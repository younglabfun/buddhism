卍新纂续藏经第 22 册 No. 0434 阿弥陀经直解正行


　　No. 434

　　佛说阿弥陀经直解正行

　　后学秀水觉海寺沙门了根纂注

　　嗣法(达智达纯)同(达本凌居士达清陈居士)校订

　　△序明题义。

　　此经本名无量平等清净觉经。一名无量寿佛经。凡前后诸师。译改经名。难以尽举。自唐时。此经传至中华。元奘法师。译名称赞净土佛摄受经。师系洛州陈氏子。童年出家。即善讲论经律。时号神人。岁至二十一。自贞观三年。往西域取经。备经险难。历过一百五十国土。遂至舍卫。取经六百余部。今此弥陀经亦在内焉。至贞观十九年还京。师手译者。计成千余卷。今称阿弥陀经者。即罗什师译之名也。以经中正宗专持名号方法。众所乐闻。举此六字立题。人皆信受流通也。首云佛者。即释迦佛也。是净饭王之子。佛母摩耶夫人。降生于周昭王。二十四年四月八日。童名悉达。年至二十五出家。赴象头山习定。任其芦穿膝。雀巢灌顶。饥餐麻麦。如是苦行六年。夜睹明星。方获大悟。即说法度人四十九年耳。住世寿至八十。涅槃后一千余年。至汉明帝。永平十一年。教流震旦。至今时又一千余年矣。所云佛字之义。曰觉。佛说阿者无也。弥陀者量也。故又号曰无量寿佛。或问曰。阿弥陀佛是何时人耶。答云。诸佛皆有法报化三身。随机应现。若论事者。虽应化圣人。事必有时。然此阿弥陀佛。是无量劫前。及无量劫后。统属现在说法。并可略举言之。乃无量劫前。彼方有一国王。名曰法藏。舍位出家。所发四十八愿。广度众生。即今阿弥陀佛。是法藏比邱所成之佛。而且阿弥陀佛随时应现于世。所为愚迷人众。演习净业自成阿弥陀佛之起居。莫可胜数。故而前朝后代皆有阿弥陀佛显名出世。审此意者。何可定耶。又问曰。阿弥陀既是前劫中佛。乃释迦佛云。阿弥陀佛现在说法。莫非又同时耶。答云。昔有智觉菩萨云。总持经中说三十七佛。皆乃无量劫前毗卢遮那一佛化身。此毗卢佛道有五智。一曰。大圆镜智。性也。二曰。平等性智。体也。三曰。妙观察智。用也。四曰。成所作智。信也。五曰。清净智。是毗卢佛用中用也。自当中央法界清净智。次从四智。流出四方众如来。其妙观察智。更流出西方极乐世界。为无量寿如来。则一佛双现两土。可知阿弥陀在释迦佛之前无量劫矣。况此经中。我佛所说。阿弥陀佛成佛以来。于今十劫之证据。又问曰。果然如是。但此阿弥陀经是释迦佛亲口所说。因何亦云西方极乐世界阿弥陀佛现在说法耳。答云。我佛知其阿弥陀佛。应机说法无量。愿度众生无量。光明接引无量。莲华化生无量。若今时人。一心执持一句阿弥陀佛名号。坚心不退。临终决定往生西方极乐世界中。虽然佛不同时。可谓阿弥陀佛尚在矣。故不可以过现未三世中推论出世耳。但诸佛菩萨。千般说法。万种化度。因何我等总不成佛。何故。夫佛及凡夫。同为这一个性灵而已。佛将拔苦愿力。或应化世间入类度人。虽足无停息。其佛性。照而常觉。觉而常照。古今动静不异。所谓无量寿也。我等凡夫。性本同觉。因心执着色相为重。是以物欲所蔽。常背其觉。虽头出头没。长在丽天杲日之中。却如黑夜度日。若明此经之义。则知自心以暗转明。如失物复得。岂非一生之大幸耶。人若阅经听讲。慎勿轻心放过。名曰受持此经。事虽难信。且努力细审一番看。

　　△表显译师。

　　姚秦。三藏法师鸠摩罗什译。

　　姚秦。代姓之并举。三藏者。通秦文字兼知西语并显师德之称。法师者。为佛法所属明剖诲人。鸠摩。童年耆德也。罗什者。译梵成华。西语曰梵。中国曰华。能达两地文字之什。所称罗什也。师系中天国人氏。其国即秦代也。父名鸠摩罗琰。家世相国。弃荣出游。遇龟兹王以妹配之。生师。师年七龄。随母入寺取钵顶首。遂悟万法惟心句。即通三藏教义。王施金狮子座。其秦国太史奏云异星现于西城。比星出大德智人故。王云。朕知龟兹有什师。深契佛法。能作后学宗师。莫非此耶。遂遣将迎师归国。师知中途国主。名姚苌。欲害什师。辞之不觐。后姚苌亦闻师名。固请不允。苌亡。子兴复请。始应赴姚以致归秦。秦为国师。因姚氏父子请归于秦。故云姚秦也。师所译经计三百余部。发挥幽致。在宏始十一年间。终而舌根不坏。盖云师译之经。佛语不虚。所以舌根应验如此。

　　△特示极乐正宗纲领。

　　如是我闻。一时佛在舍卫国。祗树给孤独园。

　　如者不思善。不思恶。心即不乱。湛然之义。曰如。是者。即此心。亦非执有。亦非执无。曰是。我闻者。谓如是之法。我阿难之所亲闻。一时者。佛及弟子说听成就一时也。此出阿难问佛求定经体。佛示。经首当云如是我闻。一时佛在某处。与某众说某法言之。故凡经首皆同此类。盖是遵佛遗敕之体。佛即教主。是觉中之圣。觉有二义。一曰外觉。观诸法空。二曰内觉。湛然空寂。所谓不被尘惑。如如不动。为圣中圣也。在住也。舍卫者国名。其国富庶远闻。祗太子讳。又僧舍曰祗园。如兰若华宫鹿苑之类乎。其国主。号曰波斯匿王。佛乃竺国教主。缘至舍卫邻国。遇一长者。名曰给孤。见佛道貌威仪。法忍莫测。即买祗陀太子之园。将珍宝庄严。迎佛供养。太子云。园属卿者。树不属卿耳。要伐其树。长者思惟。华树盈润堪可供佛。太子云。取树者。一叶一金钱。长者欲偿其价。太子心回意转。请佛说法。不应如此。太子云。卿舍其园。我舍其树。同为施主。长者。于中即造六十四所大寺。正中佛居。其余普施孤独穷民。感叹太子施树。合名曰祗树给孤独园耳。

　　与大比丘僧。千二百五十人俱。

　　与者。佛亦随众。比邱者。佛之弟子。戒行无违。道德并茂。曰比邱。指高僧之统呼。如称僧伽六和等也。比邱兼有三义。一曰乞士。乞法资慧命。乞食资色身。二曰怖魔。使魔生惊怖故。三曰破恶。破见思烦恼诸恶故。大者。尊德之称。佛有往来。比邱随侍。一日佛示比邱。各去游方化度众生。我今自往摩竭提国去。彼国有四迦叶。摩诃大迦叶。优楼频螺迦叶。伽耶迦叶。那提迦叶。各有二百五十弟子。是火龙外道。佛行至晚。于大迦叶借宿。迦叶允佛。与火龙窟中安歇。更深。火龙七窍出火。烧如来身。如来以般若清凉三昧而坐。此火返烧本龙。龙见如来面前一钵清凉而入藏之。迦叶见佛威光。领二百五十弟子投佛出家。在后三迦叶俱领弟子。从佛出家。佛又念瓶沙国王。率四迦叶千弟子。入王舍城。王知佛来。令百官迎佛入国。有一长者。名迦陵。见佛入国君民敬奉。未有精舍。长者即舍竹园。王起殿宇。请佛安居。后有阿舍婆耆比邱入村。舍利弗。忽逢于路。见佛威仪。问其何故。比邱答云。我佛天人之尊。予尚年幼。学道日浅。岂解如来妙法。即说偈曰。佛说一切法。除人一切心。人无一切心。何须一切法。舍利弗。闻偈便悟如来元旨。皈告目犍连。亦于言下开悟。是二人。共领二百五十弟子依佛出家。是故千二百五十人俱。

　　皆是大阿罗汉。众所知识。

　　皆是者。承上文而言。阿罗汉者。即梵语也。唐言无著。谓无烦恼。无贪嗔。无违顺。心境俱空。内外常寂。无法可学。是名阿罗汉。罗汉能含四义。一者应供。为人天福田。乞士果也。二者杀贼。杀尽烦恼贼。断迷果也。三者远恶。断尽三恶觉。三恶。即贪嗔痴。破恶果也。四者无生。不受后有。谓三界惑尽。更不受生。怖魔果也。乃至无学之学。是名真学。故云大也。知者。不被诸相所缠。不被烦恼所缚。不被思爱所留。不被无明所覆。故名曰知。识者。有生必有死。有象必有坏。所以个臭皮囊一包脓血。岂我之常物。凡所有相无相。尚非是道。知其至理之义。无以为之。故名曰识。恒任四大皆空。五蕴非有。人法两忘。此谓无所不知。无所不识。是名知识。果然如是得力操持。可谓真善知识矣。

　　长老舍利弗。

　　长老者。齿德过人之称。非独舍利弗为称长老。后至阿㝹楼䭾等尊者。皆是长老。佛为是等上首弟子。统能智愿行三德具足。能解此经。佛所先云长老二字。似乎概呼之意。首举舍利弗者。缘伊智慧第一。舍利弗即名鹙子。其母身容端正。眼如鹙鹭。兼母之名耳。

　　摩诃目犍连。

　　此云大采菽。是姓名也。其族人众。即他为长。故名大采菽。神通第一。

　　摩诃迦叶。

　　摩诃。此云大。迦叶。此云龟氏。具云大龟氏。其祖感灵龟负仙图而出。遂以族名。又云饮光。繇宿生为冶金师。有贫女同以金珠。同修塔像。后身常得金色为名。能持一切苦行。头陀第一。

　　摩诃迦旃延。

　　此云文饰。谓文采修饰故。南天竺国婆罗门族氏。善分别佛义。敷演教道。论义第一。

　　摩诃拘絺罗。

　　此云大膝。从形状得名故。系舍利弗之母舅。具大辩才。答问第一。

　　离婆多。

　　此云星宿。一云室宿。因父母祷星而生。室宿者。二十八宿中第十三宿也。谓正心不动故。无颠倒第一。

　　周利槃陀伽。

　　此云继道。因母省亲生于路傍故。姿性鲁钝。唯诵半偈。得证罗汉果。

　　难陀。

　　此云善欢喜。是佛之亲弟。

　　阿难陀。

　　此云庆喜。是白饭王子。白饭王。与佛父净饭王弟兄。庆喜。是释迦佛之堂弟。是佛成道日生。举国忻庆之为名。十龄出家。依佛十年。方为侍者。总持佛教。忆念不忘。独力结集藏典。多闻第一。法度鬼魅。此尊者为始。

　　罗睺罗。

　　此云覆障。即释迦佛之子。母耶输陀罗夫人。在母胎六年。因夙世曾塞鼠穴六日。所报此障是也。此讳。是修罗名。修罗。能障蔽日月之光。昔佛欲出家。父王曰。汝未有子。岂可出家乎。因待子六年之阻。佛亦受障矣。故以为名。密行第一。

　　憍梵波提。

　　此云牛呞。缘夙生为牛。因过去世中轻弄沙门。后报为牛。殃尽作佛。立此名者。过未免怀。位居天上尸利沙园。诸天供奉。故称受天供第一。

　　宾头卢颇罗堕。

　　此句上三字。云不动意。即名也。下三字云利根。即姓也。先名后姓者。是族例。凡年至十八。称名在先。善能供养四维上下十方圣贤。行此人天福田良果。名曰应供第一。

　　迦留䭾夷。

　　此云黑光。因形粗色黑故。

　　摩诃劫宾那。

　　此云房宿。母祷房星而生。将宿作名。房宿二十八宿中第四宿也。所称知星第一。

　　薄拘罗。

　　此云善容。昔世广施庄严。不犯杀戒。满九十一劫。劫有三种。小劫。中劫。大劫。一千六百八十万年一增一减为一小劫。二十小劫为一中劫。四个中劫为一大劫也。庄严者。有二义。一者。法像华丽。香华幢幔。种种供养。此为人天小果。是外庄严也。二者坚持苦行。六度齐修。六度者。布施。持戒。精进。忍辱。禅定。智慧是也。心心不着世间。念念总归极乐。趋登净土九品化生。此为内庄严耳。不犯杀戒者。天有好生。万物贪生。伤物命为己之谋生。岂是仁心乎。昔佛云上至诸佛。下至蝼蚁。皆有佛性。所谓飞走虫鱼。乃未来诸佛之流。历劫眷属。若无一人沉溺众生。所谓断其物命。即是出佛身血。食其肉者。宁非父母之身。故经云。弑父。弑母。弑阿罗汉者是耳。是以君子远庖厨也。且恐因果不爽。命命填还。岂不惧乎。见此尊者。具此慈悲庄严。然后作佛。相貌端严。寿至一百六十。为之寿命第一。

　　阿㝹楼䭾。

　　此云无贫。因夙生饥世。曾施饭于辟支佛时。满八十劫资用充足。故名如是。缘出家后。惟常贪睡。佛每说法。昏寐不觉。佛示修习禅定。照见金刚三昧。遂其天眼第一。

　　如是等诸大弟子。

　　此句。佛为弟子举不尽故。承上十六尊者。应下千二百五十人之总结也。学在师后曰弟。解从师证曰子。

　　并诸菩萨摩诃萨。

　　并者承前及后之意。菩萨者。此云觉有情。同佛所证曰觉。未尽无明曰有情。能灭妄想。惟持一心故。摩诃萨者。此云大道心。即菩萨号。未能自度。先能度人故。昔古德云。劝至十人念佛者。即名善人。至百人千人者。即是大乘地行菩萨耳。

　　文殊师利法王子。

　　文殊师利者。此云妙首。又云妙德。万行万德之首师。广行方便。德化众生。称为吉祥王菩萨也。法王子者。佛为法王。菩萨入法正位。名曰法王子。又云佛子。自古圣先贤。至于此土。为绍隆佛种。当继佛位。所以文殊有愿。为诸佛出世之母。我佛首举文殊。而推菩萨中智慧之首也。

　　阿逸多菩萨。

　　阿逸多。即弥勒也。又云慈氏。即姓也。阿逸多。名也。又云无能胜。在母胎时发愿。愿我来生当得慈心三昧。凡遇刀兵劫。护持众生。人若当害。我愿代之。大誓救苦无能胜也。位列兜率天宫龙华会主。可知天宫菩萨。亦从净业。所云十方微尘恒河沙界。无处不是净土。故昔韦提希尊者。愿生极乐国。求佛教正受。系念弥陀佛。

　　干陀诃提菩萨。

　　干陀诃提。此云不休息。能持梵行故。梵行者。执持佛号正法流通。直至法若灭已彼愿无终此不休息。是广大心耳。

　　常精进菩萨。

　　常精进者。善知法性常住。愿行无作正勤。如一众生。住无量劫总不成佛。誓不弃舍。此大慈悲常行精进。是名正法供养如来之极至也。

　　与如是等诸大菩萨。

　　此句。结上文省有文殊弥勒等。应后普贤观音一切菩萨也。佛为菩萨万行具足之首。护持众生念佛。同证弥陀知见。可知菩萨出现于世。互相广度众生。如一众生未成佛。于十方皆坐道场。诸佛菩萨。有如是慈悲。接引众生。我等凡夫。岂可不念佛恩。安然颓废。

　　及释提桓因等。无量诸天大众俱。

　　及者承前言净土法门。不但诸圣与会闻经。一切凡众。皆同闻故。释提桓因者。是天中之主。即忉利天也。无量者。尽三十三天一切诸天故。大众者。自诸天以下。人及修罗。六道一切众生也。俱者。谓诸菩萨诸天大众俱。通结言之。佛说此经时。非但诸佛菩萨。天人修罗一切众生同登彼岸。下及地狱饿鬼畜生。亦证净土三昧顿破幽暗。可知念佛之法。救苦甚速。所以善恶众生。即生莲界。故如来说法。天人共仰。龙蛇混杂。凡圣交参。信得佛法住持。但念阿弥陀佛。

　　此经。从如是我闻。至诸天大众俱。为之证信序引。诸佛菩萨诸天大众。自远一时聚会。名曰六种成就。如是。为信成就。我闻。为闻成就。一时。为时成就。佛。为主成就。在某处。为处成就。闻众。为众成就。皆出世尊。特然与运慈悲救度众生之因。下文流通正宗之义。则如此经。现世众生。见者闻者。如佛亲身授记。务令感发道心。亲近弥陀。同出苦轮。幸勿疑谬。慢佛背恩。

　　△对机说法。

　　尔时佛告长老舍利弗。

　　凡佛说法者。都因弟子求示不二之谈。然后演唱一乘也。故一切经首。先有所问。世尊起发。独此弥陀经者。不因启请而说。所以尔时佛告长老舍利弗起句。乃佛自发端头兴其教也。何故。佛为众生根钝业深。难离障缘。不能解脱禅定。汩没生死。无有出期。佛以广施慈悲。指出净土一门。愿诸众生横超生死。譬人病危。命在呼吸。传有良方。依法修制。延缓日时。药未及成。命已先殒。若现成有药。入口即活。传持念佛之法。亦复如是。佛欲急救众生之患。故说此经。不待人请。但世尊不立文字语言。是最上乘说法。何故更说此经耶。乃为上根者。若有开口。使入障门。中下根者。未免诱引而上达。可知世尊。不待祈而自立法者。格外慈恩。从权度人。最为急切之务。凡仁者。速与投剂。受用无穷。人若甘心世乐。不知乐是苦因。生死关头。茫无畔岸。信此佛言。执持佛号。开悟自性。顿出火坑。若非从佛之教。焉知净土之乐。幸遇佛恩。特示一法。遵行立效。欲出苦轮。刻不待时。

　　△标土显依。

　　从是西方。过十万亿佛土。有世界名曰极乐。

　　从是西方者。以此娑婆应对指西也。过者。从此土向西而去曰过。佛土者。一大千世界。名一佛土。至十万亿佛土。言去西方可谓远矣。然据事则远。据理则近。所谓事者。经云。有世界名曰极乐。对此娑婆极苦之地。而言西方极乐。即名净土。乃远之远矣。论理者。自性本属清净。离障绝非。则是个不二间心。即天然自性之义何有远近分别心起。即至极乐矣。岂非近乎。古云。无处不是净土者是耳。佛偏指出西方者。定人趋向之心。更云有世界。名曰极乐者。何乐也。世间之乐。心生忻喜。着境之乐。境灭成空。一生一灭。情缘不绝。所以圣道难成。况且境有善恶。夫至道虽善。境犹不可存。何况恶境。恶业若深。沉没苦海。转转不已。极乐者。无境为心。无心为本。便绝憎爱之端。此乃入佛知见。无一为之之乐。即名世外之乐。亦无乐也。是名极乐。此乐无尽。所云极也。然世人。皆好于便宜事上计校。譬如贩物。两钱而得一钱之价。必忧之以为丧本。行远途。两日而及一日之程。亦必忧之以为费日。是于外物小失。遇所失而尚知其忧也。独不忧吾身。光阴有限。一日无常茫然何往。此失极大。何不聪之甚也。故佛重念佛之门。惟愿众生。向此无尽乐中。操持一番。即登彼土。名曰佛子。此利非小。岂不快乎。

　　△标主显正。

　　其土有佛。号阿弥陀。今现在说法。

　　其者。承上文而言。土必有人。指出能依之人。曰佛。佛必有号。号曰阿弥陀佛。佛云阿弥陀。今现在说法者。但弥陀成佛。在世尊之前十劫矣。何云现在说法乎。此乃世尊住世时。因有弟子。嫌自福轻障重。虽蒙佛教。恐不成道。倘世尊便获涅槃。即不见金色如来。有此感慕悲嗟。佛乃慰彼而言也。所云西方阿弥陀佛。现在说法者。不言我灭度后。有佛在。而且弥陀佛。常为分身说法。历劫度人。岂非现在乎。因为众生根浅。真空未达。见相皈依。故所佛令弟子专修净土。示彼择其善者而从之。此是世尊度人心切。故有如是安顿。真为广大慈悲。审斯意。非但弥陀现在说法。世尊至今亦现在说法也。真乃千古深心。招诱人生净土。如舟人招诱行人登舟送至彼岸也。人若肯往。何不奉行日课佛号。先宜勘破现生。劳苦聚合。骨肉非常。将此情缘心。一刀割断。永为声闻作伴。终朝侍佛。人何为不奋勉耶。

　　△初示总名极乐。

　　舍利弗。彼土何故名为极乐。其国众生。无有众苦。但受诸乐。故名极乐。

　　彼土何故名为极乐者。复省前文指出极乐之名。更令众生巨生忻乐之心。而为归趋佛国故。其国众生。无有众苦。但受诸乐者。谓苦乐二义。举数难尽。即此人世奔波劳碌。老厌龙钟。病受痛疴。死悲分散。爱则欲合偏离。冤则欲避偏遇。求则欲得偏失。更被种种患苦逼恼。此乃苦中苦也。彼国离欲清净。则无苦苦。所受莲华化生。则无生苦。寒暑不迁。则无老苦。不受胎身。则无病苦。影现法身。则无死苦。彼土亦无妻子眷属。则无爱别离苦。常随诸佛菩萨。则无冤憎会苦。再者。此土常不遇佛苦。彼土华开见佛之乐。此土无佛亲自说法苦。彼土面奉诸佛授记之乐。此土难免三灾八难苦。彼土常闻水鸟香林自然妙法之乐。此土奸凶恶友牵缠苦。彼土诸上善人同居和睦之乐。此土每逢群魔恼乱苦。彼土永离恶道之乐。此土长沾垢秽经营苦。彼土受用自然甜和慧命之乐。此土轮回不息苦。彼土永断生死之乐。此土寿命短促苦。彼土与佛同寿长生之乐。此土饥寒残疾脓血苦。彼土禅定三昧之乐。此土光阴迅速虚度苦。彼土得证法身佛为父母之乐。他方此界种种实报苦乐。沥心分证。究竟则理上一毫不爽。是故诸佛菩萨。善知苦乐二境。宣示取舍之门。愿诸众生归栖正路。此乃世尊汲引之法。所以智者大士。一生念佛。坐必向西。苏东坡常带西方公据弥陀佛像。皆是归栖极乐之心。今人欲觅撇苦之法。须凭念佛能消万劫之苦。归栖彼土捷径之方。至于苦空之时。便觉自性无染。则无苦义。自性常净。则无乐义。悟斯无苦无乐之义。得证极乐之义。则知彼土无有众苦。但受诸乐。以此自然之乐。故名极乐。所以菩萨心。人若知之。如己知之。岂不快哉。人若不知。如己不知。岂不痛哉。故世尊。怜悯众生沉溺苦海。发此攒眉之急。不惜狼藉授此极乐之乐。胜代地狱之劳。今人当思世间。一衣一食之惠。必思一答。佛有如是痛心。岂可违命。佛言不信。何言可信。净土不生。何土可生。

　　又云三灾者。一曰饥馑劫。二曰疾疫劫。三曰刀兵劫。

　　又云八难者。地狱。饿鬼。畜生。盲陇。喑哑。辩聪。佛前佛后。北俱卢洲。

　　△详示胜境。

　　又舍利弗。极乐国土。七重栏楯。七重罗网。七重行树。皆是四宝周匝围绕。

　　此说正明乐事也。栏楯。围于树外。横者曰栏。竖者曰楯。罗网。覆于树上。重重相间。其数有七也。四宝者。七宝之前四也。即金银琉璃玻璃。是此四宝。于后复现三宝。共成为七。周匝者遍满也。围绕者回护也。栏网者。皆四宝所成。俱以弥陀佛。万行功德。成就之庄严也。行树者。次第成行无错乱故。七重者。一重栏网。围绕一重行树。故曰重重相间也。比之此土。如华果木石之类。亦散乱不一。但荣枯无定。彼土庄严。纯一宝成。古今如是。长日光色华耀。罗覆树林华果。旃檀香树。吉祥果树。种种名树罗列回护。虽云七重。举其大意。是此庄严。遍满世界。莫可穷尽。行行相直。茎茎相望。枝枝相准。叶叶相向。华华相顺。果果相当。所有金根金茎。枝叶华果亦皆似金。或有金根银叶。枝叶华果。亦分金银。如是相间。即名三宝。转展增多是名为七。行树者。是七宝所成。一一树高八千由旬。一一华叶皆作异宝色光。琉璃色中。出金色光。玻璃色中。出红色光。如是色光灿烂无穷。一一树有七重网。一一网间各有五百亿妙华宫殿。如梵王宫。诸天童子所居在中。一一树叶。纵广正等二十五由旬。其叶千色。内有众妙华。作阎浮檀金色。旋转华间。涌出诸果。如帝释瓶。放大光明。化成幢幡无量宝盖。是宝盖中。映现三千大千世界一切佛事。于中所现弥陀讲堂。阿罗汉舍宅。各各内有七宝池。外有七宝树。其树常出异香。普薰十方世界。众生闻者咸生欢喜。共发道心。则如此土众生。闻其胜境之妙。亦如闻着异香耳。此土众生。若遇胜会彩亭等景。必往看。即此西方胜境。亦当瞻仰。而人独不乐从者。何故。适有问云。圣人之道。截其贪欲。以致色相皆空。彼我无别。何须好乐耶。答云。此言。甚合于理。乃圣道。果然也。今问君。假使路逢金玉。果能绝然不顾否。如或未能打破此关。何云无欲。则此爱欲之心。终身受误。且如牕纸虽微被人扯破。犹有怒心。一针虽微。被人取去。犹有吝心。仓库既盈。心犹未足。一仆未归。已忧其失。举眼动步。无非爱着。一旦大限时来。即己身犹是弃物。何况身外物耶。静心思之恍如一梦。何不守此念佛之道。求生彼国。实乃起死回生之法。虽则仍藉爱欲为之。不爱身外无常之物。只思佛光照瞩。收罗庄严境中。永别轮回人所当然之行。若非预为认识此路。将来闭眼。向何处投宿。

　　又云此地以丈尺为准。彼土以由旬为数。由旬者。亦有大小之别。或十五里为一由旬。或四十里为一由旬。此即名小由旬。数分三等。中由旬者。六十里。大由旬八十里。

　　又云四大部洲。众梵王世界处。各一千。名一小千。小千千倍。为中千。中千千倍。为大千。合云三千大千世界也。

　　又云七宝行树者。一曰惭。二曰愧。三曰信。四曰戒。五曰闻。六曰舍。七曰慧。

　　△首结极乐。

　　是故彼国。名曰极乐。

　　此言结前应后也。繇为栏网行树。重重清净世界。谓之净域。是此琼树香林堆里。无有众苦。但受诸乐。是名极乐。审此意。尽属前文发泄矣。因何佛又重提极乐耶。惟恐人人但知极乐妙境。未悉栏网行树从何来历。故复省一句。申明自性万德纵横。曰栏楯。自性包含法界。曰罗网。自性长养众善。曰行树。便知胜境之义。出于自性上德行所成。然既境义如是。大地众生个个可建一所极乐胜境。然虽解得出透。只恐人人未肯发心筑基。实能发心之人。如晋时庐山远公祖师。三十年足不入市。心惟念佛。忽入定中。见阿弥陀佛。左右侍随观音势至。慈光覆顶。师即目顾四方。见栏网华盖。种种庄严。清净胜境。更见无量化佛。演出妙法。佛云我等至此。安慰汝心。七日。当生我国。至期。师又见佛来迎。即坐脱。又宋时。钟离景融大夫。弃荣结茅念佛。愿生极乐。人问云。西方乃极远之处。岂可到乎。答云。汝不知西方。即在自己家中耳。数年后。大夫见佛。化现极乐世界。同佛归西。今人。欲与古人作伴。即照式如是发心。执持一句佛号。万心并一。永不退转。非但福慧齐备。佛来接引。西方亦推你不出。

　　△显示池水。

　　又舍利弗。极乐国土。有七宝池。八功德水。充满其中。池底纯以金沙布地。

　　又者。从上文言出极乐国中。有七宝池。池有八功德水。池池纯以金沙铺底。定水湛然满。便浴无垢人。池者。亦有大小。列于左右。或广十由旬。或二十。三十。乃至百千由旬。犹如大海相似。一一池。皆以七宝所成。此地水池。以土石所筑。彼土不然。以宝天然自成。七宝者。乃如意珠王。所生宝树。珠王者。即名心王。树分十四支。各放无量七宝妙色。黄金为渠。渠下常放五色宝光。底以金刚为沙。黄金池者。白银沙底。水晶池者。琥珀沙底。一切池沙。相似各异。所云八功德水。亦是七宝流注。

　　八功德水者。一曰澄清德。二曰清净德。三曰甘美德。四曰轻软德。五曰润泽德。六曰安和德。七曰除饥渴德。八曰长养善根德也。池中以此八功德水。利益众生。有此这般利益宝池。何不下池一浴。即脱生死一切罪障苦恼。而阎王亦奈何你不得。宋时余杭人。杭州净慈寺。永明寿禅师。一生精勤化道念佛放生。以致果位上品上生。后有僧。特绕师塔。诚敬礼拜。人问何故。答曰。我昔病入冥府。见殿左。供一僧像。王焚香作礼。我问冥吏之由。吏曰。此乃净慈永明禅师。上品上生净业高僧。不由冥管。王亦敬之。非但净业往生。若带业往生。冥府亦难唤汝。所谓念佛之功。如一浴之幸。不能专志念佛者。只因耽染世病。爱色贪生。不知色是眼中幻翳。生如水上之沤。随风逐浪。倏忽即灭。以此无明。而瞒蔽终身。若非洗心涤垢。求生佛国。如久客他乡。常不思归。愿甘虚生浪死。何愚至此。然则。此身不向今生度。更向何生度此身。

　　△显明阶阁。

　　四边阶道。金银琉璃。玻璃合成。上有楼阁。亦以金银。琉璃玻璃。砗磲赤珠玛瑙。而严饰之。

　　四边者。中有池水。周围四边为阶道也。离地曰阶。坦途曰道。纯以四宝合成为地。严饰丽美。清洁罔比。即此地上。更有三宝。即砗磲赤珠玛瑙。共成七宝也。一一宝中。皆出无量色光。其光如华。合成一光明台。台上重重楼阁。俱以百宝所成严饰。内有阿弥陀佛。讲堂精舍。官殿梵宇。不可胜数。净域精舍庄严。胜于天宫天帝所居。百千万倍。菩萨所居。亦复如是。诸天及人。宫宇楼阁。或以一宝二宝。乃至无量宝成亦有也。参差重重。环绕四维。栏网璎珞。密覆于上。一切楼阁宫殿。各有华盖幢幔天乐。微风吹动。皆出清音。演说苦空无常无我之法。是诸楼阁庄严胜境。随意高广。浮于空中。内外明彻。迥超尘垢。止在地上者。亦有之。以求道时。德有厚薄所致。若使大地众生。即肯倚门弹指入室。便知极乐国土。皆诸佛菩萨。自性光明炽然演说。非但深悉胜境。已入佛楼矣。虽然。佛门弹开则易。惟恐人人不信佛言。不愿见佛。若愿见佛。以自心为门。以佛号为指。着力朝弹夜弹。弹开为则。方知重重楼阁渊源之理。或问曰。出家人。心忘净秽。不贪华美。因何佛说庄严世界。令人求生。未免与道有违耶。答云。若谓口头三昧。何足为难。试问你。肯将厕房。常作住址否。肯与犬豕牛马。同糟饮啖否。肯与臭腐尸骸。同眠否。肯与诸恶疾人脓血屎尿堆里。积月累年否。于斯数条欢喜安隐。略不介意许你说句大话。我亦爱闻。其或外为难忍。内起疑嫌。则是净秽之境未空。憎爱之情尚在。而乃高谈大圣人境界。拨无佛国。眇视往生。可谓欺天诳人耳。不知佛恩广大。曲为钝根凡夫。明示苦乐。令人忻彼厌此。方能念佛。此为先以钩牵。后令入佛智慧。喻如正厄饥寒之国。忽闻饱暖之乡。常在幽暗之崖。乍睹光明之境。岂不身心踊跃。舍故求新。但得往生。终成解脱。方便接引。当作如是观。

　　△省现莲华。

　　池中莲华。大如车轮。青色青光。黄色黄光。赤色赤光。白色白光。微妙香洁。

　　上言池外。今表池中。莲华者。总名也。未开时。统名届摩罗。将落时。统名迦摩罗。以下所列四种。皆正开时之名也。一曰芬陀利。即白莲也。二曰优钵罗。即青莲也。三曰钵特摩。即红莲也。四曰拘勿头。即黄莲也。大如车轮者。以车轮比之大小。车轮大准一由旬。然此莲华。本无定数。各随机现。虽以车轮之比。亦约数而已。一一池有六十亿七宝莲华。团圆大小。或一二由旬。至百千由旬亦有也。是此莲华周遍世界。一一宝莲。有无量百千亿叶。青色青光。白色白光。元黄朱紫。其光亦然。一一华出无量色。无量光。无量佛。一一佛放无量光明。以微妙法中说无量法。愿诸众生。同出苦轮。或问曰。佛若度人。一佛已足。何仗许多佛。互相救护众生耶。答云。阿弥陀佛。因地发愿。功德广大。故成无量无边胜境。以致莲华化现无尽。皆出于弥陀一佛。自性光明而现。故云莲华微妙香洁。虽佛众。即一佛也。世尊将车轮比之莲华者。因莲。亦含车轮之用。此土以轮回所转。生死不绝。彼土莲华化生。此乃出轮回之转也。人若初心念佛。西方即生一莲。标立本名。逾念逾长。直至念佛果熟。人赴其莲为之莲华化生。若中途退息念起。莲即半萎。尽情退息。莲即灭矣。所喻莲似车轮之象也。而且佛圣之体。如莲清洁。无障无碍。莲虽繁现究竟实理。即佛寂光三昧之用。故而莲能载人。人能生莲。莲如渡舟。接引念佛众生。归于极乐。周行三界片刻能为。岂同世人南天台。北五台。万般劳役。人若趁此宝舟。天下即一览而已。何不为之。欲上其舟。单持一句佛号。纵有火轮利剑。近之不疗。触之不伤。自然不久成佛。此谓千万人头上。撑一英雄。切莫畏难。昔有东平州人。名高浩象。观弥陀经至三日。即入定。自觉身泛光明莲华池中。顷登莲上礼佛。遥见金容。光辉远映。事后又三日。异香满室。佛迎上品上生。又四明女人黄氏。早年丧失。发心念佛。临终见佛来迎。辞众立化。终后地生莲华一朵。故称莲华女也。可见古人如是之易。亦可效法。或问曰。今时念佛。人亦不少。不见成佛者何故。答云。统因半信半疑之心。害之非浅。若人不愿受此疑害。则心心念佛。危亡莫顾。如快马加鞭。一直向前去。如是系念不忘。久久念心不异。即知头头净土。处处莲域。始信水向石边流出冷。风从华里过来香。

　　△二结极乐境。

　　舍利弗。极乐国土。成就如是功德庄严。

　　如上栏网池阁莲华。种种庄严。皆是阿弥陀佛。因中所发大愿。及愿后所修大行。以无量功德。成就无量胜境。贵在愿以起行。行以实愿。菩萨因地。莫不皆然。行满愿遂。方成佛道。所发行愿。即四十八愿是也。俱宜全录。恐人视烦。略纂数条。大意推知佛愿云。我作佛时。我刹中。无地狱饿鬼禽畜。以致蜎飞蠕动之类。不得是愿。终不作佛。

　　又愿云。我作佛时。我刹中人。尽无淫泆。嗔怒愚痴之心。不得是愿。终不作佛。

　　又愿云。我作佛时。我刹中人。皆不闻不善之名。况有其实。不得是愿。终不作佛。

　　又愿云。我作佛时。我刹中人。知身是幻。无贪着心。不得是愿。终不作佛。

　　又愿云。我作佛时。生我刹者。皆于七宝水池。莲华化生。不得是愿。终不作佛。

　　又愿云。我作佛时。我刹中。自地以上。至于虚空。皆有宫殿楼阁。池流华树。悉以无量众宝。百千种香。相共合成。不得是愿。终不作佛。

　　又愿云。若我成佛。诸庄严具。周遍国中。一切众生。能总演说。是为大愿言行度人。不得是愿。终不作佛。发此愿已。住真实慧。修菩萨行。于无量劫巾苦心教化。以致无量劫中众生。皆发道心。齐入佛位。始获大愿成就。非独阿弥陀佛有此大愿。即观音势至文殊普贤一切诸佛菩萨。同具行愿。普为众生。救苦救难。而且天仙圣贤神明。亦有千般苦口。咸望众生做个好人。并无有言爱见众生。刀山剑树之苦也。或问曰。众生之苦。佛必深怜。莫非过虑耶。答云。非佛好事。如孔子曰。其为仁之本与。即佛愿耳。推此意者。世人向善亲贤。分所当然。既该行事。何须细论。祇奉莲池大师嘱云。无常迅速一心念佛。如果真能一心。则佛圣苦心。愿愿得力。

　　△初示天众。

　　又舍利弗。彼佛国土。常作天乐。

　　上叙宝池。此谈金地之上。华乐交辉也。凡诸天。声闻。罗汉。供养诸佛者。岂用他物。惟以百千香华。百千伎乐。转相争胜。皆是自然伎乐。无非法音。清畅了喨。微妙明雅。一切音声所不能及。非世乐可比。为之天乐。非敲作声。故法华经云。天鼓自鸣也。夫佛及菩萨。色相皆空。何以香华伎乐。作为供养。其意何如。缘弥陀道高德深。施恩广大。惑动诸天声闻。以此香华伎乐。常散佛土。此乃最胜恭敬赞叹。时刻不忘故。今人念佛临终之时。而获天乐空迎。即佛重人。可知净土常作天乐。事不诬矣。

　　△次明金地。

　　黄金为地。

　　此乃应前起后。谓极乐世界中。上则乐作于天。下则金严于地。所云黄金地者。地即百宝所成。为之琉璃地。光耀大千也。黄金者。即地面之庄严。其光亦耀。两光交合。丽甚莫穷。故佛赞颂黄金为地。不独耳闻天乐。亦且目睹天华。内外清彻超越十方。及闻微妙香洁。甘养天真也。或问曰。佛土因何以黄金为重耶。答云。黄金者。则自性真如平等故。真如者。无杂无秽。无变无迁。历万劫而常新。平等者。不增不减。不高不下。为千圣所证之理。此即性义也。性义喻金。金藏土。土生金。出土之纯金。千番镕铸其色不异。所以金喻佛性。历万劫而常新。佛性喻金。亘千古而不坏。虽云金地。即性地也。又问曰。自古诸佛。心无住着。何故令人求生佛国。指定西方耶。答云。是问至理也。大乘诸佛心无所欲。则无守隅之心。故佛云。高山平地尽是极乐。西方即此土。此土即西方。一切处。无不是如来道场。可见佛圣原无西方之居。只因佛性如金。金属于西。逊佛于西方者。以表不坏之位。而且钝根凡夫。必指以趋向之方。然后信得凭依。修证觉路。况舍卫国。址实在西。只为因权起实故。故愿世人一心念佛。悟自性弥陀。即入佛流。虽无必至西方之理。却至西方已。人皆不信净土者。只因未知依仗实益之利故而无愿求往。譬如人至远市中。必先觅安下处。然后干事。抵暮昏黑则有投宿之地。先觅下处者。修净土之谓也。抵暮昏黑者。大限到时之谓也。有投宿之地者。生莲华中不落恶趣之谓也。所云念佛求生彼国者。实为自己安顿闭眼之后着落也。若非如是。则自践自踏。岂不痛乎。欲生彼土。切须效学。宋时王龙舒居士六十年。戒杀放生。布衣蔬食。一心念佛。一日忽然高声念佛。即唱言佛来迎我。屹然立化。形如植木。其邦人。皆见二青衣童子。持幡引公西去。家家供事。今人欲从其法。志向古人。切莫疑疑惑惑。

　　△继示天雨妙华。

　　昼夜六时。雨天曼陀罗华。

　　前言金地。今表常雨天华也。雨者。赞颂佛德。利益众生之法雨也。天华者。准定时候。则如此土。日月旋绕须弥山。而分昼夜。南瞻部洲正午。北俱卢洲半夜。东胜神洲日没。西牛贺洲日出。日月反覆往来。而有远近之别。故昼夜增减不定也。极乐世界。惟以曼陀罗华。而辩昼夜。此华即名天华彼土则无四季。亦无寒暑。常明不昏。昼夜无二。以鸟鸣华开为晓。华合鸟栖为夜。华开一叶。为一时。开至六叶为一昼。谢一叶。为一时。谢至六叶为一夜。昼夜而无增减。故云昼夜六时也。天华者。从天而下。虽曰天华。其实树华。树非一也。华被风起。即出异香。更有五百清雅音声。随风四散供养诸佛菩萨声闻大众。华堕彼地。积成寸尺。极目明丽。芳香无比。若乱风吹去。四散乱堕。佛土光景。无日不如是也。或问曰。此华云何从天而下。答云。天华者。即佛天性智慧。德行所降。人若修获成道。则神灵通达。力能化现其华。亦复如是。故云自性在迷。如华尚蕊。忽悟自性。如华正开。众生欲见天华。专心念佛。久久自然胜境现前。方信法无虚捏。未具苦心苦行之前。莫言佛道空中楼阁。若出此语。非但毁谤三宝。自造身口意三业齐备矣。要知经云。有一沙弥。轻笑一老比邱。读经声如犬吠。而老比邱者。是阿罗汉。因教沙弥急行求忏。仅免地狱。否者。犹堕狗身。恶意一笑。为害如此。故谓畏圣人之言。终身至宝。欲沾法雨之谓。发心念佛。决不虚望。

　　△持以供养。

　　其土众生。常以清旦。各以衣裓。盛众妙华。供养他方十万亿佛。即以食时。还到本国。饭食经行。

　　此言天华。众生持取供佛也。众生者。除佛而言。菩萨以下往生彼国。大众凡夫。皆名众生故。清旦时者。六时之首。首时之心。最正清洁。故名清明心也。众生常以衣裓。盛华清旦供佛者。取时为先。心乃正净。为表最初至敬也。衣裓者。盛华之器。妙华者。只言天华。为供十万亿佛者。即言十方无量世界。一切处。一切诸佛。顷能周遍供养也。食时者。晨斋时也。食时之少。以至少时。供至多佛。还到本国。尚在食时。言其速也。凡菩萨力能如是者。皆以阿弥陀佛本愿云。众生往生我刹。皆得神足。天眼。天耳。他心。无不周具。一念之顷。过十万亿佛土。行随其所修。修随其所行也。佛之食者。长养万德曰食。所云。即以食时者。喻一食之顷。事已周遍。不妨云食非食之食也。下文饭食经行者。即众生返已而食。食已而行。其饭食时。银钵。金钵。种种宝钵。随意现前。百味饮食。充满其中。酸。咸。甘。淡。各如所愿。不余不欠。食已自消。而无遗滓。或见色闻香。意以为食。自然饱适。无所味着。身心轻利。食毕化去。时至复现。络绎连绵。往来无尽。食已而行。一以调身。使无凝滞。一以调心。使不放逸。优游自得其意也。世人食已。非奔走尘务。则增长睡眠。彼国饭食经行。解脱之风。逍遥之状。可想见也。或问曰。既云菩萨亦是爱斋。因何不云衣服耶。答云。莲华化生之人。念亦随至。不假裁缝捣染洗濯。而有无量上妙衣服。环钗璎珞。种种庄严。如意妙香。普薰众生。一切充足饱满。不求衣而衣。不求食而食。此土众生。欲享彼国中自然衣食者。分所当思。然则要祈安身立命处。先将一句。阿弥陀佛。缚住自心。不致片刻走失。此为真佛弟子。

　　又云。佛供者。名曰出世间食。一禅悦食。二愿食。三念食。四解脱食。五法喜食。

　　△三结极乐事。

　　舍利弗。极乐国土。成就如是功德庄严。

　　此结承上文天乐天华等事。种种庄严。皆以弥陀佛实愿实行功德成就。不可限量。若此土众生。共发道心。齐赴极乐国中。一餐一宿。不致空过一生。故昔白香山居士。舍宅为寺。捐俸写施弥陀经千部。每礼佛。口诵云。极乐世界清净土。无诸恶道及众苦。愿如我身老病者。同生无量寿佛所。可知高士尚依彼国。何况我等。再不警省。

　　△始宣法音。

　　复次舍利弗。彼国常有种种奇妙杂色之鸟。白鹤孔雀。鹦鹉舍利。迦陵频伽。共命之鸟。是诸众鸟。昼夜六时。出和雅音。其音演畅五根五力。七菩提分。八圣道分如是等法。

　　上言诸天献瑞。供养之胜。此言禽树成音。闻法之胜也。种种者。言之非一也。奇妙者。言出异常也。杂色之鸟者。即白鹤孔雀等也。共命者。即云命命。又云生生。是诸众鸟者。举之不尽也。诸鸟昼夜常出雅音。不绝演畅微妙法义。除佛妙音之外。若天若人。音声无极。一切诸法。无不通晓。非比人世之鸟也。此土虽有鹦鹉八哥。能作人言。此为学语鸟。能言不知义者。即是飞鸟。人道尚且未通。何况佛法乎。彼国之鸟。能为演畅诸佛五根五力。七菩提分。八圣道分之法源也。

　　五根者。一曰信根。坚固信心。证入法界。业报消除也。二曰进根。不退惟进。念兹在兹。专持善法也。三曰念根。正念坚固。往来无背。精持不弃也。四曰定根。修心不乱。正定不异。照破诸有也。五曰慧根。寂照湛然。人法双忘。明辩偏正也。

　　五力者。一曰进力。天人不能阻也。二曰信力。魔道不能引也。三曰念力。烦恼不能触也。四曰定力。外道不能动也。五曰慧力。一念不能生也。

　　七菩提分者。一曰。择法菩提。观诸法时。善能觉了真伪也。二曰。精进菩提。修持洪愿时。善能觉了。不谬行于无益苦行也。三曰喜菩提。心得正法时。善能觉了。不随颠倒动乱也。四曰除菩提。除尽色相烦恼时。善能觉了。不失正知正见善根也。五曰舍菩提。已舍入境时。善能觉了。永不追忆也。六曰定菩提。得禅定时。善能觉了。静明也。七曰念菩提。修出世法时。善能觉了深入定慧也。

　　八圣道者。一曰。正见圣道。若觉时所得真觉。以慧安立谛理。无有错谬也。二曰。正思惟圣道。已见理时。以无漏心。为令不昧。得入涅槃也。三曰正语圣道。心无邪思。以无漏智。照破身口意三业也。四曰正业圣道。以无漏智。除尽一切牵缠。住清静身业也。五曰正命圣道。以无漏智。通除十不善道邪命也。六曰正精进圣道。以无漏智。勤行精进。趋证大觉也。七曰正念圣道。以无漏智。了明非相非非相之正觉也。八曰正定圣道。以无漏智。住持圆觉也。从上一一推之。皆随众生因地所修。机现不同。证大证小。各有所得。如是等法。非但前举二十五种证道法门。更有四念处。四正勤。四如意足。共成三十七品。等余一切法也。

　　四念处者。一曰身念处。观身九孔。常流不净。悟明佛性为则。二曰受念处。耽染色相。乐是苦因。常当清净为则。三曰心念处。观心生灭。心随境转。不致惑乱为则。四曰法念处。觉悟是法平等。以至自性无二为则。

　　四正勤者。一曰精进根。平生恶心。从今不起。二曰精进觉。无明未破。时刻令除。三曰精进力。善心未能。令生具足。四曰正精进。智慧未现。速祈顿悟。

　　四如意足者。一曰欲三摩地。志愿成佛道。二曰勤三摩地。专修成佛道。三曰心三摩地。定心成佛道。四曰观三摩地。解脱成佛道。此出一切菩萨慈心三昧。接引众生。所有三十七品助道法源。利物利人也。彼国众鸟。皆善持圣心。演畅妙法。可知彼国。非但佛及菩萨诸天大众齐以三乘教化。而众鸟时时同出法音。愿诸众生。共登彼岸。且众鸟亦随应赴感。如隋时。僧智舜。入庐山而修净业。后讲十六观经毕。即示疾。见鹦鹉孔雀。绕座念佛法僧。出微妙音。师知道成。告弟子曰。我今日往生矣。即坐脱。是真西方有此。慈云密布。接引众生。则今世人。亦当感发道心。忆佛念佛。如母忆子。如子忆母。各遂其愿。如唐时。尼僧名净真。杭州人。居长安积善寺。持戒念佛二十余年。一日谓弟子曰。予于五月内。十度见佛。两次见宝莲华上童子游戏。吾已得生上品。言讫而化。遂现五色祥光。七日而散。并明时张陶氏。秀水县人。为长水守约居士之继室。夫妇日课佛号无间。一日居士。出礼普陀。氏谓二子曰。吾平日参是心作佛。是心是佛二语。今始悟。至初四日吾行矣。及期端坐而逝。次日居士归。成殓之后。棺上出青莲华五朵。远近皆闻。无不叹慕。可见女人有志西方。遂其所愿。何况我等。六根具足之人。不能脱逃生死耶。若不发心念佛。求生佛土。譬如身落火坑。弗想速急跳出。听其烧杀。人而不如鸟乎。

　　又云十不善道者。杀生。偷盗。邪淫。身三恶也。妄言。绮语。两舌。恶口。口四恶也。贪欲。嗔恚。愚痴。意三恶也。

　　△愿行获益。

　　其土众生。闻是音已。皆悉念佛。念法。念僧。

　　其土者。承上文而言。言出众生。闻是音已。皆悉佛慧也。所云念佛念法念僧者。感激利益不尽故。所闻法音。若无利益。则同世音无二。闻音而念三宝。则知三宝之义。三宝者有二义。一曰世间三宝。一曰出世间三宝。所云世间三宝者。雕。铸。塑。画。名为佛宝。黄卷。赤轴。名为法宝。持戒比邱。和合无诤。名为僧宝。出世间三宝者。性体灵觉。照了诸法。名为佛宝。恒沙性德。皆可执持。名为法宝。性相无二。寂照无违。名为僧宝。此三者。又名最上乘。自性三宝。依此修行。即出三界。世间尊敬之称。故言宝也。通书载云。至尊者道。至贵者德。况三宝。道德无极之尊。岂不可称宝乎。然则。世人修入法门。贵乎皈依自性三宝。切念自性弥陀。如是行住坐卧。则与佛齐肩。声闻作伴。功夫未到。莫云我是修行念佛人。何故。嫌汝心心著相。言言着情。虽然同声念佛。此乃世间三宝。之小乘也。真为大乘念佛。必[木*頁]心置冰冷。密密念去。因心冷极。心则自细。因心细极。心则入微。若入微已。始知最上乘。出世之妙法。实难传授。

　　△释无恶道。

　　舍利弗。汝勿谓此鸟。实是罪报所生。所以者何。彼佛国土无三恶道。舍利弗。其佛国土。尚无恶道之名。何况有实。是诸众鸟。皆是阿弥陀佛。欲令法音宣流。变化所作。

　　此说。恐人言之净土。亦有畜生耳。彼佛国土无三恶道。岂有畜生耶。既无者。所云白鹤孔雀等鸟。何所从来。而在彼国。乃溯其由。是佛化作。出十六观经云。如意珠王。涌出金色微妙光明。化为百宝色光。以为众鸟。法音宣流。宣布四维。此乃佛心广大。欲令法音无不周遍。法无间歇。则知不独佛恩。常垂教化。而使众鸟。皆共说无生妙法。无处无时而不闻听。非但众生闻之。永发道心。住不退地。诸天闻已。悉皆涕泪。嗟之不及众鸟。善持佛法。而度众生故。是此众鸟。乃俱阿弥陀佛。大神通力之所变化。非世鸟之畜生也。或问曰。地狱饿鬼畜生。闻佛之名。咸生极乐。云何彼国。无三恶道耶。答云。恶人从善。即名善人。恶道中人。若到彼国。即名新佛。何为恶也。若据不二门头。贪嗔痴三者。即戒定慧也。善道恶道。悉皆是幻。莫若人法两忘。直入净土已。如宋时昙鉴法师。一生念佛。愿见弥陀。一日定中蒙阿弥陀佛亲临。以水洗面云。涤汝尘垢。洗汝心念。身口悉已严净。即授莲华一枝。师定起。与寺僧叙别。复坐。惟其一念不生。万法俱息。至五更时。众皆闻师念佛声。隐隐从西而去。可知念佛要语。不在多能。贵乎一心不生。

　　△风树演法。

　　舍利弗。彼佛国土。微风吹动诸宝行树。及宝罗网。出微妙音。譬如百千种乐同时俱作。闻是音者。自然皆生念佛念法念僧之心。

　　前言行树罗网今言树网。因风出音。如上鸟鸣化导。众生利益无尽也。风曰微者。风之美也。音曰微妙者。音之美也。以微妙雅音。和宣根力觉道种种道品也。所云微风者。似有似无。非寒非热。轻细醇和。不可喻云。况彼行树。及诸罗网。皆是众宝。被以微风互相敲叩。自然而出微妙音声。如百千众乐。同时并发。雅之至也。有云。天宫天乐。音巧之美。不如极乐国中。风吹行树宝网音声之美。其音。或作音乐。或作法音。皆是佛神力故。法从树网音出。所谓弥陀时时不说法之说法也。树音若非法音。何能使人忆念三宝。兼之有情之人。闻其音已。则身心甜悦情欲自消。可谓真法音也。则知彼国。非惟诸佛菩萨常行化度。而且树鸟宝网。一切庄严出和雅音。演畅三十七品。种种助道法义。凡诸众生。闻此妙音。悉皆解脱。而乃作佛。或问曰。睹色闻声皆非是道。彼诸众生。因何成佛耶。答云。彼非以境为境。而非境非非境。所以古云。心能转物。即同如来。心被物转。佛即凡夫。故有偈曰。闻性自空。竹韵风声皆法语。见尘能净。水光月色总禅机。若人欲闻彼国雅音。秪将一句佛号。一直念去。切须心头不着丝毫是非。此为第一等有力量往生人耳。

　　△四结极乐事理双照。

　　舍利弗。其佛国土。成就如是功德庄严。

　　此结上文化禽风树。种种庄严。皆是弥陀。因地愿行功德成就。以此胜会。接引大地众生。同登极乐者也。若男。若女。若具大乘根器者。早已共登彼国。不劳弹指矣。其中下根器者。未免诸佛再赐慈悲出相开导。

　　△征名显德。

　　舍利弗。于汝意云何。彼佛何故号阿弥陀。舍利弗。彼佛光明无量。照十方国。无所障碍。是故号为阿弥陀。

　　上文所言。依报之胜。大众依从正生也。今言彼国。弥陀是主。一经之义。俱以阿弥陀佛寂光三昧。晓了世人。而示圣号万德洪名。其义深广。应为阐扬显德。尔时佛放身光。德光。戒光。定光。肉髻光。智慧光。三昧光。接引光。一切无量无尽光。普照十方无量世界。一切国土。一切时中。念佛众生。无不晓了。胜于日月。百千万亿倍光明耳。以至幽冥界中。内外明彻。莫能隔碍。是个阿弥陀佛。福慧具足。事理圆融。如水中浩月。湛然明洁。思之又思。思无所思。情断意绝。剩个活活泼泼的样子。是名曰佛。审此理。何分彼佛此佛耶。何有人境耶。何有净土耶。何有禅耶。今人若能打破此关。即亲承亲证。弥陀即自性。自性即弥陀。古人云。朝朝还共起。夜夜抱佛眠。若未到其间。非但失落净土之受用。只恐失落自己命根。以至千生万劫。亦难认识。今人若怕此患。切须供养三宝。受持五戒。十善齐修。执持一句阿弥陀佛。或默念。或响念。一声接一声。心心相连。如鸡抱卵。常保暖气不绝。如是行者。自然亦到彼国。

　　△寿命无量。

　　又舍利弗。彼佛寿命。及其人民。无量无边阿僧祇劫。故名阿弥陀。

　　前言光明无量。是无量中之一义也。今表寿命亦无量也。然佛寿无量者。因佛随机所现。无可定数。以无定数中。强举一二。寿有三者。一曰应寿。二曰报寿。三曰法寿。所云应寿者。示同生灭。有始有终也。报寿者。一得永得。有始无终也。法寿者。非寿非不寿。无始无终也。故谓阿弥陀佛。是无量劫前古佛现身说法。不计次数。至今尚乃现在其前。可知佛之寿命。似乎可限。则天人莫能测数。此谓有量之无量也。况佛寿命。至为久远。不局常数。可谓无量之无量也。所云及其人民者。巧用倒装语句。佛为法王。不言大众。而曰人民。非谓佛寿无量。以及人民寿命。亦无量也。故以阿僧祇劫通收言之。阿僧祇劫。即无数也。以无数倍言之。即无量无边云耳。彼佛自性常照。自性常寂。亘古亘今。寂照不二。当云寿命无量之无量。岂不是阿弥陀佛耶。虽无量劫前古佛。现在十万亿佛土之外。而实于此娑婆世界。众生心中。结跏趺坐。俨然不动。真常独露。何以人人见面不相识。咄。心本是佛。自昧自心。佛本是心。自迷自佛。今人若谓不愿。当面错会。直教昼夜弥陀十万声。自然一刹那中。必定见佛。

　　△道成远劫。

　　舍利弗。阿弥陀佛。成佛以来于今十劫。

　　前言已悉彼佛德胜之义。未审彼佛成道以来。经几多时已。经云十劫者。即是无量无边之数。不言无量无边。以十劫云耳。世尊所云于今十劫者。只为一时应机应感之说。实非究竟实数之言。况彼佛。成道于今。莫可算数。如法藏比邱。修行成道。即阿弥陀佛是也。又悲华经云。有转轮王。名无诤念。供养宝藏如来。时王修道。蒙佛授记云。尔当过恒河沙劫。于西方世界作佛。国名安乐。此王今为阿弥陀佛是也。又大乘方等总持经云。有净命比邱。供养彼佛成道。即今阿弥陀佛是也。又贤劫经云。云雷吼如来时。有王子。名净福报众音。供养彼佛成道。即今阿弥陀佛是也。又无量印法门经云。狮子游戏金光如来时。有国王。名胜威。供养彼佛成道。即今阿弥陀佛是也。又法华经云。大通智胜如来时。有十六王子出家求道。悉皆成佛。第九王子。即今阿弥陀佛是也。可知弥陀屡次如是应机说法者。亦难尽举。以上数条皆无量劫前古佛。应现一时。故论十劫者。约数而已矣。切莫执定十字上论之。然此说。世人亦是难信之语。若有所疑。其疑且止。所谓佛成远近。何劳苦究。只宜究明自性为要。毕竟何以谓之自性。何以谓之自性是佛。若自性未明。己之生死大事。更急于论佛之远近万倍矣。但今人皆为错用心。常在尘轮来往。虽然一体欠明。宜于急处先办。如宋时。杭州仁和县人。范俨。非但绝心世务。家业亦忘。惟云我是寄客。光阴寸惜。专心念佛。一日忽见普贤菩萨。乘六牙白象降临。即放金色毫光。报俨云。汝于来朝卯时。当赴彼岸。越一夕。见佛迎往。即坐化。要知古人。路头看得清正。有此一日。今人何勿如他。一心念佛。

　　△通示化伴。

　　又舍利弗。彼佛有无量无边声闻弟子。皆阿罗汉。非是算数之所能知。诸菩萨众。亦复如是。

　　前文叠举极乐国中圣主。已洞鉴矣。然主必有伴。伴者。即声闻弟子也。皆是四果中贤圣。即名阿罗汉。四果者。一曰须陀洹果。入生死流。修无漏果。不堕四生。而入圣流。乃初果声闻也。二曰斯陀含果来从天上来。住从人间住。生从人间生。去从天上去。目睹诸境。未尽生灭。乃二果声闻也。三曰阿那含果。决定不从欲界受生。无法可学。乃三界声闻也。四曰阿罗汉果。心境俱空。不受后有。乃四果声闻也。后有者。即来生也。以上所论四果。非谓指出四人。乃言分说四种果位之义。况佛之伴侣。举莫能尽。故经云。非是算数可知。甚言其多也。是故诸圣。喻如海水。渊源难量。所云诸菩萨众者。亦是不可算数能知。故经云。亦复如是也。及至多众未来成佛。即出下文一生补处。可知极乐国中。三乘贤圣。共仰一佛。真俗二谛。同出一心。一心了然。福足慧足。今人想到闭眼之后。茫然无居之苦。自然生前。愿修菩萨作伴之事。欲生彼国。须从念佛。检点自心。一日之中。几心从善。几心从恶。几心念报三宝天地。几心念报　　皇恩佛德。几心念报父母师长。几心降伏烦恼魔怨。几心修学菩萨道业。几心了悟无常苦空。几心忍苦建立佛法。几心愿成佛时广度群迷。几心持戒发愿礼佛。几心燃灯烧香散华。每日如是检点。则知以上数语。从者少。背者多。尽在情缘上。杂知杂解去也。所以昔有一僧。专修净业。亦为检点逆顺之心。以黑白二豆为记。生一善心。取一白豆。生一恶念。取一黑豆。从朝至暮。取黑者多。每晚记数。必致痛哭流涕。未及一年。纯取白豆。黑者不取已。是僧临终。异香满室。天乐迎登净土。或问曰。求生极乐。何故必具如是好心耶。答云。孟子曰。服尧之服。诵尧之言。行尧之行。是尧而已矣。学佛之道。从佛之行。即心是佛矣。

　　△总结理义极乐。

　　舍利弗。彼佛国土。成就如是功德庄严。

　　上文所言。光明显德。声闻弟子菩萨。力行种种庄严。皆以阿弥陀佛愿行功德成就实相。亦如日月光华。普天匝地。照破众生一切迷闇。以致人人发菩提心。当来必竟成佛。

　　△觉了大众。

　　又舍利弗。极乐国土。众生生者。皆是阿鞞䟦致。

　　又者承上文言至。彼土众生。皆已生矣。此生者。谓国中久修上众。个个得入无生位。永证阿鞞䟦致也。阿鞞䟦致者。即名不退转地。佛之智海。含润能具。有进无退也。凡声闻菩萨。俱以清净智海生。人天不动众。不动者。即不退转也。然不退位者。分有上下。上者自性常住。与佛无二。寿命永劫。此乃不退之不退也。下者有三义。一曰若破见思。则永不失超凡之位。为之位不退地也。二曰伏断尘沙。永不失菩萨之行。为之行不退地也。三曰无明已破。永不失中道正念。为之念不退地也。尽是有进无退。故云皆是阿鞞䟦致也。是诸上众。悉具三十二相。诸根明利。直至成佛。不受恶趣。此非念佛之力。不能如是。今人若能守持念佛之法。得生彼国。亦住不退地位。仗斯飞升胜妙捷径之法。顿离苦多乐少。生灭无常之位。岂非快乎。所以念佛往生。人人要事。只此娑婆世界众生。果能心心念佛。心心观西。以至临终痛苦逼迫之时。惟有思往极乐念佛之心在。真为不退转地中第一人耳。

　　又云三十二相者。一持净戒。二修施业。三不欺众生。四护正法。五不坏他众。六妙服奉施。七净饮食施。八喜闻佛法。九覆载他过。十修善法。十一善化众生。十二救护怖畏。十三见事乐助。十四常修十善。十五常施病药。十六庄严善法。以上为因。以下是果。一生心平等。二和合无诤。三珍宝自得。四三业净。五护品过。六成就功德。七常软语。八修慈心。九至心求道。十赞他功德。十一敬父母师长。十二乐说法。十三施敷具。十四离说世事。十五受师友教。十六不恶加生。

　　△往生上首。

　　其中多有一生补处。其数甚多。非是算数所能知之。但可以无量无边阿僧祇说。

　　其中者。承上文而言。彼国众生。非惟住不退地者甚莫限数。内有补处菩萨。亦不可以算数能知之众。更胜于已住不退地人之广。无可比之。曰若阿僧祇劫也。但此说人亦难信。何故。前云西方胜境。树网莲池宫殿众宝众鸟种种庄严。不可限数。可谓多之极也。祇恐彼国中亦不能安置许多人物矣。答云。只如人问娑婆世界中人有若干。即覆云亦不可以算数所能知。然此土人物。皆知甚多。尚且地广人稀。此何疑耶。佛云一生补处者。非言现世众生轮回之一生。只云菩萨道果一生。次补佛位也。道果一生者。则如三果声闻。未尽有生。阿罗汉果。方断后有。虽断后有。未为成佛。故云一生补处。即补入不退转地。此谓转佛位也。世尊以上众之中。复呼出一生补处之众生者。更有深心劝望同入不退转地。以待正补佛位也。或问曰。则如慈氏菩萨。将来所补极位也。观音菩萨。将来所补彼国也。势至菩萨。次补于后。未知众生成佛。补于何处。答云。补者不必定论弥陀之处。十方世界无尽。诸佛涅槃无尽。菩萨补处亦无尽。住彼国中。以待补处。岂为不可云乎。如果今人定愿作佛。秪在一句阿弥陀佛圣号上。讨个分晓。顿知自性自佛。亦是一生补处。足见佛恩念护众生。无一人失落。可谓超越殊胜之极至矣。或问曰。众生与佛无情。因何佛爱众生至于如此耶。答云。非独佛心如是。如孔子曰。鸟兽不可与同群。我非斯人之徒与而谁与。即佛之心与。可知古圣先贤。深恩教化。愿人早离苦海。以补佛位。人须系念圣恩。速将一句佛号。日念夜念。念念是谁。如是念。如是审。一朝桶底脱时。正入不退转地。既入后。心更精进。以保永不退转。方为绍隆佛种。

　　△复劝发愿力行。

　　舍利弗。众生闻者。应当发愿。愿生彼国。

　　上文所示正法。以理修行。今言复劝力行正法也。众生得闻是经。应当实发大愿。愿生彼国。此为第一重劝。若谓劝者。即斯经中。反复言之。劝闻。劝信。劝愿。劝行。极其至也。于今又劝发愿者。佛因众生。行而不实。因愿不真。故出此言。于今略叙四则。发引起愿。一则今当最初闻是经者。依修极乐胜妙利益之说而发愿也。二则闻是经者。已知一心持名。决定往生之说而发愿也。三者闻是经者。是闻持名佛护不退菩提之说而发愿也。四则闻是经者。信更实信有愿必成之说而发愿也。即知佛说此经。言言反覆。句句重劝。闻闻转深。愿愿倍切。悯物情深。诲人不倦。以此信愿行三者。即净土资粮。切须充足无欠。真是实信实愿实行。方成不可思议功德。故阿弥陀佛。广度众生。亦由四十八愿。普贤菩萨。尚有愿云。愿我临欲命终时。尽除一切诸障碍。面见彼佛阿弥陀。即得往生安乐刹。及见观音势至文殊菩萨等。各有愿生净土往生章句也。三界因果。悉随愿转。则如愿受天乐。贫母生天。愿作冥主。则岳神治鬼。读书者。名题金榜。务农者。乐利田园。众生欲往极乐。惟仗信愿力行则能到也。可知宋时。临安县人。慈云忏主尊者。学行高古。名冠两浙。专志净土。常行般舟三昧。九十日不坐不卧。唯一心念佛。神劳致染血症。后入道场。两足皮裂。师更誓愿。以死为限。忽于定中。见观音垂手。指着师口。引出数虫。以甘露水注入师口。自后病愈。身心倍觉清宁。专心不二。至晚年一日见佛迎接上生化之。又宋时。时居士吴子才。致仕之后。愿生净土。预置一棺。夜卧棺中。令童子。每夜五更击棺而歌曰。吴子才。归去来。三界无安不可住。西方净土有莲胎。后无疾念佛而化。凡有往生。皆因愿成。今人念佛。不得直往彼国者。犹欠信愿力行。因信浅愿微。行多往少。如或愿不坚固。即思现生身受一切病苦。老悖龙钟。或出错言。被人责罚。起一恶念。难免阎王拷打。一旦命终。诸根败坏。至亲骨肉。袖手旁观。珍宝家业。悉为他物。如是追忆。即今我生极苦之中。愿力可坚。故云行从愿出。愿从信生。信从厌苦羡乐。信具实信。人若专修净业。得生彼国者。非惟佛是最亲父母。而且永离一切苦患。虽云彼国十万亿程之遥。惟祈信愿行三无欠者。净土即在咫尺。故经云。西方即此土。此土即西方。然这二句。却有一重关口。非是一番信行。焉能透过。因此难信难行之法。所以佛为劝愿。劝人念佛。所劝求往彼国者。譬之为客他乡。应归故里。若人必欲同归极乐者。悉照古人立一定愿。岂无佛国之分耶。

　　△出其所以。

　　所以者何。得与如是诸上善人。俱会一处。

　　此说因前文劝人发愿。愿生彼国。因彼国中。有诸上善人同会一处故。人若得生彼国已。则入如是胜会中。人所难遇。故当求生彼国。人所应分。或问曰。娑婆世界亦是佛邦。何必远生他国耶。答云。国有三义。一者。或有国土。人畜鬼狱之所共居。未必皆人故。二者。或有国土。虽纯人所居。未必皆善故。三者。或有国土。虽纯善人所居。未皆上善故。今曰诸上善人者。不独为人中之善。而乃善中之善也。如上所列声闻菩萨。乃至补处诸上善人之所。今人亦得往彼。即与俱会一处。观音势至把手共行。文殊普贤亲为胜友。况今我人卜居。犹择里仁。身后反不求生佛国耶。若人欲与诸佛菩萨。同登一处者。速发大愿。实行念佛。一日身赴佛国。正似笼鸟逃飞。以凡作圣。如农夫作相。举眼动步。无非贵人队里。

　　△拣示余行。

　　舍利弗。不可以少善根福德因缘。得生彼国。

　　此说。因上文。秪言凡群易成道果。未云皆有福德之所易也。只恐福少之人。虽有善聚。犹或难亲。何况最上善人之会。岂可少善少福。而得与也。若谓入道之要。发菩提心。刻苦持名。心心无违。为之正行。兼修万善福德。为净土之助行。但修万善福德而不持名者。必无净土之往。彼国非慧莫能至也。专心持名。而少万善福德者。必不能为极果。彼国非无善无福而作佛也。如有正行。兼有助行。自然不久成佛。秪修助行。而无正行者。此乃人天小果有尽之因。未免一朝大失。只有正行。而无助行者。虽无极果。此乃小失。虽有小失之患。然一生补处之流。亦可有望。何故。昔佛世时。有一老人。来求出家。其时舍利弗。诸大弟子等。俱不允度。观彼多劫。则无善根故。佛乃自度老者。即证道果。佛告诸大弟子曰。此人于无量劫前。乃作采薪人。遇猛虎逼极。大怖上树。口称阿弥陀佛一声。亦是善根。因我得度此人。可见念佛一声之小善。后获难中之大幸。正所谓念佛一声。能消八十亿劫生死重罪。故经云。一称南无佛。皆共成佛道。非谬言也。所以持名。可作多善多福之证据。虽此小善老人。佛度之幸。但今人念佛。求往彼国。不可希图此利。恐有失望。即宜兼修助行之功。成就不可思议功德之胜行。如舟顺水加帆。即能直入莲邦。同赴胜会。故而正行。不宜有欠助行也。欲持助行功德者。孝养父母。奉侍师长。慈心不杀。诚修十善。受持三皈。具足种戒。发菩提心。深信因果。诵读经典。勤行礼拜。劝人修行。故此世尊。特拣余行。重劝世间。众善奉行。人之根本。一心念佛。出世楷梯。

　　△正示正行。

　　舍利弗。若有善男子。善女人。闻说阿弥陀佛。执持名号。若一日。若二日。若三日。若四日。若五日。若六日。若七日。一心不乱。

　　上文言之多善多福。乃生彼国。然而修诸善根。植诸福德。难修难行。特示念佛一法。直捷简易。培植根深。秪要长日一心持名。即为多善多福。殊胜功德也。经云善男子善女人者。通呼一切众生之举。闻说阿弥陀佛。执持名号者。至嘱言之。深愿众生。各发决定心。求生彼国。终无懈怠也。一日至七日者。缘此土众生根有利钝。心多惑乱。立此限期。就卑下而说。如果上上根器之人。得闻自性即是弥陀之说。一弹指顷。洞明佛境早登彼岸已。何用一日之限。中下根器者。未免强行成就。意不谬示。只因根有利钝。莲分九品。上三。中三。下三。九品化生也。所云七日者。愿此九等众生。所修道业。悉皆圆成同列佛位故。或问曰。菩萨修行。尚坚心历劫。方能成道。现世人等。根基最浅。何限七日耶。答云。七日者。名曰小集。或二七。三七。乃至七七日。名曰大集有般舟三昧期。九十日。或可重重转行。虽云七日。亦无定数。此之七数。世所常言。则如世尊周行七步。经有七重行树。咒持七遍。所云七数。就例言之。以此限期念佛者。专谓实行一心持名也。一心者。历有多种。口称佛号。日夜不离。心与佛名。绵绵密密。无杂用心。此乃中中品也。观想金容念佛。见佛念佛。或遇凶险逼迫念佛。此乃下下品也。如是推之。余下七品可知矣。所云念佛一法。直捷简易者。谓了生脱死之上乘。人言参禅了生死。不知净土亦了生死。故参禅莫背净土。净土莫背参禅。古云有禅无净土。则恐十人九错路。有禅有净土。犹如带角虎。禅须佛证。净土必以禅了。所以此经之源。重于持名。持名者。重于离相绝非。一心不乱耳。如或不能纯一之一心者。念佛投于乱心。乱心不得不念。念念纯真。念念解脱。是故世尊。预为重劝众生。先发信愿行三者。以为一心不移之助。乃成道之基也。或问曰。一切诸佛。佛佛度人。因何只念一佛耶。答云。人有彼我。佛心无我。念一佛。则诸佛皆知。譬如室中。四围高悬百千明镜。中央燃一灯者。各镜面面照着一灯。故云念一佛。则诸佛相应亦如是也。必然念此一佛者。更因此土众生。心易惑乱。今日爱此。明日爱彼。岂能一心不乱乎。所以莲池大师云。爱不重。不生娑婆。念不一。不生净土。至于一心者。一心系念。念念情空。情空则无所念。无所念者。则心佛不二。是名一心。此乃上上品也。只此一心念佛。万缘自舍。即布施波罗蜜。一心念佛。诸恶自止。即持戒波罗蜜。一心念佛。自心柔软。即忍辱波罗蜜。一心念佛。永不退堕。即精进波罗蜜。一心念佛。余想不生。即禅定波罗蜜。一心念佛。正念分明。即般若波罗蜜。一心念佛。寂静不动也。一心念佛。清净无相也。一心念佛。念念无心。则万行圆满成就一印三昧也。念佛三昧者。即圆陀陀兮光烁烁。念佛三昧者。即真空非空。妙有非有。念佛三昧者。即炳然自照。卓尔独存。念佛三昧者。即是梁帝问达祖。对朕者谁。达祖云不识。念佛三昧者。即是孔子曰。我道一以贯之。曾子曰唯。念佛三昧者。即是世尊拈花。迦叶微笑。念佛三昧者。即是六祖云。我有一物。唤即不中。非青黄赤白男女等相。以上种种应对。的确是个三昧。今我后学亦有一句应对。未知长者为我证明否。作此。

　　○圆相复一咄。

　　△佛现我前。

　　其人临命终时。阿弥陀佛。与诸圣众。现在其前。

　　其人者。复指着前文能持名之人也。因上文秪言一心不乱。今言命终之时。得见诸佛现前。接引往生也。或问曰。佛来者。是果然否。如何必至耶。答云。佛所降临。义有几种。一者因其本人。平日自有信愿力行之深心。佛不违自本愿。所愿云。十方众生。发愿愿生我国者。临终之时。不与大众围绕。现在其前。不取正觉。二者。经云。应以佛身。及宰官。比邱。童子。等身得度者。即现佛身而为说法。此谓真佛或化佛。观音势至等菩萨。或持金台。或持银台。幢幔。天乐。随其降也。则因持名之人。自力佛力感应道交故。凡人命终时。前有将谢。后还未生之时。乃平生善恶业境现前。一定之理。如十恶忤逆者。地狱现前。悭贪嫉妒者。饿鬼现前。五戒十善人者。人天现前。如果念佛人。真实一心不乱。则净念圆成。即此清净心中。宁不见佛来迎。所以经云。忆佛念佛。现前当来。必定见佛。至于心境双泯人者。犹如水清。月则自来。心净。佛则自现。何可疑也。别有一论。念佛之人。平日心未纯一。未破无明。乃愚心上。似乎佛来者。此为心魔。非真佛亦有之。此人必不能往生也。故念佛者。须要明师指示。贵在辨识正途。不可自以为是也。人若妄心未尽。惑乱情多。临终之时。求佛不现。亦有也。实非佛违本誓。佛则是来。人自失见。何故。此为自瞒自佛。所以莲池大师云。时时示时人。时人自不识。今人念佛。必忆终时见佛。须自依法一心持名。决定遂愿所成。若不苦愿临终佛迎。倘或牛头马面相邀。岂不痛哉。虽然昔有钝云峰禅师。被阎王三拿。师惟禅定。现一金塔不赴其勾。竟是自往西方去也。然欲照其式。未必有此力量。若无力量。从今以后。勇猛精进。一心念佛。

　　△我往佛处。

　　是人终时。心不颠倒。即得往生阿弥陀佛。极乐国土。

　　是人终时者。因上文所言。一心持名之人。临终见佛来迎。直往彼国已。经复其言。深为赞叹其人。平日正念得力。以致终时。毫无颠倒阻滞。故此佛有追忆其人。实力修行成就也。所云颠倒。云何颠倒也。如平日不修正念。随意妄想。心多散乱。一生恶念。临终恶境现前。所谓任凭牛头马面牵扯指挥。以致心神惶惑应入地狱者。遇刀山剑树。油锅血河。视作园林花池。应堕畜生者。见马腹驴胎。认为宫殿楼台。如是千般患境。触目。则心悦奔投。受此业报。乘此颠倒。三界七趣。随业受生。无有了期。今既得见前辈。能一心不乱。则内凝正念。外感佛迎。舍此报身。经生彼国。可信佛言。随其心净则佛土净。触目皆是极乐。故云一切国土。惟愿所至。若净念成就。即莲华化生。所谓念佛功德不可思议者。固无疑也。或问曰。古今修行。皆持一句佛号。只见前辈。极乐路上。隐隐而去。因何今人不及如是耶。答。云量有世事牵扯。受其阻挠。若人自觉患处。自行脱逃。如唐时。马子云。为县令。押犯赴京。遭风舟溺失犯。将彼入禁。子云。乃专心念佛。求生而已。事五年遇赦。深信念佛之利。即入南陵山寺。精修净业。愿生极乐。一日告人曰。予已西方果熟矣。端坐合掌。众皆见佛来迎。子云含笑而逝。足见马公。生死重罪之急。念佛其利如此。若非念佛。抱罪永劫恐无赦时。我人浮生若梦。岂可不急为之务耶。只宜一切情缘。用力割除。惟此一心不乱。执持佛号。万无一失。虽然本经所云。临终七日之功。譬喻之说。若蹉跎至年迈。事已不及。未免终时手忙脚乱。岂非抱石沉渊乎。

　　又云三界者。色界。欲界。无色界。

　　又云七趣者。一能想。即飞生天。二。飞心中兼有福慧净愿。生仙。三。情想多。为飞仙及鬼神。四。情想均平。不升不坠。生人。五。情多想少。流入毛羽横生。六。七情三想。沉为鬼。七。九情一想。入风火无间地狱。

　　△倍利结劝。

　　舍利弗。我见是利。故说此言。若有众生。闻是说者。应当发愿生彼国土。

　　是经通首。世尊不因人问而说。故云我见是利。谓上文所言。能持名众生见佛往生得大利益。故说此言。一心持名也。若无利益。佛即不谈。持名即得往生。于诸众生获大利益。故佛重复叮咛。惟愿人人齐发大愿。不至留落一人。如获往生彼国。是名自利。若往彼国已。闻法得道。亦能广度无量众生。是名利他。具此二利。故云大利。世尊前已重劝发愿。于今复劝者。则因初示之语。众生闻者。止闻彼国庄严胜妙极乐境界。起心愿乐。恐其未悉如何得生彼国。又出其由。直示一心持名佛来接引。遂得生彼之嘱。则因此土修行。多劫升沉。不能解脱。今以持名往生。入不退地。较利甚大。见此大利急为指示。恐诸众生。迟迟失利。故不俟请而说也。可见佛恩度人。节节留心。切齿校量。利即诸乐。害即众苦。有此重劝。承奉发愿。应当之应当也。佛以格外婆心。金口轻泄。而为众生生者。非沾是利即辜佛负恩。欲作佛之孝顺弟子。须刻刻依教奉行。

　　△本师释迦佛首唱赞叹。令断疑惑。

　　舍利弗。如我今者。赞叹阿弥陀佛。不可思议功德之利。

　　于此特示赞叹者。非以此句。始见赞叹阿弥陀。早已赞叹所发因由之聚。只恐众生未详其要。今复言之。省出上文。不独我见是利。而说此言。乃十方诸佛。同见是利。亦说此言也。赞者称赞。叹者感叹。不可思议功德者。上言我见是利也。今为极言其利。非比寻常之利。故云不可思议功德之利。以此本经原名而说。正是阿弥陀佛。不可思议功德之不可思议功德也。以斯赞叹。令人归信。所云感叹者。感激叹息此法。人天希有。历劫难逢。顿兴悲喜之心。喜者。喜其得闻是利。悲者。悲其闻之晚矣。然利有二义。修桥补路。建寺装像。斋僧布施。此为人天福果。世间之因。是名小利。所谓念佛者。具足智慧。超凡入圣。此为出世间上上之因。是名大利。所以世尊赞颂极乐国土。为有不可思议功德。

　　△六方诸佛同声钦仰　东方。

　　东方亦有阿閦鞞佛。须弥相佛。大须弥佛。须弥光佛。妙音佛。如是等恒河沙数诸佛。

　　亦有者。承上文而言。非独释迦佛赞叹。乃千佛万佛。无量诸佛。一时异口同音。赞叹净土法门。实有不可思议功德。是利中最胜之利。如果遵奉念佛。获无尽利益也。因斯感格此法。亦用赞叹。令人常当谛信。而勿疑也。或问曰。凡经论十方者。必以东方起首者。何也。答云。东方震卦。属木。如四季以春为首。生生化化。尽属以春转头。乃东方长养万物之源。则如世尊。凡遇教化者。必先告其舍利文殊须菩提菩萨等。以智为先也。又问曰。既言四维上下。独不举中央者。何也。答云。释迦佛道场于娑婆世界所居为中。如世人常语。即云前之后之。左之右之。俯之仰之。成六方也。

　　阿閦者。此云不动。尊法身也。

　　须弥相。大须弥。须弥光。此三佛名者。皆同妙高万德圆融。妙高者。超过诸佛果位故。光者。并表解脱般若智慧也。

　　妙音者。语音圆妙。凡说法音。皆众爱故。经云。如是等者。佛难尽举。以恒河沙数比也。恒河。又名殑伽河。在西域。佛居所近。是河其沙细而多。佛每说法。乃无量之言。即此河沙比耳。

　　△现相表真。

　　各于其国。出广长舌相。遍覆三千大千世界。

　　其国者。诸佛所住之国。各各出广长舌者。云多劫中。以清净口。常于三千大千世界中。互相赞佛赞经。护令众生断诸疑惑也。今人可知此法。实为最尊。故佛佛坚持。皆以无间说。各为劝信之至也。

　　△发言劝信。

　　说诚实言。汝等众生。当信是称赞不可思议功德。一切诸佛所护念经。

　　说诚实言者。佛语从无虚诳。所谓实言。惟愿众生。当信断疑。当知念佛。非惟本师释迦护念。而十方诸佛。同此护念。经云。称赞不可思议功德。连下十六字。此经之原名。上文赞佛。下文赞经。今人真实深信。能具大愿力。念佛佛念。打成一片。只知诸佛称赞净土。除人疑惑之恩。实为化育情深。无可酬报。

　　△南方。

　　舍利弗。南方世界。有日月灯佛。名闻光佛。大𦦨肩佛。须弥灯佛。无量精进佛。如是等恒河沙数诸佛。

　　日月灯者。此表三智也。一者一切智。能知能解。二者道种智。凡差别道种。分别无谬。三者一切种智。能于佛智中。双照自然。具足三智故。

　　名闻光者。此云名称普闻。如光遍照。

　　大𦦨肩者。此表二智。一者权智照事。二者实智照理。事理炳然。双照不昧。如肩发𦦨。担荷一切佛法。即有肩义也。

　　须弥灯者。须弥乃众山之王。如灯普照四天下。谓佛光广照。亦如是也。

　　无量精进者。有二义。一者时无量。即是常义。二者事无量。即自利利他智行无边也。又云南方离卦。属火。为夏。火者内暗而外明。是寂而常照也。佛光明彻。真知不昧。灵𦦨何穷。自己心光觉照。一切不从外得。故经云。我见灯明佛。本光瑞如此。

　　△现相表真。

　　各于其国。出广长舌相。遍覆三千大千世界(义解同前)。

　　△发言劝信。

　　说诚实言。汝等众生。当信是称赞不可思议功德。一切诸佛所护念经(义解同前)。

　　△西方。

　　舍利弗。西方世界。有无量寿佛。无量相佛。无量幢佛。大光佛。大明佛。宝相佛。净光佛。如是等恒河沙数诸佛。

　　无量寿者。此与本佛同名。所以回向文有云。同名同号。大慈大悲。接引导师。非但他佛。同名无量寿。人若入不退地。亦可名为无量寿也。

　　无量相者。相好无尽。或现三十二相。或八万四千相。或尘相等相。因佛福德无量。相亦无量。昔志公禅师。现十一面观音。绘者不能举笔。何况佛相乎无量幢者。功德高显。喻之如幢。极高显无量也。

　　大光。大明者。并喻佛智。自行化他。破障断惑也。

　　宝相者。相好如宝。可尊可贵也。

　　净光者。智光清净。譬如镜体能鉴形也。又云西方兑卦。属金。为秋。良以真如本体。湛若虚空。绝点纯清。乃云佛灭多时。古佛瑞现。

　　△现相表真。

　　各于其国。出广长舌相。遍覆三千大千世界。

　　△发言劝信。

　　说诚实言。汝等众生。当信是称赞不可思议功德。一切诸佛所护念经。

　　△北方。

　　舍利弗。北方世界。有𦦨肩佛。最胜音佛。难沮佛。日生佛。网明佛。如是等恒河沙数诸佛。

　　𦦨肩者。解见前文。前虽多一大字。其义则同。

　　最胜音者。佛音极好。一切音声无能及也。

　　难沮者。佛德坚密。不能坏也。

　　日生者。佛光出现。如日初升。此谓众生本觉。覆在无明。如大夜中。日光不现。人沾佛光。破惑显智。始觉朗照。如日东生也。

　　网明者。智如宝网。遍照一切众生也。又云北方。坎卦。属水。为冬。收藏万物。成终而成始也。今则百千法门。同归方寸。无边德用。总在心源。觅之。则无相无形。出之。则无穷无尽。本来具足。不假他求。是故众生心。即名如来藏。

　　△现相表真。

　　各于其国。出广长舌相。遍覆三千大千世界。

　　△发言劝信。

　　说诚实言。汝等众生。当信是称赞不可思议功德。一切诸佛所护念经。

　　△下方。

　　舍利弗。下方世界有师子佛。名闻佛。名光佛。达磨佛。法藏佛。持法佛。如是等恒河沙数诸佛。

　　师子者。能伏群兽。如文殊狮子。普贤白象。降龙伏虎之意。名喻狮子。游行无碍。犹如世尊。凡圣独尊。出入三界。自在无碍。如来说法。天魔外道无不信服。今表狮子一吼。百兽畏惧也。

　　名闻者。义解同前。今名虽少一光字。不异其德。

　　名光者。名如日光。无所不照。以名显光。如何弥陀佛光名。普照十方三世。无所障碍也。

　　达磨者。此云法。执持正法。令人皆证法身也。

　　法幢者。佛法高显。人天仰之为宗。邪魔外道。望之而伏。所以名如幢也。

　　持法者。善持如来中道妙法。流通三界。使不断绝也。或问云。下方者其下落在何处。答云。昔文殊菩萨欲取一钵。即遥垂右手。过下方四十二恒河沙世界而获。今谓更过下方。不可说恒河沙世界。亦非为尽。譬如持竿探海。欲穷其底。终不可得。但此说。人亦难信。乃告曰。自性光明。即如来光明幢。以光散于四维上下。譬喻日光照于天下。其光何可量也。所谓性光如是。不妨云下方遥之又遥也。

　　△现相表真。

　　各于其国。出广长舌相。遍覆三千大千世界。

　　△发言劝信。

　　说诚实言。汝等众生。当信是称赞不可思议功德。一切诸佛所护念经。

　　△上方。

　　舍利弗。上方世界。有梵音佛。宿王佛。香上佛。香光佛。大𦦨肩佛。杂色宝华严身佛。娑罗树王佛。宝华德佛。见一切义佛。如须弥山佛。如是等恒河沙数诸佛。

　　梵音者。佛音清净。唯以一乘法。化导众生。纯一不杂。具足清净法相也。

　　宿王者。月为宿王。所谓月乃众星拱之。佛喻月者。所谓众生皈依也。

　　香上者。其香普薰无量世界。最上无比故。凡天人修罗外道。二乘之香。无能及也。

　　香光者。其香发光。能断相灭秽。破幽暗。省智慧。具足众善也。

　　大𦦨肩者。义解同前。是佛之名屡出。可谓古佛同名同号。无量无边也。

　　杂色宝华严身者。积功累德。万行因华。助显庄严法身也。

　　娑罗树王者。此云坚固不异。三界独胜也。

　　宝华德者。佛德如宝华。永无雕落也。

　　见一切义者。诸法之义。无不知也。

　　如须弥山者。须弥为众山之王。如佛众圣之尊也。又云。佛之道德。仰之弥高。量莫能尽。言言显性。体绝攀缘。情空心净。极乐益甚。非仗持名功德。若于虚空界中。觅求自性。如接竹点天。欲至其巅。终不可得也。

　　△现相表真。

　　各于其国。出广长舌相。遍覆三千大千世界。

　　△发言劝信。

　　说诚实言。汝等众生。当信是称赞不可思议功德。一切诸佛所护念经。

　　以上六方诸佛共赞者。亦是法藏比邱本愿云。我作佛时。名闻十方无央世界。诸佛各于大众之中。称我名号。令人生我国土。皆得作佛等愿。故今成佛。如其所愿故。今人可知念佛。求生极乐之法。实非虚事。所以六方诸佛同声钦奉赞叹。所护念经。当信本师慈父释迦世尊。格外施恩。指归净土之说。千生万劫不闻之闻。今既闻已。当要建法幢。立宗旨。挺起脊梁。将此一句佛号上。决了生死。同登彼岸。则主伴交成。不期而自会。非惟不负诸佛出广长舌。即是报佛深恩。若人出一恶言。阻人念佛罪若河沙。何故。一切诸佛赞叹西方。普愿人人成佛。人若未悟其源。口出疑谬之语。即名谤法。即谤一切诸佛。其过岂可免欤。

　　△征省所赞。

　　舍利弗。于汝意云何。何故名为一切诸佛。所护念经。

　　释迦佛。所赞极乐者。惟以不可思议功德也。其下云。一切诸佛所护念经之八字者。其意云何。要知诸佛。同声赞叹西方。护念此经。实为尊佛之教。钦敬故也。经云何故名为者。乃世尊倒装文法。因为六方诸佛。加恩至嘱时人。闻是经者。不可忽也。故佛反覆追问一句。亦谓不可忽也。其闻而信受。坚固不移者。如明时。文学唐体如。兰溪县人。天性仁孝。博览经书。一日觉世无常。倾心至道。参云栖。受念佛三昧。遂笃志西方。力行十三年如一日。忽于冬日谓诸子曰。新春十一日吾行矣。至期。盥浴更衣端坐念佛。如入禅定而逝。又陈朱氏。嘉定县人。浚川居士之室也。孝慈天植。素向三宝。年八十一。其子参云栖归。导以念佛往生。遂笃志净业。越二载示疾时。便云有二青衣童子在此。即端坐。因伊子固劝随寝而迦迎户仰卧中堂。尸忽自转向西。可谓诚感所致也。其时皈信云栖莲祖。念佛往生者颇众。真是一时净业之盛。乃优昙华千年一现瑞。此惟闻经珍重。不忽遗训故。因有此等善人。一切诸佛。至今尚护念此经。

　　△闻持获利。

　　舍利弗。若有善男子。善女人。闻是经受持者。及闻诸佛名者。是诸善男子。善女人。皆为一切诸佛之所护念。皆得不退转于阿耨多罗三藐三菩提。

　　闻是经者。叠省上文所示正法。必以信愿行力。持名往生等义。于今重受诸佛授记。更应受持。缘为世人。得闻此经。及闻诸佛名者。大非易事。已闻受持。能顺佛旨。须知念谓系念。令不退转。方证阿耨多罗三藐三菩提也。又云。阿者。无也。耨多罗者。上也。三藐者。正等也。三菩提着。正觉也。即佛果号。时人若得念佛三昧。亦名入此果号。便获灵灵独照了了常知。不增不减。无得无失。菩提即我。我即菩提。尚无有进。云何有退。咄。

　　△因嘱起信。

　　是故舍利弗。汝等皆当信受我语。及诸佛所说。

　　皆当信受者。此是第三回重劝。有判此处。既属流通正宗。因为上文所示。正念授受持名往生。然则前文。两次皆所劝愿。今复劝信。人既念佛须要信必实信。实信则愿愿实行。然此劝。乃一经之纲领。是传法之要源。佛恐众生信心不固。重重劝愿劝信。深为现前大众。以及未来一切众生。信须实信。良以一佛亲宣。即当谛信。况诸佛同赞更何疑耶。佛说此经。始终意在信愿行三则。此三则。缺一不能往生也。已知佛恩重重加赐。真慈悯故。大慈悯故。或问曰。有等人。虽在昏寐中。假使劝着痛处。尚还不信。何也。答云。不信佛语者。乃恶道中来。余殃未尽。所以愚痴不醒。未当解脱故。此人业尽。必亦生信。昔有张善和。杀鸡为业。临终地狱现前。发极十称念佛。即生莲界。故云放下屠刀。立地成佛。此人起信。实心实行。便遂其愿。今人起信。信无实行。故而佛又劝信。以信为进。若高齐和尚云。若有信忆二字。佛不离心。有称敬二字。佛不离口。求生净土。须要有信。千信即千生。万信即万生。信佛名号。则诸佛救护。必须心常忆佛。口常念佛。身常敬佛。如是深行。任意早晚。终无再住阎浮之恋。此是䇿发信心。最为切语。实信。实迹之人。赵州祖师。八十又行脚。思照法师。禁语四十年。专心念佛。智者大士。昼夜弥陀十万声。鸟长国王。万机之暇。三十年。每日六时念佛。更有古人几十年。胁不沾席。或几年不坐床橙。以上皆是正宗祖师。至今人犹钦仰。若非实信。焉能如是。故云信已而领袖不忘之谓。信而不受持者。犹不信也。今人若作如是信者。念念自念。不念而念。佛即是心。心即是佛。则此祗园妙旨。千佛元谈。一时受毕。

　　△随愿得生。

　　舍利弗。若有人已发愿。今发愿。当发愿。欲生阿弥陀佛国者。是诸人等皆得不退转于阿耨多罗三藐三菩提。于彼国土若已生。若今生。若当生。

　　上文嘱附。信者起行。今言信已生愿也。已愿今愿当愿者。过现未三时也。举三时者。言其已发愿人。无一不生也。已愿已生者。世尊说经之前。有人求生彼国。皆得生矣。今愿今生者。正乃佛住世时也。当愿当生者。则闻经已后。至于今日。后之又后也。先言不退菩提。后云往生。而谓已发愿人。即现世已顺觉路。当来必定成佛。今人如果把此一句佛号。念念不忘。得能以心无心。无心以心。方许遍游乐国。时时礼觐弥陀。或问曰。既云无心以心。何祈生取。答云。因无其心。无生而生。是名已生今生当生。

　　△总结信愿。

　　是故舍利弗。诸善男子。善女人。若有信者。应当发愿生彼国土。

　　上言有愿必生。则因果历然。只恐不信人。则无愿求生也。经云若有信者。应当发愿。生彼国者。此乃世尊第四回重劝。惟愿众生。已信。已愿。已行。更嘱已往为则。以上重重劝说。应当发信发愿发行。云有愿者。无一不生之说。焉可不信。焉可不愿。昔有一声极佛功不唐捐。尚蒙佛度。何况信之至者。焉有不遂其愿。是故世尊云。文殊信首。具足一心。普贤愿王。不离当念。所以永明寿禅师云。劫石可磨。我愿无易。

　　△已赞诸佛。

　　舍利弗。如我今者。称赞诸佛不可思议功德。

　　如我今者。称赞诸佛功德者。世尊于此不赞弥陀即赞诸佛。人所难解。然世尊不云弥陀者。因一切诸佛。及阿弥陀。同一法身。不在彼我上出言。秪说佛佛智慧。力无所畏亦然也。审此理者。弥陀即诸佛。诸佛即弥陀。虽赞诸佛。即赞弥陀。盖为弥陀即在诸佛中也。故下文。则见弥陀与诸佛。同赞释迦。所谓一切诸佛。同一法身者。世尊亦在其中矣。故古人云。山林水鸟。皆有弥陀。人也弥陀。我也弥陀。可知世尊出言。活之又活。全无捞摸。是道如是。世所难信。然而众生不知世尊。此时着力出头露面。秪愿人人脚跟着地。或问曰。诸佛同一弥陀。意则可信。如何人我亦是弥陀耶。答云。古镜未磨。犹含众象。

　　△为得道难。

　　彼诸佛等。亦称赞我不可思议功德。而作是言。释迦牟尼佛。能为甚难希有之事。能于娑婆国土五浊恶世。劫浊。见浊。烦恼浊。众生浊。命浊中。得阿耨多罗三藐三菩提。

　　佛佛互赞。表此净土法门。决应信受。即此念佛之法。若一佛所赞。亦当信受不疑。今不但释迦佛赞于祗园。乃诸佛赞于六方。可见本师彼佛互相赞叹。岂非超生脱死最要法门。是故世尊。再四叮宁。多方训诱。恩喻慈母。善权方便。委曲就机。仁德洪恩。普润万类。利物利人莫若世尊。经云。能为甚难希有之事者。唯世尊难行而能行。此出诸佛极赞世尊超贤越圣。天上天下。卓然独擅。所谓能于此土五浊世中。常度众生。佛之全德。实难报答。

　　五浊者。一曰劫浊。众浊交凑。人寿增减。不定生灭。非恒证常也。

　　二曰见浊。诸见炽盛。执断执常。即失中道。非正知正见也。

　　三曰烦恼浊。愚迷爱着。感召三灾。非清净心也。

　　四曰众生浊。恶名秽相。轮回众苦。非诸上善人同为一处也。

　　五曰命浊。以此命根。而失初心。刹那背世。非同极乐国人民寿命也。于今众生。可知五浊犹如罗网稠林。缠缚屈曲。不能出离。混乱真性。常受苦逼。幸蒙本师恩降五浊界中。剔除人苦。引登彼国。非惟世人应当感激。即诸佛甚为欢喜。故而一切诸佛称赞净土法门。世所希有也。今人夙有善根。因缘会聚。见者闻者。即是亲身蒙佛授记。再不顶戴奉行。仍没苦海。未免累佛。永远住于秽土。罪非小矣。

　　△说法更难。

　　为诸众生。说是一切世间难信之法。

　　前是人中难事。今是难事中难事也。良繇净土法门。一切世间之所难信。佛于尘世得道。复于尘世说此正法。以度众生。又难中难也。是谓第二重难事。明示利他功德不可思议。非惟法不受纳。反有多疑。所谓难谓众生心。众生苦尘劫。所言难信者。略举有十。今居秽土。死灭心安。乍闻彼国清净庄严。疑无此事。难信一也。纵信彼国。又疑十方佛刹皆可往生。何必定生极乐。难信二也。纵信当生。又疑娑婆之去极乐。十万亿国之外。云何极远而得往彼。难信三也。纵信不远。又疑博地凡夫。罪障深重。云何易得往生彼国。难信四也。纵信得生。又疑生此净土。必有奇妙法门多种功行。云何但持名。号。遂得往生。难信五也。纵信持名。又疑持此名号必须多历年劫。乃克成就。云何一日七日。便得生彼。难信六也。纵信七日得生。又疑七趣受生。不离胎生卵化。云何彼国。悉是莲华化生。难信七也。纵信莲生。又疑初心入道。多涉退缘。云何一生彼国。便得不退。难信八也。纵信不退。又疑此是接引钝机众生。上智利根不必生彼。难信九也。纵信利根亦生。又疑他经或说有佛。或说无佛。或有净土。或无净土。狐疑不决。难信十也。如是难信。一切世间皆是难信也。不但恶道难信。而人天犹或疑之。不但愚迷难信。而贤智犹或疑之。不特初机难信。而久修犹或疑之。不特凡夫难信。而二乘犹或疑之。故曰一切世间难信之法。今于此世演说此法。是犹入裸形之国。宣示威仪。对盲眼之人。指陈黑白。此之谓难。故谓利他功德不可思议也。今人难信者。则因自性未明。终无凑泊之故。若非世尊开示。则万古永同长夜。所谓念佛求生彼国。见不信者之自弃。能信者之有缘。虽今不信。一历耳根。永为道种。人欲了生脱死。当知自性。然自性不可以有心求。不可以无心得。不可以语言造。不可以寂默通。离四句。绝百非。空里栽华。波心踏月。无汝措手足处。真是难信之法。而能信者。岂不难哉。

　　△总结难事。

　　舍利弗。当知我于五浊恶世。行此难事。得阿耨多罗三藐三菩提。为一切世间说此难信之法。是为甚难。

　　述诸佛语。重为申明。见此二难。故多烦示。然古佛不虚为赞辞。今佛非滥膺美誉。实语实行。两相符合。万代众生。当谛信而勿疑。感恩而无已者也。佛恒婆心苦切。反覆叮咛。所谓得道之难。得小果。犹未为难。得无上菩提。是以难也。说法之难。说其易信者。犹未为难。今说难信之法。是以难也。可知世尊备历艰苦。为我等故。行此难中难事。一至于此。闻斯难者。皆应喜悲交集。感极呼号。声震三千大千世界。勇猛精进。思报佛恩。欲报佛恩。不越二事。一者自利。于此尘世。力行此道。因得往生。二者利人。于此尘世。复劝诸人。共行此道。同得往生。若人不息勤苦。亦是难行而能行。即佛之子。决定念佛能了生死。一心不移。久久如是。必至心佛双融。境体自空。则无法可说。是名说法。心外无佛。佛外无心。自觉觉他。觉行圆满。

　　△重举听众。

　　佛说此经已。舍利弗。及诸比丘。一切世间天人阿修罗等。

　　法必流通。佛所说法。为普度众生故。复列众者。经初明众听法。经终明众受法也。所云流通者。流者下澍。通者不壅。若无人传。则不流。流者不住。传之遇障则不通。通者不塞。普度者。流通十方以及三世。非仅为一处一时之众生也。是此难信之法。唯智能信。所以始终首举舍利弗。以智当机流通也。不言菩萨者。摄比邱中故。阿修罗者。此云非天。无天行故。等者。八部六道一切众生也。问曰。修罗至为凶顽。何能执持圣号耶。答云。鬼畜尚解皈依。修罗岂不信受。况每见诸经云。修罗闻道解脱。举莫能尽。此土众生。性确柔软。然说至修道力行。更多刚强难伏。以致权实教化。反多众苦。如若今人。一闻顺命。颠头会意。则如此经。未呼舍利弗。已毕全文。何待妙首白槌。双林抚尺。然后名为说法竟也。是故升堂入室。大众无增。鼓寂钟沉。人天不减。

　　△明悉奉行。

　　闻佛所说。欢喜信受。作礼而去。

　　欢喜者。庆所闻故。信受者。领所闻故。作礼者。重所闻故。去者。闻已则退而修持也。即前云三资粮。及三慧也。所云庆所闻者。多劫飘零。正以未闻此法。今知持名往生。可谓沉疴枕席忽遇神方。久客他乡。乍闻家信。忻幸不胜。故云庆也。领所闻者。信之不疑。受之弗失。如奉王敕。如遵父命。故云领也。重所闻者。中心感激。五体翘觐。如蒙至极之恩。拜谢无已。故云重也。修持者。古人进而闻道于师。退而修道于己。非如今人入耳出口也。三资粮者。如上闻而信。即信资。信而受。即愿资。受而去。即行资也。三慧者。闻即闻慧。欢喜信受者。即思慧。去而修持者。即修慧也。此经之要。信受根本。因信种诸善根。愿生极乐。皆得往生。次第作佛。所以佛告弥勒菩萨。今此净土法门。嘱付于汝。于大众中为他开示。当令书写执持。于此经中生导师想。当令汝等救众危苦。是故我今为大嘱累。于后诸经悉灭。此经独存。念佛一门广度群品。则诸经已灭而不灭。即是以一存余。流转无尽。正总持之谓也。一切众生。应常珍重恭敬。信受奉行。经所在处。如佛现在。

　　△结释咒意。

　　拔一切业障根本得生净土陀罗尼

　　释咒意者。以咒附经。经得咒而弥显。以经先咒。咒得经而愈灵。交相为用。应结释也。此咒详见不思议神力传。持此咒者。灭罪往生。故以拔业障生净土为名。陀罗尼者。此云总持也。总持者。法无遗失。此经之名不思议功德。持咒持名。即得往生极乐世界。故此咒同名不思议功德也。

　　宋元嘉天竺三藏求那䟦陀罗译

　　宋乃南北朝国名。元嘉者年号。天竺者西域国名。求那䟦陀罗。此云功德贤。

　　咒曰。

　　南无阿弥多婆夜(一)哆他伽多夜(二)哆地夜他(三)阿弥利都婆毗(四)阿弥利哆(五)悉耽婆毗(六)阿弥唎哆(七)毗迦兰帝(八)阿弥唎哆(九)毗迦兰多(十)伽弥腻(十一)伽伽那(十二)枳多迦利(十三)娑婆诃(十四)

　　凡诸佛所说咒者。即名心印。佛之秘密心度人记事。即今人所谓暗号也。自古译师。将唐言记音不记义。故无注解。中华人诵持咒者。如对佛说些西方乡谈。虽已不知咒义。佛若闻之。便觉众生语言朗朗。拜告无既。即以救护。故人所诵往生咒者。阿弥陀佛光覆人顶。日夜拥护。无令冤家而得其便。则如念佛人。有白泽神。常护其身。光照四十里。诸邪不能近也。所以念佛人。现世常得安稳。临终任运往生。是故经咒相联。正乃显密圆通。无理不备。无利不周。幸蒙世尊。昔垂恩教。念佛一法。非独古时僧俗。持名往生彼国者。难以尽举。即今
盛朝中。如杭州慈云寺柏亭法师。继有若水思齐法师等。专修净业。皆获往生。有传可据。予之目睹者。如南京华山文海律师。品行高洁。名重四方。一生牵众。昼夜念佛。年至八旬。一日众见木佛放光。师辞众坐逝。又淮安府闻思寺巨洪律师。戒律精严。念佛放生。如遇飞虫扑水。必以救之。四十年。日夜佛不离口。以致废寝。年至七十余。预知殁期。念佛坐脱。又嘉兴普明寺迥尘宗师。常于十方。明讲内典。不倦化人念佛。师乃熟睡时。佛声不绝。凡见弟子曰。愿尔等。为我终时念佛。助往西方之嘱。师高年神爽。一日微疾而逝。眼开如生。诸弟子闻师西归。日晚始齐。议了师愿。同声念佛片时。师目自闭。又秀水县人。村居九里汇。陆洪勋。医业为生。并不计利。若遇贫困者。反施财调治。素性蔬食仁孝。力劝合门戒杀放生。日诵金刚经。坚心念佛。年至七十余。一日微恙。盥沐更衣。命嗣中堂设座。令家眷男左女右。两旁侍立念佛坐化。以上前辈。若非实心净业。焉能如是。更闻远近僧俗念佛。临终异为。颇得嘉名者。甚多矣。因未考实。故不记载。适有人云。秪信念佛。而不信往生彼国者。何故。因历见念佛人。日常称行善事。至于终时。则属寻常而已。嗟乎。彼虽念佛。口言善事。犹小善而且少。不知彼心。不可对人言事。更多矣。况念佛尚未一心。焉同古人一例也。如果纯善一心念佛。以致觅心不可得。觉性不有不无。是登净土。今我(了根)福轻障重。念佛日浅。而后佛恩不降者。惟祈己赴极乐国中。诸上善人。怜悯我等。勉赐慈光接引。庶不虚望托化运域。至心翘企。遥空拜祷。

　　No. 434-A

　　按佛说弥陀经。旧有注本。曾访购二十余年不可得。行世者惟莲池大师疏钞。圣经高妙。疏解精深。而初学读之骤难领会。(了根)不揣愚昧。手缉易晓净土语。兼采龙舒居士净土文句。并录诸师贻训。集成一部。名曰直解正行。间参以臆说。譬登高行远先为卑迩说法。览者易于通晓。若欲参经妙旨。自有疏钞在。(了根)乌敢赞一词。

　　乾隆甲辰夏日磬山裔孙(了根)敬识书于观西楼
