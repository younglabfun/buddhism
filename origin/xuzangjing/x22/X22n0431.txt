卍新纂续藏经第 22 册 No. 0431 阿弥陀经略注


　　No. 431-A 弥陀略注序

　　即一念而成佛念。依一佛而见诸佛。非念佛之为理门。其孰能胜于此。举一名而具万德。得一持而统百行。非持名之为行道。其孰能超于此。在一方而睹六方。受一说而领众说。非弥陀之为教典。其孰能妙于此。闻一言而入不退。信一事而证菩提。非释迦之为果辩。其孰能臻于此。故我世尊。自寂场以至双林。唯谈一佛乘教。始华严而终法华。盛阐念佛法门。王城对韦提希也。是心是佛。是心作佛。诸佛身入生心时。佛身即众生之心相。众生心想佛身时。生心即诸佛之身光。祇园告舍利弗也。持名以一心一意为趣。往生以三慧三福为宗。依报以行愿德性为体。正报以菩提功果为尊。既以自性为弥陀。还以唯心为净土。心秽恶也。即苦娑婆。心净善也。即乐安养。心邪迷也。即名众生。心正觉也。即称诸佛。宝铃教网。覆七菩提之树。金刚戒绳。间八正道之阶。种智莲开于德水。实相阁迥于性空。法乐奏第一义天。觉花雨实际理地。六位鸟畅演五根。三意生行供万佛。禅悦饫乎慧命。忍衣披乎法身。化道主光光相然。十劫不离于当念。补处圣生生不退。果海还彻于因源。七日一复于一心。三辈九升于九品。此心此理元同。本佛他佛交赞。当信是经义。不可思议。应知说法者。希有甚难。以是云栖作疏钞也。体佛体经。顺机顺理。言言契乎本性。法法归乎自心。心王为师。心数为弟。真谛即声闻。俗谛即菩萨。始觉冥乎本觉。是我佛赞弥陀。本觉冥乎始觉。是诸佛赞释迦。究竟觉满。名曰佛说经已。周遍无住。谓之作礼而去。如是疏经。随所在以开明。若此释义。悉有文而龟鉴。庐山七祖以来。弘扬净土一门。未有逾于斯作者也。秉此教修。无行不该。依此理证。无果不彻。(续法)叨沐良深。分灯酬报。随文摘录。题名略注。俾奕世弘传。尘方广演。从小学以究大学。将后进而证先进。念佛三昧者。念佛念心。净业一行者。净性净土。已发愿。今发愿。愿得不退心而入不退地。若今生。若当生。生见无量寿而成无量光。四色华馥于莲池。七树果馨于𦦨网。普化含灵。齐游乐国。以此实语心。首表而出之。

　　康熙庚辰年清和月佛降诞辰
浙杭慈云六十行人续法题于龙冈崇寿丈室

　　No. 431

　　佛说阿弥陀经略注

　　清　浙水慈云寺灌顶沙门续法录注

　　凤岭报国寺映壁沙门严光校阅

　　注此一经。开为十门。

　　△一教起所因

　　有总。有别。

　　总者。如来唯为一大事因缘。出现于世。唯欲众生。开示悟入佛之知见。今经直指众生。以念佛心。入佛知见。

　　别者。有十。一激扬凡夫。起欣厌故。二诫劝二乘。修净土故。三引进大乘。成佛道故。四普摄三辈。尽得度故。五勉䇿八难。超入圣故。六独悯末法。作津梁故。七特出诸门一方便故。八直指众生但念佛故。九转明持名。径中径故。十巧示愿行。得往生故。

　　△二藏乘分摄

　　藏有二。一三藏。经律论也。经藏所摄。二二藏。声闻菩萨也。菩萨藏摄。

　　乘亦二。一三乘。小。中。大也。大乘所摄。二四乘。声闻。辟支。菩萨。佛也。佛乘所摄。

　　分十二。长行。重颂。授记。孤起。自说。因缘。譬喻。本事。本生。方广。未有。论议也。长行。自说。二分所摄。

　　△三时会前后

　　先别时。开三。一日出先照时。二日升转照时。复有三。谓初转。中转。后转时也。三日没还照时。今此经者。转照时内。第二中转时也。

　　次。通时。开十。一唯约一念时。二尽该一化时。三遍周三际时。四摄同类劫时。五收异类劫时。六以念摄劫时。七劫念重收时。八异类界劫时。九彼此摄入时。十以本收末时。今此经者。前至华严。普贤愿王。引归乐土。后至法华。药王本事。接见弥陀。余九时中。念佛法门。炽然说。无间歇也。

　　后明会。有五。一华严梵网会。二提胃阿含会。三深密方广会。四妙智般若会。五法华涅槃会。此当方广会时说也。

　　△四教义分齐

　　教分二。先化法教。开五。一小教。二始教。三终教。四顿教。五圆教。今圆教摄。一佛乘故。诸佛赞故。不可思议功德经故。念一佛名。普见佛故。兼属顿终。是心是佛故。一念速证故。顿也。是心作佛故。终得成佛故。终也。

　　次化仪教。开十。一本末差别门。二依本起末门。三摄末归本门。四本末无碍门。五随机不定门。六显密同时门。七一时顿演门。八寂寞无言门。九该通三际门。十重重无尽门。此当第一差别门中本法所摄。始终唯为一佛乘机。说念佛法圆顿教故。兼通后二。三世尘方。无尽说故。

　　义亦二。一念佛有四。一持名。二观像。三观想。四实相。清凉开五。一称名往生念佛门。二观像灭罪念佛门。三摄境唯心念佛门。四心境无碍念佛门。五缘起圆通念佛门。初。二事法界观。实相唯心。理法界观观想。心境无碍。理事无碍观。五缘起门。事事无碍观也。今明持名。亦开五门。一执持名号念佛门。心外有佛名相。小教。事法界观。二摄名归心念佛门。佛名唯心所现。始教。理法界观。三心名双融念佛门。即心即佛。终教。四心名俱泯念佛门。非心非佛。顿教。理事无碍观也。五重重无尽念佛门一念心。一佛名。遍含法界。缘起无尽。圆教。事事无碍观也。则此念佛一行三昧。五教俱该。彻四法界。义理深广。盖可知矣。

　　△五所被阶品

　　先料拣。具闻思修三慧。备信愿行三资粮者。皆名机宜。反是皆非根器。又是器中。三辈九品。各各分之。辈品无量。

　　次。总收。不论疑信毁赞。但闻知彼佛名。必生彼国。并成佛道。涅槃云。一切众生。皆有佛性。有佛性者。皆当作佛。大本云。地狱鬼畜生。亦生我刹中。则爱憎顺逆。咸佛机缘也。

　　△六教体浅深

　　分四。一随相门。又二。一谓声名句文。二谓所诠义理。文义皆属相故。

　　二唯识门。此文此义。皆识所变。

　　三归性门。前以所变万境。摄归能变八识。今以所现八识。复归能现一性。

　　四无碍门。心境理事。本自交彻。境事。随相。心者。唯识。理者。归性。互融摄故。

　　△七宗趣通局

　　通有六宗。一随相法执宗。阿含经。俱舍论。小乘宗也。二唯识法相宗。深密经瑜伽论。大乘相宗也。三真空无相宗。妙智经。智度论。大乘空宗也。四藏心缘起宗。胜鬘经。宝性论。大乘法性宗也。五真性寂灭宗。楞伽经。真如论。大乘无性宗也。六法界圆融宗。华严经。十地论。一乘法界宗也。德云念佛。普见法界一切诸佛。属华严宗。势至以念佛心。入无生忍。属无性宗。法华闻药王事。往安乐刹。属法性宗。应如法思之。

　　局明此经。复分总别。总以依正清净。信愿往生。得不退转阿耨菩提以为宗趣。别成五对。一教义。以教言为宗。达义旨为趣。二事理。举事相为宗。显理性为趣。三境智。缘境界为宗。起观智为趣。四行位。信愿行为宗。九品位为趣。五因果。满因功为宗。克果德为趣。

　　△八部类差别

　　部有二。一大本。二此经。

　　类有三。一十六观经。二鼓音王经。三后出阿弥陀偈经。

　　三非部非类。如华严。法华。楞严。楞伽。十住断结。文殊般若。带说净土等。

　　△九总释名题

　　开二。先经名。

　　佛说阿弥陀经

　　略科四。一能说佛。二正明说。三所说佛。四结说名。言此土释迦佛。说彼土弥陀佛。依正庄严。信愿往生之经也。

　　详释者。梵语佛陀。此云觉者。自觉觉他。始本究竟故。华严明十佛。楞伽明四佛。心地观明三佛。即本师释迦牟尼佛也。

　　说者。梵语钵底婆。此云辩说。四辩宣演故。又悦也畅悦本怀故。说通五人。一佛。二菩萨。三天。四仙。五化人。今曰佛说。拣余四也。

　　梵语阿。此云无。梵语弥陀。此云量。谓佛功德。不可思量故。因中教义。理事。智境。断证。行愿。位阶。因修。果报。体用。逆顺。果上智愿。名相。光明。寿命。眷属。国土。神通。说法。应感。利益。皆无数量。平等觉经。翻为无量清净。称赞净土经云。名无量寿。及无量光。且举果位一二言也。万佛名经。出十名。阿弥陀佛。阿弥幢佛。阿弥陀声佛。阿弥称佛。阿弥陀吼佛。阿弥积佛。阿弥陀胜佛。阿弥陀师子佛。阿弥陀住持佛。阿弥陀胜上佛。大本出十二名。无量光佛。无边光佛。无碍光佛。无对光佛。炎王光佛。清净光佛。欢喜光佛。智慧光佛。不断光佛。难思光佛。无称光佛。超日月光佛。十名。断十使十恶十苦。十二名治十二时中六根六尘随眠倒想。无量净。体大也。法身佛。无始无终。无量寿。相大也。报身佛。有始无终。无量光。用大也。化身佛。有始有终。初即自性身。有大断德。二空所显。诸佛同等。二即受用身。有大智德。真常无漏。诸佛同意。三即变化身。有大恩德。定通变现。诸佛同事。

　　梵语欲底修多罗。此云契经。欲底。契也。左契弥陀佛理。右契众生根行。中契释尊六佛果怀。修多罗。经也。佛地论。二义。一贯穿。贯所说理。二摄持。摄所化生。此方明四义。一常。古今不易也。二法。远近同尊也。三径。生佛径路也。四典。圣贤典诰也。

　　对辨开合。有四。一教义对。经。能诠教也。上五字。所诠义也。二境智对。佛说。智也。弥陀。境也。三体用对。阿者。言无。无生性体。弥陀。言量。无量相用。四人法。佛。人也。说。法也。

　　四门分配。经。教也。阿弥陀。理也。说。行也。佛。果也。

　　六离合释。佛之说。依主释。佛说即阿弥陀。持业释。佛说阿弥陀有经。有财释。弥陀经。非天亲论。相违释。娑婆释迦佛。说邻邦安养弥陀佛。邻近释。一佛说阿弥陀佛依正二报。带数释。

　　诸经得名。单复不同。维摩经。单人也。涅槃经。单法也。宝积经。单喻也。佛报恩经。人法也。金刚般若经。法喻也。佛顶首楞严经。具足人法喻也。此经以单人为题。

　　准六方佛。应名称赞不可思议功德一切诸佛所护念经。今是什师改定。然有二义。一上八字。即是称赞弥陀功德利乐法故。二下八字。六方诸佛。亦是护念念弥陀佛诸众生故。则一总题之中。该罗无尽诸法门矣。

　　△次译人。

　　姚秦三藏法师鸠摩罗什奉诏译

　　姚秦。标代。拣非周之嬴秦。南北朝之符秦也。三藏显德。通经律论。称曰三藏。弘范三界。名为法师。罗什。出名。具云鸠摩罗耆婆。此云童寿。童年有耆德故。什者。兼善华梵文字什故。奉译。结成。奉秦诏旨。译梵成华也。秦主姚兴。迎师入关。乃集沙门肇睿等八百余人。共翻经论三百九十余卷。临终化后。舌根俨然。七佛以来译经师也。

　　又唐三藏法师玄奘。贞观三年。西域取经六百余部。贞观十九年还京。玉华台内。译此经名称赞净土佛摄受经。前后共翻经论一千三百二十卷。终见白莲佛相而逝。面貌如生。时所宗尚。皆弘秦本。详如云栖疏钞。

　　△十别解文义

　　于中开二。先解经文。弥天释道安三分判经。一序分。序列六种以证信也。又二。初五种证。

　　如是我闻。一时佛在舍卫国。祗树给孤独园。

　　如者。真谛理。是者。俗谛事。如所说者。皆是真实。指法之词。信成就也。

　　我者。阿难自谓。假名我也。闻者。亲耳面闻。非私淑于人。闻成就也。

　　一时。犹言当时彼一时等。一者。师资会遇。说听和合。时成就也。

　　佛者。指释迦佛。娑婆教主。作人天师。主成就也。

　　梵语舍卫。此云丰德。财宝。尘境。圣贤。解脱。四德丰足故。匿王国名。不离当处。常住于中曰在。祗树者。梵语祗陀。此云战胜。谓祗陀太子所施树林也。独园者。梵语须达多。此云给孤独。谓给孤长者所买园苑也。君尊臣卑。故先树后园。此是佛僧居室。国令远闻。园令近知。处成就也。

　　△二三众证三。一声闻众二。初标数叹德。

　　与大比丘僧。千二百五十人俱。

　　皆是大阿罗汉。众所知识。

　　先标数也。

　　与。共义。相与也。

　　大者。人天大供。博学多闻。超胜凡外故。

　　比丘。三义。乞士。破恶。怖魔也。

　　僧伽。翻和合众。一事和无诤。同行六法也。谓身和同住。口和同念。意和同悦。戒和同修。见和同解。利和同均。二理和无违。同证择灭也。

　　千二百五十者。三迦叶。徒众共一千。目连舍利弟子。各有一百。耶舍长者。主伴共五十人。并陈如等五比丘。应言千二百五十五人也。

　　俱。俱在同听者。

　　皆下。次叹德也。

　　大者。拣余初心有学小果故。

　　阿罗汉。果号。对比丘因位名。亦三义。应供。杀贼。无生也。

　　闻名重德曰知。睹形钦心曰识。

　　△二列名例余。

　　长老舍利弗。摩诃目犍连。摩诃迦叶。摩诃迦旃延。摩诃俱絺罗。离婆多。周利槃陀伽。难陀。阿难陀。罗睺罗。憍梵波提。宾头卢。颇罗堕。迦留陀夷。摩诃劫宾那。薄拘罗。阿㝹楼䭾。

　　如是等。诸大弟子。

　　先列名也。

　　长老。德长腊老也。贯下十六尊宿。

　　舍利。翻鹙鹭。弗。翻子。眼净如鹙。连母为名。八岁登论师座。七日遍通佛法。智慧第一。

　　摩诃。云大。目犍连。翻采菽氏。名拘律陀。树名。此云无节。祷此树神得生为名。降龙。制山。止车。烧堂。神通第一。

　　摩诃迦叶。翻大龟氏。姓也。族长称大。一云饮光。名毕钵罗。亦树名。金佛。然灯。身感金光。头陀第一。

　　迦旃。翻剪发。姓也。延。胤也。彼种后胤耳。摩诃。大也。一宗之长也。有云大文饰。亦云扇绳。子系母故。答外三世轮回善恶因果。论议第一。

　　摩诃俱絺罗。此云大膝。舍利弗舅。读十八经。誓不剪爪。答问第一。

　　离婆多。翻室宿。祷此星宿生故。鬼为填臂。悟得我空。音义云。此云所供养。无倒乱第一。

　　周利槃陀伽。此云继道。使诵扫帚。百日成果。调息第一。

　　难陀。翻善欢喜。放牛难陀也。尊者住戒。能制五根。勿令放逸入于五欲。如牧牛人。执杖视之。不令纵逸犯人苗稼。从初慕道为名。摄心第一。

　　阿难陀。云庆喜。释尊成道日生。中外欣庆。亦云无染。随佛入天龙宫。见诸美女宝物。心无染着故。多闻第一。

　　罗睺罗。翻覆障。宿塞鼠穴。经六日夜。今报生苦。处胎六年。密行第一。

　　憍梵波提。此云牛呞。宿轻沙门。今报虚哨。佛受马麦。彼食天馔。受天供养第一。

　　宾头卢。云不动。名也。颇罗堕云利根。姓也。树提长者。栴檀钵置刹竿。神力取者即与。尊者取之。佛敕久住。应供第一。

　　迦留陀夷。此云黑光。悉达未出家时师也。照破生死昏恼黑夜。破暗第一。

　　摩诃劫宾那。此云黄发。金头仙之苗裔。亦云房宿。父母祷此星生。又与化佛寄宿陶房。闻法得道。毗沙门天。持盖随后。知星宿第一。

　　薄拘罗。翻善容。又重姓。由昔持不杀戒。施病僧果。今感五不死报。母置熬盘。汤釜。河水。鱼吞。刀割。一无所伤。两姓供膳。年百六十。寿命第一。

　　阿㝹楼䭾。此云无贫。又云如意。过去饥世。稷饭施辟支佛。九十一劫。受用无乏。初出家时。佛呵昼寝。七日不眠。失其双目。佛教修习乐见照明金刚三昧。得天眼通。观界如掌。天眼第一。

　　如下。次例余也。

　　如是。结前。等者。该余。学在师后曰弟。解从师生曰子。常随不一曰诸。因多果胜曰大。

　　△二菩萨众。

　　并诸菩萨摩诃萨。

　　文殊师利法王子。阿逸多菩萨。干陀诃提菩萨。常精进菩萨。

　　与如是等诸大菩萨。

　　并下。明类也。菩萨。翻觉有情。上求菩提觉道。下化萨埵有情也。摩诃萨。大菩萨也。愿行广大。智悲并运。真俗融通。权实无碍故。

　　文下。列名也。文殊师利。此云妙德。妙吉。或云普首。敬首。诸佛之师也。菩萨上首。德推文殊。名法王子。大智第一。

　　阿逸多。此云无能胜。名也。弥勒。此云慈氏。姓也。昔遇大慈如来。愿同此号。又于然灯佛所。得成唯心识定。发愿于刀兵劫。拥护众生。慈心第一。

　　干陀诃提。云不休息。勇猛护法。行诸梵行历恒沙劫。然后授记。智增上者。

　　常精进。宝积云。化一众生。经劫不舍。万佛名经云。舍手足与人。入火坑求法。悲增上者。

　　与下。结例也。数多亿万曰诸。拣余权小曰大。

　　△三人天众。

　　及释提桓因等。无量诸天大众俱。

　　释提桓因。翻能天主。迦叶佛时。发心修塔。三十二人佐之。今生三十三天。等者。举一忉利。以该六欲天也。无量。通摄色空。及余百亿三界天也。大众。总收会内八部四众人也。

　　又千二百。常随众。舍利弗。当机众。文殊等。影响众。释提等。结缘众。合名众成就也。

　　△二正宗分。一经开为四分。是念佛法门所宗之正义也。四分云何。一详二报令信教分。二示七期令修行分。三引六佛令契理分。四彰三难令证果分。此仿清凉华严疏科。如是分文释义。俾文字般若。起诸观照。达乎实相也。初详二报令信教分又。二。先总告。

　　尔时佛告长老舍利弗。

　　从是西方。过十万亿佛土。有世界名曰极乐。

　　其土有佛。号阿弥陀。今现在说法。

　　初二句。举能说听之人。尔时者。当彼净土根机成熟时也。佛。能说主。舍利弗。能闻人。告者。悲愿情深。不俟请故。称长老者。智德先人。能信行故。

　　从是下。明所说听之法。有二。先依报法。是。指此界东土娑婆言。西。指西方彼界乐国言。以定苦乐。所当趋避也。过十万亿有者。华严云。一念瞋心起。百万障门开。表超十界十使十恶十苦。即见唯心净土。自性弥陀矣。世。三世。时也。界。十方。处也。极乐。梵语须摩提。亦云清泰安养。证涅槃四德。真常乐矣。

　　其下。次正报法。土通净化。劣胜受用。自性。法界。五种。佛亦如之。故阿弥陀。翻为无量。彼土化法主也。现。拣过未二际。法。指念佛法门。观经云。汝等心想佛时。是心即是三十二相。八十随形好。是心作佛。是心是佛。诸佛正遍知海。从心想生。是故应当一心系念。此实净业之宗归也。果成菩提四智。弥陀现说法矣。

　　△次别说二。初依报。又二。一极乐名称。

　　舍利弗。彼土何故名为极乐。

　　其国众生。无有众苦。但受诸乐。

　　故名极乐。

　　何故。征也。

　　其下。释也。逼恼曰苦。三五曰众。适悦曰乐。七八曰诸。彼国莲花化生。一生不退之乐。则无分段变易二生死苦。(二乐。二苦)离欲清净。则无受身苦苦。依正常然。则无乐谢坏苦。超过三界。则无迁流行苦。(三乐。三苦)九品托化。则无生居胎狱。寒暑不迁。则无老厌龙钟。身离分段。则无病受疼痛。寿命无量。则无死悲分散。观阴本空。则无五阴炽盛。(五乐。五苦)无眷属累。则无亲爱偏离。善人同会。则无冤憎偏遇。所欲自至。则无求愿不得。(加前五。成八乐。八苦)楞严十苦者。即八苦后四种。加盲聋喑哑三途。彼国相好庄严。无恶道名。则无十苦。但受十乐也。

　　故名。结也。论云。永离身心恼。受乐常无间。

　　△二庄严事相。分四。一栏网行树。

　　又舍利弗。极乐国土。七重栏楯。七重罗网。七重行树。皆是四宝。周匝围绕。是故彼国。名为极乐。

　　先详陈。初重曰又。横曰栏。直曰楯。表七支(身三口四)戒也。网如梵释天网。表七大乘性。谓心。法。解。净。资。时。果也。树错花果。如帝释瓶。表七菩提道(如下)也。四宝。表四如意足(欲。念。进。慧)也。此皆弥陀功德庄严者。净名云。无漏法林树。觉意净妙花。解脱智为果。华严云。菩萨妙法树。生于直心地。信种慈悲根。智慧以为身。方便为枝干。五度为繁密。定叶神通花。一切智为果。

　　是故句。总结也。

　　△二池阁莲花二。先别释三。一池水。

　　又舍利弗。极乐国土。有七宝池。八功德水。充满其中。池底纯以金沙布地。

　　又。二层也。方为沼。圆为池。八德者。轻软。澄净。清冷。甘美。安和。润泽。除饥。长养也。池表七自性。性。相。因。缘。集。成。种也。七宝。表七圣财。(如下)八德。表八解脱定也。金沙。恒沙性德。地。心地也。维摩云。八解之浴池。定水湛然满。布以七净花。浴此无垢人。

　　△二阶阁。

　　四边阶道。金银琉璃玻璃合成。

　　上有楼阁。亦以金银琉璃玻璃𤥭璖赤珠玛瑙而严饰之。

　　离地曰阶。坦途曰道。重屋曰楼。岑楼曰阁。四阶。表四念处。(身。受。心。法)四摄法。(布施。爱语。利行。同事)楼阁。表三三昧。(空无相。无作)三种禅。(世间禅。出世间禅。上上禅)金。戒也。银。信也。琉璃。闻也。玻璃。惭也。𤥭璖。进也。赤珠。慧也。玛瑙。舍也。

　　△三莲花。

　　池中莲华。大如车轮。青色青光。黄色黄光。赤色赤光。白色白光。微妙香洁。

　　大如轮者。婆沙云。金轮大十五里。大本云。或一由旬。乃至百千由旬。梵语优钵罗。此云青莲花。拘勿头。此云黄莲花。钵特摩。此云红莲花。芬陀利。此云白莲花。叶瓣八万细画曰微。花果同时出现曰妙。须台芬馥喷口曰香。根茎入出不染曰洁。

　　莲表菩提心中佛之知见。大表三乘中一大佛乘。色。境也。光。智也。四表教行果理四门。微等四德。开示悟入也。

　　△次总结。

　　舍利弗。极乐国土。成就如是功德庄严。

　　化道于人曰功。践实于己曰德。因圆曰成。果满曰就。充内曰庄。形外曰严。如是。指池阶华阁。总谓弥陀因中愿行众功庄就。果上定慧万德严成者也。弥陀愿云。我作佛时。刹中地上至于虚空。皆有宫殿楼阁。池流华树。悉以众宝百千香成。生我刹者。皆于七宝水池。莲华化生。又云。法藏摄取二十一亿佛刹净行修持。如是积功累德。无量亿劫。方得圆成而入佛位。华严云。普贤智地行悉成。一切庄严从此出。此约修言。

　　若依性说。大行大愿。皆佛自性无漏功德也。起信论云。如来藏中。具足恒河沙性功德。维摩云。随其心净。则佛土净。

　　又全修在性。就如德庄。全性起修。成是功严。性修不二。成就如是功德庄严也。华严云。一切宝铃网。解一切法如幻心所生。一切宝楼阁。无著善根。无生善根所生。又云。华藏海中山河树林。一一皆称真如法界。具无边德。颂曰。华藏世界海。法界等无别。庄严极清净。下例此知之。

　　△三天乐雨花二。初别举。

　　又舍利弗。彼佛国土。常作天乐。黄金为地。昼夜六时。雨天曼陀罗华。

　　其土众生。常以清旦。各以衣裓。盛众妙华。供养他方十万亿佛。

　　即以食时。还到本国。饭食经行。

　　义相有五。一天乐。三番曰又。不歇曰常。乐表无生法也。

　　二金地。表金刚般若心地。

　　三雨华。法华明四种。一曼陀罗。此云适意。亦云白花。二摩诃曼陀罗。此云大白花。三曼殊沙。此云柔软。亦云赤花。四摩诃曼殊沙。此云大赤花。昼表转烦恼成菩提。夜表转生死成涅槃。昼六时。表六根照破六尘。除六烦恼。夜六时。表六识不起六想。断六疑垢也。雨。润泽也。天。法性也。四花。表住行向地四位因也。

　　四盛供。众生。降佛以还圣凡人也。清旦。昼六时之一。襟裾曰裓。为盛花之器具。妙华有三。一天花。二陆花。草木区别。三水花。清旦。表本觉。衣裓。表无生法忍。众花。表三行。谓上求菩提。中修六度。下化众生也。供佛。以因严果也。他方内兼白佛。表不唯自觉。兼觉他也。

　　五饭食。食时。早晨也。表始觉中名字觉。晌午。相似觉。日昃。随分觉。旰晚。圆觉也。本国。本真自性域也。即还。表三意身。六神通也。阿含经。四分律。明出世五食。一愿。二念。三禅悦。四法喜。五解脱。论云。爱乐佛法味。禅三昧为食。维摩云。甘露法之食。解脱味为浆。行。表三利行也。又食。表定。自觉境也。行。表慧。觉他观也。

　　△二总结。

　　舍利弗。极乐国土。成就如是功德庄严。

　　弥陀愿云。人天闻我名者。然灯散花。菩萨以香花等。供诸他方佛者。食顷遍至。欲饮食时。宝钵之中。百味现前。食已自去。又云。或为比丘轮王。恒往佛所供养。手中常出衣食幡盖。及音乐等。则知乐花衣食自然。皆是弥陀愿行力所致也。

　　△四化禽风树二。先列明二。一化禽演法三。初正示。

　　复次舍利弗。彼国常有种种奇妙杂色之鸟。白鹤。孔雀。鹦鹉。舍利。迦陵频伽。共命之鸟。

　　是诸众鸟。昼夜六时。出和雅音。其音演畅五根。五力。七菩提分。八圣道分。如是等法。

　　四复曰复。次后曰次。种种鸟者。八万恒沙波罗蜜法也。白鹤。戒度。洁白无染。孔雀。施度。雀屏喜人。鹦鹉。忍度。为他畜养。舍利。鹙鹭也。进度。扶老舂锄。迦陵频伽。此云仙音。亦云妙音。禅度。未出壳时。音声超众鸟故。梵语耆婆耆婆迦。此云共命。亦云命命。又云生生。一身二首。慧度。得智慧命。权实无障碍故。

　　昼三时者。显开三因佛性。净三业也。夜三时者。默住三德秘藏。灭三障也。圆教谓之和。顿教谓之雅。敷扬曰演。开豁曰畅。能生圣道曰根。增长成立曰力。五者。总一信。进。念。定。慧也。七分。即七觉支。择。进。喜。除。舍。定。念也。八圣。即八正道。见。思。语。业。命。进。念。定也。等者。指念处。正勤。如意足。三十七品助道。及戒。定。慧。正道。乃至谛缘度法。

　　△次显益。

　　其土众生。闻是音已。皆悉念佛念法念僧。

　　音。正助道法。佛有三身四智。法有教行理果。僧有贤圣果向。念佛。断惑证真恩。菩提益也。念法。超生出死恩。涅槃益也。念僧。离苦得乐恩。解脱益也。

　　△后通妨。

　　舍利弗。汝勿谓此鸟。实是罪报所生。

　　所以者何。彼佛国土。无三恶道。舍利弗。其佛国土。尚无恶道之名。何况有实。

　　是诸众鸟。皆是阿弥陀佛。欲令法音宣流。变化所作。

　　先释疑难。疑云。净土何因有畜生耶。故此通云。汝意勿可谓也。罪报生者。愚痴堕畜生。悭贪堕饿鬼。瞋杀堕地狱。又上品十恶五逆。感地狱报。中品恶逆。感饿鬼报。下品恶逆。感畜生报。法藏偈云。地狱鬼畜生。皆生我刹中。一切来生者。修习清净行。如佛金色身。妙相悉圆满。则知女人生西方者。具丈夫相。三途生极乐者。得佛果报。

　　所下。次出所以。有二。一恶道实无。法藏愿云。我佛刹中。无鬼畜生。以至蜎蠕。又云。刹中人皆不闻恶名。况有其实。故无三恶道。及不善名也。

　　是诸下。二佛力化作。然有二意。一如来神力化鸟说法。二因中性相交修。果上色心融化。观经云。如意珠王。涌出金色微妙光明。化为百宝色鸟。和鸣哀雅。赞佛法僧。

　　△二风树演法。

　　舍利弗。彼佛国土。微风吹动诸宝行树。及宝罗网。出微妙音。譬如百千种乐。同时俱作。

　　闻是音者。自然皆生念佛念法念僧之心。

　　先出法音二。初法也。微者。微凉清明。醇和薰畅也。开有八。一利养。二无衰。三不毁。四美誉。五称扬。六无讥。七离苦。八快乐。又魏译八风相者。谓徐微。调和。不寒。不暑。温凉。柔软。不迟。不疾也。观经云。八种清风。妙音。不思议教行理果法也。风表空相性宗三乘一乘道也。树即七菩提。网即七大性。音即八音四辩也。

　　譬下。二喻也。百千。人天音律。表十法界中。教义。理事。境智。行位。因果。人法。依正。体用。逆顺。感应。十对法也。同作。具十玄门也。

　　闻下。二显闻益佛如医王。法如良药。僧如瞻视。三念心者。始觉心开。事法界性得显。念佛益也。本觉心开。理法界性得显。念法益也。始本合一。圆妙觉心。事理无碍法界性显。念僧益也。又云。见此树者。得三法忍。永断无明。证法身理。名无生忍。得佛益也。闻圣教法。照明本性。名音响忍。得法益也。折伏烦恼。随顺真如。名柔顺忍。得僧益也。闻见饶益既尔。觉知利乐可知。

　　△次结成。

　　舍利弗。其佛国土。成就如是功德庄严。

　　如是。指禽声树音。法藏愿云。我作佛时。国中华树。无量杂宝。百千种香。而共合成。其香普熏十方世界。众生闻者。皆修佛行。又云。佛道场树。众宝庄严。宝网覆上。微风徐动。出无量妙法音声。遍诸佛刹。众生闻者。得深法忍。住不退转。以至成就无上菩提。

　　△二正报二。一教主二。先征名。

　　舍利弗。于汝意云何。彼佛何故号阿弥陀。

　　征有二意。一前略出名。未详义相。二依义既广。正相例然。故问云何。

　　△次显德二。一名含二义二。初无量光。

　　舍利弗。彼佛光明无量。照十方国。无所障碍。是故号为阿弥陀。

　　多光者。慧足也。谓智光。身光。常光。放光。其因有二。一万德所成。二本愿所致。又光明。一道真实智也。照国。无量方便智也。无障。权实无碍智也。而云十方者。三乘七趣也。准华严十智。谓知诸佛。佛法。众生。世法。三世。法界。无量。无边。一切世界充满。住持普照智也。

　　△二无量寿。

　　又舍利弗。彼佛寿命。及其人民。无量无边阿僧祇劫。故名阿弥陀。

　　多寿者。定足也。初重曰又。文句似倒。应云彼佛及其人民寿命。又云民者。佛法王故。阿僧祇。翻无数。

　　佛寿有三。法身。真如理体为命。故无量。报身。智慧德相为命。故无边。化身。慈悲应用为命。故无数。又应化身。应十地圣人。寿命则无量。大化地前三贤以及二乘。寿命则无边。小化人天。寿命则无数。心地观云。机缘无尽。应化不断。相续常住。则三佛寿。皆无边量数也。因亦有二。一本愿力就。二功德力成。

　　人民寿者。亦有二因。一佛本愿力。二自功德力。一持佛名。灭八十亿劫生死重罪。故无数。观像灭罪无限。故无边。观相好光。灭罪无等。故无量。又因直心上求。故无量。深心中修。故无边。悲心下化。故无数。又称性修三心三福。自感无边量数寿也。

　　△二道成十劫。

　　舍利弗。阿弥陀佛。成佛以来。于今十劫。

　　疑曰。寿既无量。成佛至今。经几劫耶。故此释云。过始十劫。今后住世。还有无量无数劫也。梵语劫波。此云时分。大劫中之大劫也。华严万佛名经。皆云娑婆世界一劫。为极乐世界一昼夜。则彼十劫。超此无数劫矣。而云十者。㧞十法界惑业苦也。

　　△二化伴二。初现在三乘二。先释。

　　又舍利弗。彼佛有无量无边声闻弟子。皆阿罗汉。非是算数之所能知。

　　又。二层也。声闻。闻四谛声。得证果者。弟子。兼通支佛。以及初心有学。罗汉。别指四果无学。二乘众也。菩萨。大乘权实教中。三贤十地众也。皆无边量。非算数者。佛昔历劫尘方。修谛缘度。广化无尽故。

　　△次结。

　　舍利弗。彼佛国土。成就如是功德庄严。

　　论云二乘种不生者。一约因地。相宗谓二乘。不信有他方佛色。二据直进。三明实行。经云声闻无量者。一约果位。观经中品上生云。闻四谛。得罗汉。中生云。七日得初果。半劫成四果。下生云。一小劫。成罗汉。二据回心。三明权化。海东引偈云。七种净华众正觉华化生。是也。

　　而云功德严者。先约因地言。大本云。法藏发愿已。阿僧祗劫。护身口意。修行六度。了空无相无作。以行教化。致无量众生。发菩提心。次约果位说。观经云。水注华间。寻树上下。演说苦空无常无我。诸波罗蜜。复有赞叹诸佛相好者。大本云。微澜洄流。波扬妙声。或闻佛法僧声。或寂静声。空无我声。大慈悲声。波罗蜜声。十力无畏不共法声。又云。既皆浴已。有在地思道者。经行者。有在空讲经者。坐禅者。未得四果者。因得四果。未得不退菩萨地者。因得不退转地。故其人民寿命。三乘无量。并是弥陀功德成也。

　　△二往生贤圣。

　　又舍利弗。极乐国土。众生生者。皆是阿鞞䟦致。其中多有一生补处。

　　其数甚多。非是算数所能知之。但可以无量无边阿僧祗说。

　　先不退。三番曰又。众生。十方愿生者。阿鞞䟦致。此云不退转地。弥勒问经说。一大乘菩提道心。自不退。二已得功德行位。则不退。三未得贤圣觉果。亦不退。此该因果以说。贤首起信论䟽明三。一信行。处无退缘。名不退。二初住。入正定聚。名不退。三初地。证满法身。名不退。此通五位以说。今经并非前二义相。局十地论。初至六地。位不退也。七地。行不退也。八之十地。念不退也。所以者何。前诸菩萨。已摄地前诸位。后一补处。单约等觉一位故也。不退因缘有五。一悲愿力持。二佛光常照。三树林说法。四菩萨为友。五寿命永劫。论云。人天不动众。清净智海生。不动。不退地也。智海。妙觉海也。

　　次补处。一生者。等觉菩萨。较佛果地。犹有一生隔故。断此一分生死。破此一品无明。如望夜月。光极净满。即补佛位。圆妙觉果也。法藏愿云。我作佛时。刹中菩萨。神通智慧。辩才相好。皆悉如佛。

　　后显数。大本明此界中。七百二十亿菩萨。他方十四佛刹。以及无量佛国菩萨往生。由佛往昔三心四愿。乃能致此。

　　△二示七期令修行分四。一发愿。

　　舍利弗。众生闻者。应当发愿。愿生彼国。

　　所以者何。得与如是诸上善人。俱会一处。

　　先劝发愿。众生。净土机也。闻慧中。含信资。愿资中。含思慧。下善德。含修慧。行资也。离此三慧三资。则非净土机矣。

　　所下。次出所以。诸人。指上三乘贤圣言。益者有四。一常闻法。二行不退。三无魔障。四易入道。他土反是。应愿乐国也。

　　△二起行二。先方便行。

　　舍利弗。不可以少善根福德因缘。得生彼国。

　　善。十善。根。五根。福。前五度。利他行也。德。般若度。自利愿也。内自亲生为因。了得是心是佛。发菩提心。正因性显也。外来助起为缘。了得是心作佛。持佛名号。缘因性显也。不可者。劝诫也。少者。积累也。并明因。

　　得生。果也。

　　△次正修行。

　　舍利弗。若有善男子。善女人。

　　闻说阿弥陀佛。执持名号。

　　若一日。若二日。若三日。若四日。若五日。若六日。若七日。

　　一心不乱。

　　文四义。先举人根。男女称善者。涅槃明佛性有二。一理佛性。二行佛性。则佛性善。本具者。修行善。通今昔也。

　　次出法门。拳拳服膺曰执。约身业。念念勿失曰持。约口业。又闻。闻慧。执。思慧。持。修慧。法有四。一出声明持。二密念默持。三半明半默。微动唇舌而念。咒家名金刚持。四非明非默。住佛心中。朗朗不昧。前三。事持。忆念不断也。后一。理持。观照一如也。此于四五念佛门中。的指持名一行三昧。

　　三定期限。大本。声王。十日。大集。七七。般舟。九十。为钝根。太多也。大本。一日。观经。十念。法华。一称。为利根。太少也。今经七日。处中道也。表断七使恼以正七识。(信论。梨耶。业。转。现。智。相续。意识)治七支恶以摄七情。超七趣苦以灭七难。譬彼初果断七生。地藏七七判定。帝王齐七政。易经七日一复。乃至七日胎。七步蛇。法尔然也。

　　四成功行。一心。该因行。不乱。彻功果。净念相继。事一心也。心境不二。理一心也。专注无妄。事不乱也。如□契合。理不乱也。亦可一心。理念佛也。是心是佛故。成一行真如三昧。定也。不乱。事念佛也。是心作佛故。成持名念佛法门。慧也。合则定慧均等。事理无碍也。

　　若准相宗三支量云。念佛是有法。一心不乱宗。因云七日专持故。同喻如螟蛉七日咒成。

　　△三感果。

　　其人临命终时。阿弥陀佛。与诸圣众。现在其前。

　　是人终时。心不颠倒。即得往生。阿弥陀佛。极乐国土。

　　先。佛来我所。其人。平日持名人也。临终佛现者。势至云。忆佛念佛。现前当来。必定见佛。现则梦内定中。当则空心台上。华严云。一切诸根。悉皆散坏。唯此愿王。引导其前。有因有果也。所以三圣者。一三圣悲愿。二行人三心三行三福(如观经)所感。

　　次我往佛处。心不倒者。因既持名一心不乱。果得念佛一行三昧。圭山云。生若妄想散乱。临终那得定心。三力配之。此即自己念力。本有佛性力。圣众。即佛摄取力。本有如舟。念如帆楫。佛如顺水顺风。出生死海。到岸必矣。即往生者。人有善愿。佛必从之。忆想外境念佛。则生净化佛土。摄境归心念佛。则生劣报佛土。心境互融念佛。则生胜报佛土。心境双绝念佛。即生法性佛土。圆通无尽念佛。即生法界佛土。华严云。以佛为境界。专念而不息。此人得见佛。其数与心等。则三辈九品。感应不忒者也。

　　△四结益。

　　舍利弗。我见是利。故说此言。若有众生。闻是说者。应当发愿。生彼国土。

　　利者。命终佛接得生益也。言者。七日一心持名语也。见则亲身所睹。说则亲口所宣。闻愿者。上闻依正功德庄严之说令起愿乐。此闻持名佛接往生之说而劝愿也。闻摄思修。愿该信行。具斯六门。始成净业。故再劝发。

　　详明法利。因果各十。因十益者。谓一名万德。六时易修。七日得成。一生了办。众罪销灭。诸魔远离。增长善根。横截生死。佛性开显。愿光摄受也。果十益者。谓三圣来迎。九品生去。莲胎托化。永得不退。国土净严。圣贤伴侣。树林说法。寿命无量。亲蒙佛记。神力度生也。

　　△三引六佛令契理分二。一明佛同赞二。先本佛赞。

　　舍利弗。如我今者。赞叹阿弥陀佛。不可思议功德之利。

　　我者。拣余圣贤。今者。拣异过未。赞叹。拣非诫劝。不思。拣有边量。功德。拣事相福。利者。拣世间益。

　　称美曰赞。感誉曰叹。觉他曰功。自觉曰德。开有十二德利。谓依。正。名。身。光。寿。主。伴。愿。行。因。果也。如上经说。

　　△次他佛赞六。一东方三。先列名显广。

　　东方亦有阿閦鞞佛。须弥相佛。大须弥佛。须弥光佛。妙音佛。如是等。恒河沙数诸佛。

　　东。动也。东为萌动之首。万物皆生长焉。春。岁。甲乙。木。角。仁。元。震之始生者。

　　不唯中央释尊一赞曰亦。阿閦鞞。此云不动。法身不动故。又冥真体于万化域故。如如身佛也。须弥。此云妙高。四宝所成曰妙。迥出十山曰高。涅槃四德。高超十界。故名曰相。功德身佛也。相好光明。莫不超胜。称之为大。应化身佛也。因转八识。果成四智。立名曰光。智慧身佛也。

　　一音说法。随类得解。称为妙音。上四约身。此约口业。

　　如是。结指也。等数。例余也。因证恒沙性德。故感沙数诸佛。

　　△次现相表真。

　　各于其国。出广长舌相。遍覆三千大千世界。

　　横该十方曰广。竖彻三际曰长。遍三千者。楞严。凡夫众生舌根。尚具一千二百功德。华严。十行菩萨。成就十无尽藏。其说法时。以广长舌。出妙音声。充满十方一切世界。况果位佛耶。证小。则覆面门发际。证大。则覆大千世界。如法华出广长舌。上至梵世。满百千岁。还摄舌相。表以离世间十种舌。超三乘七趣性相因果。宣扬世出世间上上法也。

　　△后发言劝信。

　　说诚实言。汝等众生。当信是称赞不可思议功德。一切诸佛所护念经。

　　诚。即不诳不异。实。即真实如语。众生。东方诸国九界听经众也。谛听不疑曰信。称赞。谓释尊内褒外扬。功德。谓弥陀功勋德业。护念。谓诸佛身护心念。一切。有三意。一局指东方。二通兼六方。三广尽十方三世也。问明颂云。十方诸如来。同共一法身。一心一智慧。力无畏亦然。此心此理既同。故佛佛自赞也。经者。作众生经界之路。为释尊经理之本。乃弥陀经常之法。是诸佛经纶之道。维摩称小不思议。净名解脱。止菩萨故。华严称大不思议。遮那解脱。妙觉佛故。今经亦尔。同佛果故。念佛众生。见佛心故。即凡成佛。信该果海。如是圆顿大教。岂可思议也耶。

　　△二南方三。一列名显广。

　　舍利弗。南方世界。有日月灯佛。名闻光佛。大𦦨肩佛。须弥灯佛。无量精进佛。如是等。恒河沙数诸佛。

　　南。明也。南是丽明之所。圣人向明而治天下也。夏。荧。丙丁。火。征。礼。亨。离之次住者。

　　日月灯者。日照昼。破见思暗。一切智也。月照夜。清尘沙惑。道种智也。灯照日月之所不及。通乎昼夜。破诸无明。一切种智也。名闻光者。大智慧光明。遍照法界。故得名称远闻。上佛自觉智。此佛觉他智也。

　　大𦦨肩者。权智照事。实智照理。荷担一切佛法。两肩发𦦨也。

　　须弥灯者。开则四法界智。灯灯无尽。合则一真无障碍法界智。一道灯光。辉天鉴地也。

　　无量精进者。三心四愿。六度万行。咸常精进不懈息也。

　　如是下。上列名。此显广也。

　　△二现相表真。

　　各于其国。出广长舌相。遍覆三千大千世界。

　　△三发言劝信。

　　说诚实言。汝等众生。当信是称赞不可思议功德。一切诸佛所护念经。

　　佛告众生。有二说。一转引。二同时众生。亦指南方本国四众。所护。一切念佛人也。余例前。下准知。

　　△三西方三。一列名显广。

　　舍利弗。西方世界。有无量寿佛。无量相佛。无量幢佛。大光佛。大明佛。宝相佛。净光佛。如是等。恒河沙数诸佛。

　　西。迁也。西乃改变之先。万物皆迁落焉。秋。白。庚辛。金。商。义。利。兑之渐异者。

　　无量寿。同本佛名。如释尊师古释迦。观音师古观音。灯明同名有二万。普明同名有五百。云自在灯王。同名有二千亿。详在万佛名经。幢者。建大法幢。降伏魔外也。寿约法身体大。相约报身相大。幢约化身用大。

　　大光。放大悲光也。说苦尽无畏。大明。大智慧光明也。一切智无畏。宝相。因行严成宝光身相也。漏尽无畏。净光。真常清净大愿光也。说障道无畏。

　　△二现相表真。

　　各于其国。出广长舌相。遍覆三千大千世界。

　　△三发言劝信。

　　说诚实言。汝等众生。当信是称赞不可思议功德。一切诸佛所护念经。

　　△四北方三。一列名显广。

　　舍利弗。北方世界。有𦦨肩佛。最胜音佛。难沮佛。日生佛。网明佛。如是等。恒河沙数诸佛。

　　北。伏也。北实收伏之处。愚民背暗而归伏明君也。冬。辰。壬癸。水。羽。智。贞。坎之终灭者。

　　𦦨肩者。左慈同诸佛。右悲合众生也。胜音者。上弘一乘。超出三界圣道也。难沮者。下度八难。不为四恶沮溺也。日生者。日出三照。破三障黑。令生舍也。网明者。身住𦦨网。开七趣暗。令生喜也。

　　△二现相表真。

　　各于其国。出广长舌相。遍覆三千大千世界。

　　△三发言劝信。

　　说诚实言。汝等众生。当信是称赞不可思议功德。一切诸佛所护念经。

　　△五下方三。初列名显广。

　　舍利弗。下方世界。有师子佛。名闻佛。名光佛。达磨佛。法幢佛。持法佛。如是等。恒河沙数诸佛。

　　下。降而卑也。下为低隐之地。万物皆当谦让而知止焉。届乎秋冬。巳。土。镇宫。干。信。中之下底。干艮之退后者。

　　师子者。降伏四魔。离五怖故。

　　名闻者。名称远闻十方诸佛也。名光者。名德光扬九界众生也。

　　达磨。此云法。轨持义。兼二利也。法幢者。轨生物解义。利他也。持法者。持自法性义。自利也。达即中道谛。无障碍法界。幢即俗谛。有为事法界。持即真谛。无为理法界。

　　△二现相表真。

　　各于其国。出广长舌相。遍覆三千大千世界。

　　△三发言劝信。

　　说诚实言。汝等众生。当信是称赞不可思议功德。一切诸佛所护念经。

　　△六上方三。一列名显广。

　　舍利弗。上方世界。有梵音佛。宿王佛。香上佛。香光佛。大焰肩佛。杂色宝华严身佛。娑罗树王佛。宝华德佛。见一切义佛。如须弥山佛。如是等。恒河沙数诸佛。

　　上。升而尊也。上是高显之天。万物皆当崇重而行道焉。间乎春夏。戊。土。镇宫。干。信。中之上顶。巽坤之进前者。

　　梵音者。声有八转。谓体业具为从属於呼。各具八德。谓调和。柔软。谛了。易解。无错。无雌。广大。深远。共成六十四种。梵音深妙。令人乐闻也。宿王者。月为星宿中王。北辰为众星拱。佛在同异类中。功德莫不尊胜故。

　　香上。定香。福足也。香光。慧香。智足也。𦦨肩。先觉后觉也。

　　杂华严身者。万行因华。严佛果身也。即方便菩提娑罗。此云坚固。亦云最胜。涅槃三德。独为尊故。即真性菩提。宝华德者。无量知见智慧德相。如珍宝花。即实智菩提。

　　见一切义者。一切法中实相之义。无不知见究竟也。即证胜义谛。智德。与众生同得菩提也。如须弥山者。佛身长大。高出十界。如须弥之山王也。即了世俗谛。断德。与众生同断无明也。

　　△二现相表真。

　　各于其国。出广长舌相。遍覆三千大千世界。

　　△三发言劝信。

　　说诚实言。汝等众生。当信是称赞不可思议功德。一切诸佛所护念经。

　　所以六方交赞者。法藏愿云。我作佛时。名闻十方无数界佛。各于众中。称我功德及国土等。

　　△二释经显益二。一征名。

　　舍利弗。于汝意云何。何故名为一切诸佛。所护念经。

　　不问不思议者。本佛赞中。已释通故。单指弥陀依正功德利故。

　　独问佛护念者。前不说故。通明诸佛功德。及众生法益故。

　　△二释益二。先三慧益。

　　舍利弗。若有善男子。善女人。闻是经受持者。及闻诸佛名者。

　　是诸善男子。善女人。皆为一切诸佛之所护念。皆得不退转于阿耨多罗三藐三菩提。

　　先牒能闻经名。善男女。前后较之。前佛性善。属昔。理。正。因。是一佛。名。浅少。善。根。乃初心者。此兼今。行。了。缘。并六佛。经。深多。福。德。乃后心者。经诠依正愿行。名谓六方佛号。闻即闻慧。受即思慧。持即修慧。

　　是诸下。次显所获法益。护念者。起信论六缘。一差别缘。护也。二平等缘。念也。前缘又二。一近缘。念也。速度脱故。二远缘。护也。久后度故。近远缘复有二。一增长行缘。护也。二受以道缘。念也。阿耨多罗三藐三菩提者。此云无上正等正觉。究竟佛果也。菩提。翻三途不觉。人天乘也。三。翻三界凡夫不正。声闻辟支二乘圣也。连前从有入空。观真谛。破见思。一切智也。藐。翻小乘自利不等。大乘始分教人。三翻权教三乘度他未妙。大乘终实教人。合二从空出假。观俗谛。破尘沙。道种智也。耨多罗。翻渐教性未至上。一乘顿教人也。阿。翻偏教法界心性未极无上。一乘圆教佛也。兼上空有圆融。观中道第一义谛。破无明。一切种智也。不退转者。法藏愿云。闻我名已。菩提有退转者。不取正觉。况闻诸佛名。受持是经乎。望前阿鞞䟦致。前属已生去后。此属现在未生。

　　又通明经名。各有三慧。六因益也。各有显护。密念。不退。正觉。八果益也。

　　△次三资益二。初显益三一。信受益。

　　是故舍利弗。汝等皆当信受我语。及诸佛所说。

　　是故者。结前。蹑上闻经闻名。各得护念正觉益也。皆当者。起后。无疑曰信。领纳曰受。决宜曰当。又摄已今意。我语。指我佛所说一弥陀经。诸佛。指六佛赞劝护念得果。信例闻愿。益可知矣。获益深厚。再三为劝。

　　△二愿乐益。

　　舍利弗。若有人。已发愿。今发愿。当发愿。欲生阿弥陀佛国者。

　　是诸人等。皆得不退转于阿耨多罗三藐三菩提。

　　先。愿生。期望希求曰愿。好乐渴慕曰欲。已今当者。过现未三际时也。表三发心。开三因。成三觉佛。又信行愿。应时时发。不可须臾离也。

　　是诸下。次得果不退菩提。对上拣之。上乃教道。初之七地。此则证道。八之十地也。

　　△三行成益。

　　于彼国土。若已生。若今生。若当生。

　　愿后行满。无一不生者。果彻因该。云已今当。表断三障道。而生三佛土。法报化。苦惑业。如次配知。以事证释。已愿生。如迦叶佛。普贤文殊。德云比丘。解脱长者。今愿生。如药师佛。此界他方十四佛刹菩萨。舍利阿难比丘。韦提希夫人。当愿生。如弥勒佛。龙树马鸣菩萨。北竺祈婆伽比丘。灭后人天。详诸经论。

　　统上结之。我语。诸说。各三资粮。六因益。各有不退。成觉。见佛。往生。八果益也。细思之。

　　△次结劝。

　　是故舍利弗。诸善男子。善女人。若有信者。应当发愿生彼国土。

　　是故二字。结上信佛发愿得果生方益也。诸善男等。起下劝诫信愿行也。与上少异。上则信佛说。愿生方。现得菩提。行念佛。当得往生。此则信弥陀。当见佛。愿往生。当生方。行持名。当成佛。又上引说言教以劝。此属全体亲证为劝。又总前结显之。初闻依正功德以劝愿。二闻持名佛现以劝愿。三闻经名佛护不退以劝信。四闻信教成觉得生以劝愿。劝劝倍切。愿愿转深。则知信愿行。真因也。生佛国。实果也。位非三不退。已一生补处矣。望前男女。前虽十胜。加今十二因十六果。后后岂不胜前前哉。称曰诸善。有何誉焉。

　　△四彰三难令证果分。诸佛三难者。一出广长舌。二说诚实言。三劝众生信。内又三难。一释尊称赞。二弥陀功德。三诸佛护念。释尊三难者。一行难行事。二得难得果。三说难信法。内亦三难。一弥陀胜德。二六佛赞护。三称名成佛。于中三。初已赞诸佛。

　　舍利弗。如我今者。称赞诸佛。不可思议功德。

　　称有三。引证六方劝信。一赞也。显闻诸佛不退。二赞也。劝众信六佛说。三赞也。

　　六佛德不思者。总则互扬西方净土念佛法门。别开有十。谓同声一国。同出一舌。同一广长。同一遍覆。同一实言。同告一众。同一劝信。同一共赞。同一名德。同一护念也。

　　△二诸佛赞已二。先标举。

　　彼诸佛等。亦称赞我。不可思议功德。

　　诸佛。六方佛也。等者。四维三世佛也。称亦三。告众释佛说经。一赞也。劝众信闻是经。二赞也。护念是持经人。三赞也。

　　我佛德不思者。总则赞叹乐土严净。持名念佛法益。别开亦十。谓行难事。住娑婆。出五浊。得菩提。为众生。说经法。教念佛。示持名。赞六方。劝信闻也。

　　△次详陈。

　　而作是言。释迦牟尼佛。能为甚难希有之事。

　　能于娑婆国土。五浊恶世。劫浊。见浊。烦恼浊。众生浊。命浊中。得阿耨多罗。三藐三菩提。

　　为诸众生。说是一切世间难信之法。

　　初句能赞。六佛作赞言也。

　　释下所赞二。先举难得之人。释迦。此云能仁。大悲利物。姓也。牟尼。此云寂默。大智冥理。名也。

　　次赞难能之事。力任曰能。作办曰为。自觉曰希有。觉他曰甚难。功德曰事业。第一行事难也。

　　娑婆。此云堪忍。土之苦者。五浊。世之恶者。五事秽染。名为五浊。恶业招感。名为恶世。拣彼安养乐土。五清善世也。梵语劫波。此云时分。减至二万岁。四浊凑集。名劫浊也。觉明心中。空见不分所致。色离四缠。劫浊清矣。因五利使。诸见炽然。名见浊也。心中根大妄成所致。受空我法。见浊清矣。缘五钝使。障碍尘沙。名烦恼浊。心中性相相织所致。想脱尘劳。烦恼浊清。见慢阴报。恶名秽称。名众生浊。心中迁留不住所致。行无生灭。众生浊清。色心连持。催年促寿。名命浊也。心中同异失准所致。识亡一六。命浊清矣。能五浊世。得三菩提。不亦难乎。对前二。属因修。分证。此属果位。究竟。自觉斯为第二得道难也。

　　众生。三乘七趣也。如孩愚。浊世障恼。如灰土投水则浑。一切。情器觉三世间也。难信。念佛法也。如水清珠。佛如乡老约长。能众生中。说难信法。觉他功德。不可思议。第三说法难也。前一为总。后二为别。亦略说耳。

　　广开为六。一行希有事。二随众忍苦。三誓入浊恶。四自立成果。五普为化度。六说难信法。

　　△三总结难事。

　　舍利弗。当知我于五浊恶世。行此难事。

　　得阿耨多罗三藐三菩提。

　　为一切世间。说此难信之法。是为甚难。

　　此蹑诸佛赞语以证实也。

　　然亦少别。上诸佛赞。单约果位功业。此释尊述。兼通因位愿行。

　　一行难行事。因则深心中修度行。果属自觉。

　　二得难得果。因则直心上契佛理。果属满觉。

　　三说难信法。因则悲心下化生机。果属觉他。

　　略则三。广亦六。一出五浊难。二行奇事难。三成妙觉难。四度一切难。五说念佛难。六拣称名难。

　　人信念佛法门。固为难矣。而信持名一行三昧。得能往生见佛成果。诚为难中甚难者也。宜依教修证。

　　△三流通分。流传弘通此经。普度众生。尽于未来际也。

　　佛说此经已。舍利弗及诸比丘。一切世间天人阿修罗等。

　　闻佛所说。欢喜信受。作礼而去。

　　初句结经圆。

　　舍下。举听众。舍利弗。指当机。诸比丘。摄常随。三乘四众。咸该于内。天人修罗。三善道也。等含八部七难。

　　闻下。显奉行。闻闻慧。欢。思慧。受。修慧。佛则能说人清净。说则所转法清净。欢后众得果清净。信即信资粮。受即愿资粮。作即行资粮。三资粮备。去生净土决矣。说。教也。喜。理也。信。行也。礼。果也。四法门具。必以斯道觉斯民也。

　　△次。释咒语。咒即密经。经即显咒。诵经生慧。持咒生福。福慧两足。成佛定智身矣。中分四。先咒名。

　　拔一切业障根本得生净土陀罗尼

　　此即往生咒之别名。拔。消灭除净也。业障。举一业以摄惑报二也。根本。举本以摄枝末也。不思议神力传云。日夜各持三七遍。灭五逆谤法等罪。此约断障门。得生者。谓生极乐。得见弥陀也。约证果门。陀罗尼。此云遮持。谓遮恶不起。持善生长也。即拔障义。亦云总持。谓总一切法。持无量义也。即得生义。彼蒲卢等异质。尚能七日咒成。况今佛咒众生身中佛心。七日岂不成佛果乎。

　　△次译人。

　　宋。元嘉。天竺三藏。求那䟦陀罗译。

　　宋。江南刘宋也。南北朝代名。

　　元嘉。文帝年号。

　　天竺。西域国名。三藏者。博通三藏。尤善大乘故。

　　求那䟦陀罗。此云功德贤。尊者名也。

　　译者。易也。谓翻梵语为华音也。神异讲辩。详余传集。

　　△三咒语。

　　南无。阿弥多婆夜(一)。哆他伽多夜(二)。哆地夜他(三)。阿弥利都。婆毗(四)。阿弥利哆。悉耽婆毗(五)。阿弥唎哆。毗迦兰帝(六)。阿弥唎哆。毗迦兰多(七)。伽弥腻(八)。伽伽那(九)。枳多迦利(十)。娑婆诃(十一)。

　　南无。此云归命。亦云归依。阿弥多婆夜。此云无量。极乐教主名。哆他伽多夜。此云如来。乘如实道。来度众生也。十号之一。哆地夜他。此云即说咒曰。或云所谓。

　　次下皆咒。从古不翻。如薄伽梵般若菩提。准诸密部。亦可义释。

　　阿弥利都。无量也。婆毗。或钵啰鞞。光明也。合云无量光。智慧身佛也。

　　阿弥利哆。同上无量。悉耽。或悉达。一切义利成也。婆毗。同上光明。合云无量义利成就光。功德身佛也。

　　阿弥唎哆。同无量。毗迦兰。或毗诃隶。翻无碍行。又毗佛略。翻普方广。帝者。羯帝。此云度去。又戌提。云清净。又卢吉低。云世间。合云无量广大寿。度去清净世间。应化身佛也。

　　阿弥唎哆毗迦兰。同上可知。多者。哆他。真如不退动也。又䭾摩。法性不改转也。合云无量广大寿。真如法性不动不转。如如身佛也。

　　伽弥腻。即须摩提。此云极乐。安养。清泰。妙意也。伽伽那。或誐誐曩。此云虚空。西方虚空天也。合云极乐天界。上四。佛名。正报也。此一。土名。依报也。

　　枳多。具云宿婆耻帝。此云谛往。迦隶。或迦逻。此云作者。又伽车提。此云愿去。合上我所作愿欲去。行之决定往生也。此约信愿行三资粮说。

　　娑婆诃。速疾圆成也。广究密藏。自知此释。

　　△四法益。

　　若有善男子。善女人。能诵此咒者。

　　阿弥陀佛。常住其顶。日夜拥护。无令怨家而得其便。现世常得安隐。临命终时。任运往生。

　　若下。劝人持诵。

　　阿下。详明咒益。开五。一佛住顶门。二六时护身。三怨害远离。四现世安乐。五临终生方。

　　传云。诵三十万遍。即见阿弥陀佛。是知持名持咒。无不见佛成佛也若不诵念。孤负佛恩。多矣。

　　佛说阿弥陀经略注(终)

　　No. 431-B 校刻略注缘起

　　命生不辰也。殃及于亲。比及三年。母以疾丧。迨今耿耿。食寝不忘。谈起痛心。不觉涕涟也。庚辰春。师于崇寿。开演华严行愿。法华普门。最后弥陀。余时首众。同门吼三兄。期主旭如兄。同学运微临沧诸师。姑苏来同听者。担云悟尘师等。咸谓言圆意妙。旨远宗深。顿令心胸焕发。耳目新奇。然影响一时。虽强勉记忆。百分不及一耳。众倩余请重注。师以首肯之。始于二月念四。终于三月十五。注成阁笔。嘱余校刻。余惟欲报母恩。昊天罔及。非净土佛法。莲沼舟航。不能荐生母于乐国也。遂付诸板首印发流通。普度恩有。共证无生。一遵释迦报恩之训。一添弥陀接引之愿。此所以弘传也。叙述本末如是。

　　钱江映壁苾刍严光槃谭
