卍新纂续藏经第 22 册 No. 0430 阿弥陀经要解便蒙钞


　　No. 430-A 弥陀要解便蒙钞序

　　切以。诸佛心要者。乃净土妙门不可思议之境也。亦复法藏秘髓菩萨之司南。诚然众生迷背本有故乡安乐处所。是也。故我　释迦大悲慈尊。傍观不忍。运用四心。肝肠吐露。将此亲证无上正觉之法。直指当人。似摩尼赐与穷子。类伽陀施于重病。横截生死。急救群迷。亘古以来。获益殊深。往生极乐者甚众。譬如大千尘点。难矧化往之数。虽然海藏浩瀚。汪洋无际四十九秋。别无特示。可见弥陀一经。是九界暗中之灯炬。彼岸之大津梁也。自以法流东震。莲宗始创于晋时远公。以至宏扬注述。净土诸祖。历世如风。班班列列。胜举不尽也。明末灵峰老翁。忽现浊世。尤为火宅。涌一青莲。迷途道中。露大慧聚。日充九霄。息生盲眇目之见。无暗不破。删拣繁文。以着要解。看孔着楔。无机不收。岂非良能巧匠也哉。今题名便蒙钞者。何耶。然系　资福净业场亮公讲师。繇深痛末进智微慧浅。劣闻寡解。难彻藕益老人之心要。惟恐愚蒙沉坠。空诸异见。执理废事。特以善巧方便无作妙智。锦上布花。引导迷蒙。开显平坦。觉路钞录。以彰奥义。性修兼诠。善哉善已融通。金口诚言。契合祖之教。意罢座之暇。随笔成帙矣。以友人启弁言于(余)。己量无能。空腹自愧。口讷舌钝。岂肯班门弄斧。事不获已。勉强抖胆。抚怀转思。不可以人而弃法也。寅请毛颖楮先生。盗听吐语。以助之词也。仰冀高哲流通此钞。庶不昧　亮座主一片血心。泼于大地。且愿人个迅至。谢凡壳之玄宫。亲到安慧命之神宅。稳当托化于莲邦者也。谨此为序云尔。

　　时于
道光三十年孟夏廿一日红螺山二有丈室净业莲村氏沐手敬识

　　No. 430-B 便蒙钞自序

　　夫弥陀要解一书。大有功效于净土法门中也。言言见谛。语语真诚。显理则彻性彻相。双眼圆明。谈事则吐心吐胆。肝肠尽裂。破缘影之虚妄。畅四土之唯心。扫权小之偏计。明三身之一体。即实事乃究竟实理。文殊普贤莫越其阃。照性恶则全体性善。鹦鹉八哥亦臻其域。所以不可思议之妙。尽向十恶处点示。希有甚难之宗。全在五浊中发挥。故曰一声阿弥陀佛。乃释迦本师。于五浊恶世。所得之阿耨多罗三藐三菩提法。今以此果觉全体。授与浊恶众生。乃诸佛所行境界。唯佛与佛乃能究尽。非九界自力所能信解也。噫。若非真正佛眼。何以见此。何能说此。既有如是妙经。必要有如是妙解。诚为苦海中大津梁也。(余)禀性愚憃。虽讲此解十有余座。累神累思。随讲随忘。故于己亥岁。结夏武昌宝通寺。共二三莲友。敷扬此解。随解随录。次后渐集成帙。非敢谓宏法利生。实为愚憃自便。故曰便蒙钞也。读是书者。莫作注解会也幸甚。

　　慕莲学人序于红螺祖堂

　　No. 430

　　佛说阿弥陀经要解便蒙钞卷上

　　红螺比丘　达默　造钞

　　资福沙门　达林　参订

　　△讲释此解。大章分三。初序义。二解经。三䟦语。初中分四。初标题。二译人。三疏主。四正序。标题又二。初经题。二疏题。经题又三。初明通别。二明立题。三正释题。初又五。初约一化。二约一门。三约一经。四约一题。五约一字。

　　△今初。

　　【钞】一切诸经。皆具通别二名。教行理三。各论通别。今佛说阿弥陀五字。名异众典。故教别。同名为经。故教通。依教起行。为行不同。故行别。同归寂光。故行通。理虽无名。因门名理。理随于门。四教十六门入理。故理别。门随于理。一门所入之理。即一切门理。一切门所入之理。即一门理。故理通。此约一化。

　　△次约一门者。谓净土一门也。净土三经并行于世。故教别。同称弥陀之经。故教通。称名观想为行不同。故行别。同称净业。故行通。唯心四土。故理别。四土唯心。故理通。此约一门。

　　△三约一经者。从如是我闻。至作礼而去。序正流通三分不同。故教别。初中后总为一善。故教通。信愿行三不同。故行别。同归净土。故行通。极乐横具四土。故理别。四土同一极乐。故理通。此约一经。

　　△四约一题者。通别二名。故教别。总为一题。故教通。能说所说。故行别。同为一佛。故行通。释迦弥陀。故理别。同一法身。故理通。此约一题。

　　△五约一字者。华言梵语。故教别。同翻为觉。故教通。自觉觉他。故行别。觉满。故行通。即而常六。故理别。六而常即。故理通。初明通别竟。

　　△二明立题者。一切诸经。别名无量。不出人法喻三。此三。有单。复。具足。七种立题之别。单三者。谓单人。单法。单喻。单人者。如此经能说所说皆是人。佛是究竟人也。其中无法无喻。故曰单人。单法者。如般若经。涅槃经等。无人亦无喻。故曰单法。单喻者。如梵网经。璎珞经等。无人亦无法。故曰单喻。复三者。如妙法莲华经。乃法喻为名。如来师子吼经。乃人喻为名。文殊问般若经等。乃人法为名。具足一者。如大方广佛华严经等。乃人法喻具足为名也。明立题竟。

　　△三正释题又二。初释别名。二释通名。初又二。初分释。二合释。初又三。初释佛字。二释说字。三释阿弥陀。初又三。初明通别二号。二明单复三身。三明六即性修。初又二。初明通号。二明别号。言通别二号者。诸佛皆具通别二名。通则十种通号。别则释迦弥陀。通显究竟果德。别显应机示现。今先明通号又三。初明十号。二明华梵。三总略释。

　　△今初言十号者。如来。为仿同先迹号。应供。为堪为福田号。正遍知。为遍知法界号。明行足。为果显因德号。善逝。为妙往菩提号。世间解。为达伪通真号。无上士。为摄化从道号。调御丈夫天人师。为应机授法号。佛为觉悟归真号。世尊。为三界独尊号。明十号竟。

　　△二明华梵者。梵语多陀阿伽陀。亦云怛闼阿竭。此翻如来。金刚经云。无所从来。亦无所去。故名如来此约法身释。转法轮论云。第一义谛名如。正觉名来。此以报身释。成实论云。乘如实道。来成正觉。故名如来。此约应身释。

　　○梵语阿罗诃。此云应供。应受十界供养故。亦翻杀贼。亦翻无生。观经疏云。天竺三名相近。阿罗诃。翻应供。阿罗汉。翻无生。阿卢汉。翻杀贼。

　　○梵云三藐三佛陀。此云正遍知觉。言法无差故言正。智无不周故言遍。出生死梦故言觉。

　　○梵云鞞侈遮罗那三般那。此云明行足。大论云。宿命。天眼。漏尽。名为三明。三乘虽得三明。而不满足。佛悉满足。是为异也。具足三明六通。故曰明行足。

　　○梵云修伽陀。此云好去。或名修伽度。此云善逝。地持经云。第一上升。永不复还。故云善逝。

　　○梵云路伽惫。此云世间知。谓知二种世间。一众生世间。二非众生世间。及如实相。地持经云世间解。

　　○梵云阿耨多罗。此云无上。大论云。如诸法中涅槃无上。众生法中佛无上。地持经云。无上士。涅槃云。有所断者。名有上士。无所断者。名无上士。

　　○梵云富楼沙昙藐婆罗提。此云可化丈夫。调御师。大论云。佛以大慈大智。以善柔软语。苦切之语。杂语。令不失道。故云调御师。

　　○梵云舍多提婆魔㝹舍喃。此云天人教师。大论云。佛示导是应作。是不应作。是善是不善。是人随教行。又云。度余道众生少。度人天众生多。故云天人师。

　　○梵云佛陀。此云觉者。谓自觉。觉他。觉满。悟性真常。了惑虚妄。名自觉。运无缘慈。度有情界。名觉他。穷源极底。行满果圆。名觉满。

　　○梵云路迦那他。此云世间尊。具上九号。为物钦重。故曰世尊。天上人间。所共尊故。明华梵竟。

　　△三总略释者。翻译名义集云。无虚妄。名如来。良福田。名应供。知法界。名正遍知。具三明。名明行足。不还来。名善逝。知众生国土。名世间解。无与等。名无上士。调他心。名调御丈夫。为众生眼。名天人师。知三聚。名佛。具兹十德。名世间尊。明通号竟。

　　△二明别号者。名称虽别。义亦互通。如释迦翻能仁。岂有一佛非能仁也。阿弥陀云无量寿。岂有不佛非长寿也。但以逗机设化。随世建立。今正明能说教主。释迦牟尼佛也。梵云释迦牟尼。此云能仁寂默。能仁者。姓也。寂默者。字也。能仁是姓者。佛有五姓。一云瞿昙。二云甘蔗。三云日种。四云舍夷。五云释迦。一瞿昙者。或云憍昙弥。此云纯淑。十二游经云。过去阿僧祇时。大茅草王舍位出家。师婆罗门。遂授其姓。名小瞿昙。二姓甘蔗者。本行经云。大茅草王。得成王仙。寿命极长。老不能行。时诸弟子出求饮食。以笼盛仙。悬树枝上。猎师遥见。谓鸟便射。滴血于地。生二甘蔗。日炙开剖。一出童男。一出童女。占相师立男名善生。即灌其顶。名甘蔗王。女名善贤。为第一妃。三姓日种者。本行经云。又以日炙甘蔗出故。亦名日种。四姓释迦者。甘蔗王听次妃之𧮂。摈四太子。至雪山北。自立城居。以德归人。父王悔忆。遣使往召。四子辞过不还。父王叹曰。我子释迦。以此命族。五姓舍夷者。林名也。本行经云。以住舍夷大树之林。故名舍夷。此以其处而立姓。故曰舍夷。寂默是字者。本行经云。又诸释种。立性憍慢多言。及见太子。悉皆默然。王云。宜字牟尼也。以上通别二号竟。

　　△二明单复三身者。佛佛皆具三身。谓法报化也。法身即本觉性体。报身乃始觉智圆。化身则慈悲应现。法身名毗卢遮那。此云遍一切处。报身名卢舍那。此云净满。化身名释迦牟尼。此云能仁寂默。又三身皆具单复二义。法身单。唯指本来清净理体。报身单。唯指无上功德智慧。化身单。唯指应现如水中月。法身复者。一者自性清净法身。即众生本源自性天真佛也。二者离垢妙极法身。即诸佛所证究竟法界理也。报身复者。一者自受用报身。即诸佛智断二德。究竟实果。二他受用报身。即地上菩萨。随其心量。所见刹尘相好。一一相好皆无分齐者也。化身复者。一者应现身。示成八相。二变化身。无而倏有。又化身。亦名应身。应物示现。如月印水故也。示现八相者。复有三种。一者胜应。即前他受用身。二者带劣胜应身。通教三乘所见者。接入别圆故胜。犹依事识故劣。三者劣应身。即藏教所见丈六老比丘身。唯依事识。不达相海无边之致。故名劣。变化身又有二种。谓佛界化身。及随类化身。单复三身竟。

　　△三明六即性修者。六。显因果之事相。即。显佛性之理体。全性起修。故言六。全修在性。故言即。何名为六即。一者理即。二者名字即。三者观行即。四者相似即。五分证即。六究竟即。普润大师。有六即佛颂曰。

　　【钞】动静理全是。行藏事尽非。冥冥随物去。杳杳不知归(此颂理即佛也。动静理全是者。谓一动一静。约理全是佛性也。行藏事尽非者。行藏。即动静也。由不达万法唯心。故所作事动静。约事全不合理也。冥冥随物去者。谓佛性之体。随六尘而流转也。杳杳不知归者。无有觉照之功。故不知归也)。

　　【钞】方听无生曲。始闻不死歌。今知当体是。翻恨自蹉跎(此颂名字即佛也。方听无生曲。始闻不死歌者。悟得佛性之理也。佛性本不生灭也。今知当体是者。现在当体苦即法身。惑即般若。业即解脱也。翻恨自蹉跎者。翻恨理即位中。行藏事尽非也)。

　　【钞】念念照常理。心心息幻尘。遍观诸法性。无假亦无真(此颂观行即佛也。念念照常理者。明观照之功也。常理。即不生不灭法身理也。心心息幻尘者。幻尘。即五住地惑也。谓正当照常理时。五住便息而不起也。遍观诸法性者。谓二边法性也。无假亦无真者。全体中道。故曰非假非真也)。

　　【钞】四住虽先落。六尘未尽空。眼中犹有翳。空里见花红(此颂相似即佛也。四住。谓见思二惑。见为一住。思为三住。先落。谓法执后断。我执先断也。六尘未空者。法执未忘也。由法执故。故曰眼中有翳。空里见花红也)。

　　【钞】豁尔心开悟。湛然一切通。穷源犹未尽。尚见月朦胧(豁尔心开悟者。以中道观智。豁破无明一品也。湛然一切通者。六尘空也。穷源未尽者。还有四十一品无明未尽。故曰尚见月朦胧也)。

　　【钞】从来真是妄。今日妄皆真。但复本时性。更无一法新(从来。指前五位也。真是妄者。三德之真。全成三障之妄也。如水成冰也。今日者。指今究竟位也。妄皆真者。三障之妄。全成三德之真也。但复本时性者。复还其本时之佛性也。更无一法新者。非从冰外更得水也)。

　　【钞】此六即义。四教皆判。而有权实不同。前三教是权。唯圆教是实。藏教但六而不即。二谛不相即故。通教虽二谛相即。而不能即佛。不达中道故。别教虽谈中道。而不能六即佛。但中不即二边故。唯圆教六即佛义全。故但约圆教。判六即佛义也。即而常六。如冰水之不同。六而常即。如湿性之体一也。释佛字竟。

　　△二释说字分二。初明不可说。二明可说。问。法华经云。诸法寂灭相。不可以言宣。云何而说也。答。若执不可说。又堕绝言之见。若达说即无说。不妨无说而说也。

　　△今初明不可说者。若结四教。则有四不可说。谓生生不可说。生不生不可说。不生生不可说。不生不生不可说。云何生生不可说。生生者。因缘所生法也。不可说者。因缘即空。心行处灭。言语道断。故不可说。乃藏教义也。云何生不生不可说。生不生者。乃诸法不生般若生。此般若非自生。非他生。非共。非无因。故曰生不生。言语道断。故不可说。乃通教义也。不生生不可说者。不生者。法性也。生者。无明也。二乘证不生。犹受法性生。故曰不生生。若法性。若无明。皆言语道断。故不可说。乃别教义也。云何不生不生不可说。以修道得故。谓智断二德皆不生。乃究竟极果所证。尚非十地所知。岂可言说。乃圆教义。此略明不可说。

　　△二明可说者。涅槃云。虽皆不可说。而十因缘法为生作因。亦可得说。十因缘者。从无明支。乃至有支。立诸法也。立有三义。谓立众生。立机缘。立声教。此三互相建立。若无众生。则无机缘。无机缘。则无声教。无声教。亦无众生也。立众生者。过去二因。现在五果。更互为因缘。而立五阴假名众生。立机缘者。过去或修析行。或修体行。或修渐行。或修顿行为业。无明润之。致今五支之果。于此阴果。更起本习。或起析行爱取有。或起体爱取有。或起渐爱取有。或起顿爱取有。爱取有起故。得为机缘也。立声教者。析爱取有起。故感三藏教。是为生生不可说。十因缘法为生生作因。亦可得说。说藏教生生之教理智断行位因果也。体爱取有起。感于通教。是为生不生不可说。十因缘法为生不生作因。亦可得说。说通教八法也。渐爱取有起。故感别教。是为不生生不可说。十因缘法为不生生作因。亦可得说。说不生生别教八法也。顿爱取有起。感于圆教。是为不生不生不可说。十因缘法为不生不生作因。亦可得说。说不生不生圆教八法也。此四可说。各具四门。四四十六门。又各具四悉檀因缘。共六十四悉檀。又有信法二行。共一百二十八悉檀。则分分无量也。此弥陀经。乃圆教有门。第一义悉檀。具下三悉檀。众生机缘所感声教也。释说字竟。

　　△三释阿弥陀者。梵语阿弥陀。按无量寿经。含十三义。谓无量寿。无量光。无边光。无碍光。无对光。光炎王。清净光。欢喜光。智慧光。不断光。难思光。无称光。超日月光。名虽十三。不出光寿。故此经但云光寿也。光。乃心性横遍十方之义。十方原无边际。故云无量也。寿。乃心性竖穷三际之义。三际又无始终。故云无量。又横中有竖。竖中有横。横竖交彻。不可思议。故云无量弥陀彻证心性横竖之源。故曰无量光寿也。三身光寿。如疏中释。分释竟。

　　△二合释二。初合能说。二合所说。初又二。初明所拣。二会通三身。

　　△今初。言佛说者。有所拣。谓经有四人说。谓弟子。诸仙。诸天。化人也。若四人说。如来印之。亦得称经。今经始终皆出金口。故曰佛说也。明所拣竟。

　　△二会通三身。问。佛具三身。今言佛说。乃何身说那。梵网合注答曰。三身既非一异。自不容其偏执何身说法。但为对治有异。故使诸经所说不同。或云报化非真佛。亦非说法者。此则恐人执相迷理。故唯示法性本觉以为真佛也。或云法佛者。自觉圣境。无言无说。说法现仪。皆化佛耳。此则恐人以法身堕在情量。故唯示化佛示三轮也。实则说法度生。非法身。亦不离法身。非报化。亦不离报化。若得四悉檀意。谓法身说法亦可。如云报化非说法者。谓唯报化说法亦可。如云法身无言说。谓三身合乃说法亦可。如云功德和法身。处处应现往。谓三身各说法亦可。法报佛为地上菩萨说法。胜应佛为地前。及声闻缘觉说法。劣应佛为一切凡夫说法。谓三身总无言说亦可。如四十九年不说一字。若不解四悉檀因缘。随执一句。皆名谤佛也。初合能说竟。

　　△二合所说者。问。三身皆称阿弥陀。乃的说何身。答。寂光法身。说圆教阿弥陀。实报报佛。说别教阿弥陀。方便胜应佛。说通教阿弥陀。同居劣应。说藏教阿弥陀。又法佛能俱说四教阿弥陀。报佛能说三教阿弥陀。谓藏通别。胜应能说二教。谓藏通。劣应能说一教。唯三藏。又同居树下。须俱说四教。根性杂故。带劣胜应。唯说三教。藏教机不能见故。方便胜应。止说别圆二教。令见法身故。界内绝分故。实报他受用。唯说圆教。令诸菩萨尽无明源故。合释竟。初释别名竟。

　　△二释通名者。梵云修多罗。或云修单兰。或云修妒路。皆彼方楚夏。此方翻译不同耳。或言无翻。或言有翻。天台释此为三。初明无翻。二明有翻。三和融有无。

　　△今初。言无翻者。彼方语多含。此方语单浅。不可以单翻复。应留本音。既不可翻。而含五义。一法本。亦云出生。二微发。三涌泉。四绳墨。五结鬘。祗作五义。不可翻。今于一中各作三。三五十五义。一教法本。二行法本。三义法本。今广释之。言法本者。一切皆不可说。以四悉檀四缘则有言说。世界悉檀说为教本。为人对治则为行本。第一义悉檀。则为义本。所言教本者。金口所说一言为本。派出无量言教。故以佛言为本。经是行本者。示人无诤法。如教修行。故经是行本。经是义本者。寻一句诠一义。或一句诠无量义。故经是义本。束此三种为法门者。教本即闻慧。行本即思慧。义本即修慧见真。法本之义尚已多含。故不可翻也。

　　○二微发者。佛以四悉檀说。言辞巧妙。悦可众心。初闻世界悉檀。微有解生。此约教论微发。初闻为人对治。生善破恶。即行微发。初闻第一义。入理。即义微发。束此三为法门者。小乘即三解脱。大乘即三德秘藏。

　　○三涌泉者。佛以四悉檀说法。文义无尽。法流不绝。若闻世界悉檀。说一句解无量句。为教涌泉。若闻为人对治。起无量行恒沙法门。为行涌泉。若闻第一义。理若虚空。遍一切处。为义涌泉。束此三为法门者。教。即法无碍。行。即辞无碍。义即义无碍。乐说通三处。

　　○四绳墨者。佛以四悉檀说法。初闻世界。裁爱见之邪教。为教绳墨。若闻为人对治。远离非道。入于正道。为行绳墨。若闻第一义裁爱见之此岸得至彼岸。为义绳墨。束此三为法门者。教。即正语。行。即正业。正精进。正念。正定。义。即正见。正思惟。

　　○五结鬘者。结教行理。如结华鬘。令不零落。世界悉檀结佛言教。为人对治结行。第一义结义。束此为法门者。结教。口无失。结行身无失。结义。意无失。旧云经含五义。今则含十五义。岂可单汉翻梵。

　　○又此方经训常训法。常者。不变义。天魔外道不能改坏。名教常。真正无杂。无能逾过。名行常。湛然不动。决无异趣。名理常。法者。可轨义。教可轨。行可轨。理可轨。今直言训。已含六义。况梵语重复。而可单翻也。

　　△二明有翻者。亦为五。一翻为经。经以由为义。今亦作三释。谓教由。行由。理由。一切经律论。皆由圣人心口。名为教由。一切契理行。相似行等。皆由圣人心口。故以行为由。一切世间义。出世间义。方便义。究竟义。皆由圣人心口。故以义为由。教由世界悉檀。行由为人对治。义由第一义悉檀。

　　○二翻为契。谓契缘。契事。契理。世界说契缘。为人对治契事。第一义说契理。

　　○三翻法本。如前释。

　　○四翻为线。线贯持教行理。令不零落。又线能缝义。谓缝教缝行缝理。缝教使章句不乱。堪可说法。缝行则依经则行正。违经则行邪。缝理则理所不印。堕六十二邪理。理所印者。会一究竟道。

　　○五翻善语教。亦是善行教。亦是善理教。世界说善语教。为人对治善行教。第一义善理教。是名修多罗有五翻也。

　　△三和融有无者。若言无翻。名含五义。于一一义。更含三义。弥见其美。若作有翻。于一一翻。亦具三义。转益旨深。任彼有无。何所乖诤。如此会通。于二家无失。有理存焉。今且据一名以为正翻。亦不使二家有怨。何者。从古及今。释梵为华。皆题为经。若余翻是正。何不改作线契。以此方周孔称为五经。故以经字翻修多罗也。此略录法华玄义经字之释。以便初学。释通名竟。初释经题竟。

　　△二释疏题者。即要解二字也。要者。紧要也。疏中要处虽多。略不出三。一者心要。二者境要。三者法门要。心要。有破有立。破则破缘影之妄心。文云。本非肉团。亦非缘影等。立则立即境之真心。即一念即佛之心性。玄义中辩体一科。教相云。一切诸佛之心要。后文云。独诠无上心要。䟦语云。其斯为无上心要已乎。境要中。有破有立。破则破缘影之妄土。即末世积迷之习。将缘影之妄想。唤作唯心净土。立则立即心之实境。即一句即心之佛号。及四种唯心之身土。后文云。一切庄严。皆导师愿行所成。种智所现。吾人净业所感。唯识所变。佛心生心。互为影质。奈何离此净土。别谈唯心净土。甘堕鼠即鸟空之诮也。看书者要具眼。法门要。有事有理。事则净土横超。三根普摄。如天普盖。似地均擎。胜过一切竖出法门。理则心境圆妙。自具十乘观法。明心要能生正信。明境要能启切愿。明法门要能立实行。此三法举一即三。全三即一。一三圆融。不可思议。故后文云。能念之心不可思议。即佛故。心要也。所念之佛不可思议。即心故。境要也。念一声一声不可思议。百千万亿声。声声皆不可思议。心佛不二故。法门要也。要虽言三。不思议一。秘藏灵文。故曰要解也。疏题竟。序义中第一标题一科已竟。

　　△二译人。

　　【解】三藏法师鸠摩罗什译

　　【钞】三藏者。一修多罗藏。此云经藏。二毗柰耶藏。或云毗尼。此云灭。又云善治。又云律。三阿毗昙藏。又云阿毗达摩。此云无比法。又翻论。法师者。以三藏法而为师故。又深通三藏。教化人天故。法华有五种法师。一受持。二读。三诵。四解说。五书写经卷。师具五德。故曰法师也。鸠摩罗什。具足应云鸠摩罗耆婆什。此云童寿。谓童年而有耆德也。按本传。师进关时。正姚秦弘始四年。东晋安帝隆安元年也。师祖居印度。世为王臣。父弃位舍家。游学至龟兹国。王闻其贤名。以女妻之。而生什。师居胎日。母增慧辩。七岁出家。随母至寺。见佛钵甚喜。遂举至顶。俄念我身卑小。而钵甚大。我何能举。遂力不胜。而倒于地。豁悟万法唯心。日诵千偈。至年九岁。辩挫邪锋。咸皆愧伏。十二岁。遇罗汉奇之。谓母曰。当守护之。若年三十五岁。当大兴佛法。度人无量。又习五明四围等书。后学大乘。数破外道。远近诸国。咸谓神异。母生什后亦出家。聪拔众尼。已证三果。什既受具。母谓之曰。方等深经。应阐于秦都。但于汝身不利何。什曰。菩萨之行。利物忘躯。大化必行。炉镬无恨。符坚建元九年。太史奏曰。有德星现于西国。当有智人入辅。坚曰。朕闻西域有罗什。襄阳有道安。非此人耶。后遣将军吕光。率兵七万。西伐龟兹。与什同归。什在路。数言应变。光尽用之。光闻姚苌杀坚。自据西凉。至姚兴接位。吕光亦死。吕隆复立。姚兴灭凉。方入秦都。秦主厚加礼。延入西明阁。敕僧[(丰*力)/石]等八百沙门。咨受什旨。于草堂寺参定众经。后道宣律师。尝问天人陆玄畅曰。什师一代所译经论。至今若新。受持转胜。何耶。答曰。其人所译。以悟达为先。得佛遗寄之意。又从毗婆尸佛以来为译经师。又云。什位阶三贤。文殊指授。令其删定耳。译者。翻梵成华也。周礼掌四方语官。东方曰寄。南方曰象。西方曰狄鞮。北方曰译。腾兰初至汉时。北官兼善西语。故经虽西来。而称为译。后代准此。故仍称译也。译人竟。

　　△三疏主。

　　【解】西有沙门蕅益智旭解

　　【钞】西有者。大师之别号也。谓西方依正二报。的确是有。非徒论其偏理。拨其实事。更有多义。当看彻祖西有解。恐繁不录。沙门者。梵语或云桑门。正音室摩那拏。此云功劳。谓修道有功故。西域不论佛法外道。凡是出家者。皆称沙门。乃出家之都称也。唐言以义训云勤行。谓勤行涅槃道故。瑞应经云。息心达本源。故号为沙门。又有四种沙门。一谓胜道沙门。即佛菩萨等。二谓说道沙门。即说正法者。三谓活道沙门。即修善品者。四谓污道沙门。即诸邪行者。蕅益者。乃大师净业之号。蕅。谓莲具六即之位。蕅喻理即。名字即二位。荷喻观行相似二位。华喻分证位。莲喻究竟位。师示居名字位中。故曰蕅也。益者。四悉檀之益。解在后文。意谓现在五浊淤泥。但得名字四益。若珍池华敷。则得莲台之四益。故且称蕅益也。智旭者。智譬东升之日。乃大师之名也。按大师本传。俗姓钟。名际明。又名声。字振之。先世汴梁人。始祖南渡居古吴。母金氏。以父岐仲公。持大悲咒十年。梦大士送子而生。七岁茹素。十二岁就外传。闻圣学。即千古自任。誓灭释老。开腪酒。作论数十篇辟异端。十七岁阅自知录序。及竹窗随笔。乃不谤佛。取所著论焚之。二十岁诠论语。大悟孔颜心法。冬丧父。闻地藏本愿。发出世心。二十二岁专志念佛。焚窗稿二千余篇。二十三岁听楞严经。二十四岁一月中三梦憨山。师往曹溪。不能远从。乃从雪岭师出家。命名智旭。雪师。憨翁门人也。二十五岁住径山。悟道。二十六岁受菩萨戒。二十八岁母病笃。四刲肱不救。痛切肺肝。葬事毕。焚弃笔砚。矢往深山。遂掩关于松陵。关中大病。乃以参禅工夫。求生净土。三十岁出关。始述毗尼(事义)集要等。三十二岁究心台宗。三十七岁述盂兰新疏。三十九岁述梵网合注。四十一岁述大佛顶文句。师所述诸书。如破空论。三经解。唯识心要。相宗八要直解。弥陀要解。法华会义。楞伽义疏。起信裂纲疏等。共四十八样。约有三百余卷。五十七岁圆寂灵峰。越三年门人开龛茶毗。见趺坐巍然。发长覆耳。面貌如生。茶毗后。牙齿俱不坏。因不敢从粉骴遗嘱。奉骨塔于大殿之右。三疏主竟。

　　△四正序分二。初序法门。二序注疏。初又二。初总序多门。二别显净宗。

　　△今初。

　　【序】原夫诸佛悯念群迷。随机施化。虽归元无二。而方便多门。

　　【钞】原夫者。发语之辞也。诸佛者。法报应化也。化身乃同居土诸佛。应身乃方便土诸佛。报身乃实报土诸佛。法身乃寂光土诸佛。又一身各具四土。一土各具四身。身土圆融。不可思议也。悯念者。诸佛三缘慈也。谓生缘法缘。无缘也。生缘慈。缘假名。法缘慈。缘实法。无缘慈缘法性。化身以生缘慈悯念六凡众生。应身以法缘慈悯念九界。法报以无缘慈悯念十界众生也。群迷者。六凡迷于真谛。三乘迷于中道。迷真故妄造幻有。故有分段生死。迷中故妄执幻空。故有变易生死。以此二死之苦。故感三慈而悯念也。随机者。四悉檀之机也。悉檀者。悉者普也。华言也。檀谓檀那。梵语。此云施也。华梵合称。故曰悉檀。而有四种。谓世界悉檀。为人悉檀。对治悉檀。第一义悉檀。机。谓根机。如来观机逗教。为未种善根令种善故。随乐欲而说。为世界悉檀。乃欢喜机也。已种善根令增长故。随便宜而说。乃为人悉檀。乃生善机。已增长者令成熟。随对治而说。为对治悉檀。乃破恶机。已成熟者令解脱故。随理而说。为第一义悉檀。乃入理机也。亦名四益。又名四随。因此四机。故感三身施设教化也。归元无二者。归于一极也。方便。乃四悉之方便。多门。谓四教十六门也。初总序多门竟。

　　△二别显净宗二。初净土横超胜。二又显持名胜。

　　△今初。

　　【序】然于一切方便之中。求其至直捷(即心是佛)。至圆顿(即佛是心)者。则莫若念佛求生净土。

　　【钞】此从多门中。以直捷圆顿。显出净宗。净土横超竟。

　　△二又显持名胜二。初正显。二引证。

　　△今初。

　　【序】又于一切念佛法门之中。求其至简易(不简机务)至稳当(不假方便)者。则莫若信愿专持名号。

　　【钞】此又从十六妙观中。以简易稳当。选重第十六专持名号也。故后文专显下品往生力用也。正显竟。

　　△二引证。

　　【序】是故净土三经。并行于世。而古人独以阿弥陀经。列为日课。岂非有见于持名一法。普被三根。摄事理以无遗。统宗教而无外。尤为不可思议也哉。

　　【钞】摄事理者。一句洪名。四种净土也。六字为事。一心为理。即一而六。即六而一。不出一念。故曰摄。三土为事。寂光为理。即一而三。即三而一。不出一念。故曰摄。统宗教者。一念心性。乃法界大纲宗。若人但念弥陀佛。是名无上深妙禅。故曰统宗。横该八教。竖彻五时。故曰统教序法门竟。

　　△二序注疏又二。初序古疏。二序今解。

　　△今初。

　　【序】古来注疏。代不乏人。世远就湮。所存无几。云栖和尚。着为疏钞。广大精微。幽溪师伯。述圆中钞。高深洪博。盖如日月中天。有目皆睹。

　　【钞】文有二段。初序古来云栖下。序近代也。云栖者。杭州之山名。莲池大师道场也。师名袾宏。字佛慧。杭之仁和人。俗姓沈。三十一岁出家。参拈花遍融。笑岩宝祖。有省。大明隆庆五年。乞食云栖。见山水秀雅而居焉。着弥陀疏钞等书。示寂于万历四十年。住寿八十一岁。和尚者。梵语又云和阇。正云邬波遮迦。传至于阗国。翻为和尚。什师翻为力生。谓以师之力。生我智慧故。称云栖为和尚者。受戒于云栖也。疏钞者。疏通经义。钞复解疏也。广大精微者。赞其义理宽广。文辞精细也。幽溪者。地名。即天台山。幽溪高明寺。传灯大师道场也。师俗姓叶。少从映庵禅师出家。着圆中钞。无生论等。宏扬念佛法门。每一登座。天乐鸣空。大众俱闻。圆中钞者。以圆中之理。钞释苏州北禅寺。大佑法师弥陀略解也。高深洪博者。赞其圆理高深。中道广博也。日月中天。喻显二书广大高深之义。有目皆睹者。谓显二书但能益于宿学。不能利于初机。故非此经要解。此经乃三根普摄之经故也。初序古疏竟。

　　△二序今解二。初正序因缘。二明不同之致。

　　△今初。

　　【序】特以文富义繁。边涯莫测。或致初机浅识。信愿难阶。故复弗揣庸愚。再述要解。

　　△二明不同之致。

　　【序】不敢与二翁竞异。亦不必与二翁强同。譬如侧看成峰。横看成岭。纵皆不尽庐山真境。要不失为各各亲见庐山而已。

　　【钞】此中二段。初正明。二喻显。于喻显中。先明喻。苏东坡游庐山诗曰。横看成岭侧成峰。远近高低各不同。不识庐山真面目。只缘身在此山中。诗中有事有理。约事者。谓身在山中。不能尽见庐山全境。故曰不识庐山真面目。只缘身在此山中也。约理者。东坡乃悟道之人。即事以显理也。侧看成峰。横看成岭。远近高低各不同者。谓侧看横看。远近高低。皆是心性所成。不识庐山真面目者。不识心性本来面目也。只缘身在此山中者。身在此心性中故也。楞严经云。一迷为心。决定惑为色身之内。不知色身。外洎山河大地。皆是妙明心中所现物也。此中侧看成峰。横看成岭者。喻各家注疏。各阐佛心。一总不尽。本是无尽藏故也。纵皆不尽。要不失为各各亲见庐山而已者。谓纵然不尽佛心。而亦不失佛意也。佛意者何。谓各各念到一心不乱。亲悟心性真面目。亲生净土。亲见极乐真境而后已也。二序今解竟。结大科初序义竟。

　　△二解经又二。初五重玄义。二正解经文。初又五。初释名。二辩体。三明宗。四明力用。五明教相。先明第一释名。于中又二。初总标立题。二别释通别。

　　△今初。

　　【解】第一释名。此经以能说所说人为名。

　　【钞】此总标七种立题中。单人为名也。问能说所说皆是佛也。何故名人。答。佛是究竟人也。

　　△二别释通别二。初释别名。二释通名。初又三。初释佛字。二释说字。三释阿弥陀。

　　△今初。

　　【解】佛者。此土能说之教主。即释迦牟尼乘大悲愿力。生五浊恶世。以先觉(自觉)觉后觉(觉他)。无法不知。无法不见(觉满)者也。

　　【钞】教主者。四教之主也。即释迦佛三身也。大悲愿力者。三缘慈悲。喜。舍也。五浊恶世者。四种薉土也。三觉者。四教三觉也。谓藏教以析空观而自觉。转生灭谛缘度为觉他。缘尽入灭为觉满。通教以体空观而自觉。转生灭无生二教法轮为觉他。缘尽入灭为觉满。别教则以次第三观而自觉。转三教法轮为觉他。断十二品无明尽为觉满。圆教则以一心三观而自觉。转四教法轮为觉他。断四十二品无明尽为觉满也。无法不知者。究竟一切种智。无法不见者。究竟佛眼也。释佛字竟。

　　△二释说字。

　　【解】说者。悦所怀也。佛以度生为怀。众生成佛机熟。为说难信法。令究竟脱。故悦也。

　　【钞】成佛机熟者。非三乘权教之机也。乃圆教佛界之机也。究竟脱者。一念相应一念佛也。释说字竟。

　　△三释阿弥陀又二。初明导师。二明梵华。

　　△今初。

　　【解】阿弥陀。所说彼土之导师。以四十八愿。接信愿念佛众生。生极乐世界。永阶不退者也。

　　【钞】彼土导师者。彼四种净土引导之师也。永阶不退者。谓圆证三种不退也。不退。释在后文。明导师竟。

　　△二明华梵。

　　【解】梵语阿弥陀。此云无量寿。亦云无量光。要之功德智慧。神通道力。依正庄严。说法化度。一一无量也。

　　【钞】梵语者。梵天之语。天竺之语与梵天同。故云梵语。劫初时。光音天人。下降于天竺。故语同梵天。光寿。即三身光寿。释在后文。三身即四土。四土即四教。故功德智慧。皆通四教也。功德智慧。谓四教六度也。前五度为功德。般若为智慧。神通。谓四教六通。道。谓四教道品。力。谓四教十力。依。谓四种净土。正。谓四土主伴。庄严。谓福慧二严。说法。谓依正皆能说法。化度。谓能化所化。能度所度。无量者。不可思议也。不可思故。不可以心量。不可议故。不可以言量。非但上三土不可思议。即同居土随拈一法。皆不可思议。不可思议。故曰四土圆融也。释别名竟。

　　△二释通名。

　　【解】一切金口。通名为经。对上五字。是通别合为题也。教行理三。各论通别。广如台藏所明。

　　【钞】此释通名经字。兼辩通别也。台藏所明。即天台教解释经字。即指前文释经字也。大科释名竟。

　　△二辩体。妙宗云。释名者。释能诠假名。辩体。谓显名下所诠实体。欲令学有所归。此乃天台辩体妙意也。于中又二。初标名。二正辩。

　　△今初。

　　【解】第二辩体。大乘经皆以实相为正体。

　　【钞】观经疏云。体是主质。释论云。除诸法实相。余皆魔事。大乘经以实相为印。为经正体。妙宗释曰。诸法当处不生不灭。非有非空。无能无所。离言说相。离名字相。离心缘相。离此等相。名为实相。无相之相也。既称实相。亦名实体。实力。实作。乃至实本末究竟等。十法既实。即是实生。实佛。实依。实正。一色一香。无非实相。应知实相。全体照明。称为真心。亦名本觉。觉体遍故。诸法皆实。若指其要。不离现前分别之念。念即本觉。觉即经体。故下文观心辩体也。又大乘经者。拣小乘经也。小乘三印。无常。无我。此之二印。印于生死。寂灭一印。印于涅槃。小乘涅槃生死异。故各印之。大乘生死即涅槃。故只须一实相印也。印者。信也。又符印也。所诠符此。大小二乘皆可信也。初标名竟。

　　△二正辩。统论诸法。皆即实相。法华经云。诸法如是相性等。华严云。心佛众生。三无差别等。今云现前一念者。乃观心释。此释有三意。一者文句云。谓若约佛法释。则疑太高。若约众生法释。又疑太广。故约现前心法。最为切近。二者乃正释一句万德洪名。即空假中。乃诸佛所证三德秘藏。诸佛之心要。故后文云。一声阿弥陀佛。乃本师所得阿耨多罗三藐三菩提法也。三者又利参禅者。易得悟入。诸法本闲。唯心自闹。心若不闹。万法自如。则实相体显矣。于中又三。初明性量无相。二明性体圆成。三明性具遍作。此三科。唯是一念心性之性字。分体相用也。

　　△今初。

　　【解】吾人现前一念心性。不在内。不在外。不在中间。非过去。非现在。非未来(学者须如此深研痛拶不可徒落在语言作道理领过)。

　　【钞】现前一念心性者。正指一句佛号之体。无生论云。法界圆融体。作我一念心。故我念佛心。全体即法界也。并及日用浩浩之平常心。即妙宗谓分别之念也。此乃三科之总题目。三科乃别显三谛也。心。乃不变随缘之用。喻如水上之波。性。是随缘不变之体。喻如波之湿性也。即下文寂照二义。后文光寿二义。体用不二。故曰恒寂恒照也。不在三处。非三世者。即妙宗谓心法当处不生不灭也。当处。即当体也。心法当体不可得。故不在内外中间。喻如全波即湿。湿外觅波不可得。故不在湿外湿内湿中间。心法当体不生不灭。故非三世。喻如海上之波。似有过去未来。全波即水。原无三世可得也。又不在三处。故曰横遍。原非三世。故能竖穷。竖穷故曰寂。横遍故曰照。照故曰光。寂故曰寿。古德云。十世古今不离当念。无边刹海不隔毫端。故曰无量光寿也。

　　【解】非青黄赤白。长短方圆。非香。非味。非触。非法。

　　【钞】此即妙宗谓无能所相也。能即六根。所即六尘。喻如能起即水。所起即波。波水唯一湿性。故非能所也。大佛顶经云。如来藏本妙圆心。非心。非空。非地水火风。非六根。非六尘。非六识。非四谛。非十二因缘。非六度。非四德等也。

　　【解】觅之了不可得。而不可言其无。具造百界千如。而不可言其有。

　　【钞】此即妙宗谓非有无相也。喻如水上之波。非有非无。全波是水故非有。全水成波故非无也。有无既非。四句俱无。四句无故。百非俱离。故曰清净实相也。觅之了不可得。承上文三处三世。觅之叵得也。不可言无者。虽然无相。而有体用也。具造百界千如者。具。谓理具。谓一念心中。本具百界千如也。喻如水中具足波浪之理也。造。谓事造。谓心性随缘。造出百界千如之事也。喻如水遇风动。而起波浪之事也。百界。谓十法界。各具十法界。则有百界也。千如。谓如是相。如是性。如是体。如是力。如是作。如是因。如是缘。如是果。如是报。如是本末究竟等。百界各具十如是。则有一千如是。复有假名一千。正报一千。依报一千。共有三千。复有理具三千。事造三千。则有两重三千。故古德云。理具事造两重三千。同居一念也。不可言有者。谓百界千法虽别。唯一真如。各无自体可得。喻如波浪虽别。唯一湿性。各无自性可得。故曰不可言有也。

　　【解】离一切缘虑分别。语言文字相。而缘虑分别。语言文字。非离此别有自性。

　　【钞】此妙宗谓心法当处离言说相。离名字相。离心缘相也。喻如波水当体无言说。无名字。无心缘也。离一切缘虑分别语言文字相者。谓总离上文在内在外在中间等。一切攀缘思虑分别语言文字相也。而缘虑分别语言文字。非离此别有自性者。谓上来一切缘虑分别等。性本自离。非有性而离。本自不可得故。故曰离此无性。若是有性。则又不能离也。喻如水上之波。亦以湿为自性。非离此湿性。别有波性可得也。此是离凡夫遍计性。遍计本虚故。非但离此。亦离二乘偏真。一切缘虑分别语言文字相。亦离菩萨但中。一切缘虑分别语言文字相。以此二种缘虑等。乃界外法执。为圣人遍计。总前凡夫。为五住无明。此五住无明。性本自离。本来不可得故。亦如水上之波。亦以湿为自性。离湿性。别无波性可得也。若是有性。则又不能离。不能离故。众生不能成佛也。法华经云。是法非思量分别之所能解。起信论云。是故诸法。从本已来。性离语言。一切文字。不能显说。离心攀缘。无有诸相。究竟平等。唯是一心。说名真如。言真如者。此亦无相。但是言一切言说中极。以言遣言而已。此上四段。总以真谛破凡情圣解。以显性量。下一段。乃结成实相。

　　【解】要之离一切相。即一切法。离故无相。即故无不相。不得已强名实相。

　　【钞】此乃结成圆中实相也。要之者。以要而言也。离一切相即一切法者。谓上来谈无相者。乃约真谛破凡情圣解相。非破坏俗谛一切法也。不坏俗谛。故非偏真。离情解。故非偏俗。非偏。故是圆义。离故无相即故无不相者。随真故无相。非偏无也。随俗故无不相。非偏有也。不偏二边。故是中道。既是圆中。亦是圆真。亦是圆俗也。不得已强名实相者。实相无名。亦无不名。强安名唤作实相也。初明性量无相竟。

　　△二明性体圆成。言性体者。统摄量具也。言圆成者。乃显众生之本有。诸佛之圆证。圆满成实之体也。此中有三段。初总标。二别显。三总结。

　　【解】实相之体。非寂非照。而复寂而恒照。照而恒寂。

　　【钞】此总标中道性体。双遮二边。双照二谛也。遮照同时。故曰而复。寂照不二。故曰恒寂恒照也。寂者随缘不变之体。即上文性字。照者。不变随缘之用。即上文心字。唯是一心。故曰双遮。具足体用。故双照也。故大佛顶经云。如来藏妙明心元。离即离非。是即非即也。此总标。下八句乃别显。于八句中。前四。但论性德。中二句。性修合论。后二句。唯论修德。言性德者。乃通于六即。修德。有逆修顺修。此唯论顺修。逆修摄在性德中。顺修有因有果。此唯论果。此境乃佛界为缘起故。

　　【解】照而寂。强名常寂光土。寂而照。强名清净法身。

　　【钞】此二句。明众生现前一念心性。乃如来身土也。常寂光者。本具三德秘藏。常乃法身德。寂乃解脱德。光乃般若德。此诸佛所证理体。故为土。土有不动义。故合照而寂也。此句。重寂字。清净法身者。乃自性清净法身。身有随缘义。故合寂而照也。此句重照字。

　　【解】又照寂强名法身。寂照强名报身。

　　【钞】此二句。明心性又是如来法报二身也。上句指寂字。故合法身。取法身无相义故。下句指照字。故合报身。取报身有相义故。问。前二句以法身合照字。此二句何以法身合寂。答。法身有随缘无相二义。前以身土论。让土合寂。不变为体故。今以法报论。让法身合寂。乃报身之体故。此四句。但论性德。下二句。性修合论。

　　【解】又性德寂照名法身。修德寂照名报身。

　　【钞】性德者。心性本具之德体也。即指前四句。虽分身土法报。乃理具也。未遇修治之功。未成事用。如金在矿中。未成受用。故若寂若照。总名法身。修德者。乃始觉之智。照本觉之理。惑尽智圆。性德全显。如金出矿。若寂若照。总名报身。下二句。唯论修德也。

　　【解】又修德照寂名受用身。修德寂照名应化身。

　　【钞】受用身。乃自受用报身。即四智心品。又名法门身。妙宗云。八万四千陀罗尼为发。第一义为髻。种智为头。慈悲为眼。无漏为鼻。四辩为口。四十不共法为齿。二智为手。如来藏为腹。三三昧为腰。定慧为足。唯独自明了。余人所不见。故合寂也。应化身。乃他受用身。垂形十界。应化一切。故合照也。复次若达前四句。则知众生皆具如来身土智慧德相。若达次二句。虽有理具。要借修显。修显还是性显。若达后二句。则知修德功不唐捐。又此虽明佛界。九亦同彰。此乃别显。下乃总结一心也。

　　【解】寂照不二。身土不二。性修不二。真应不二。无非实相。

　　【钞】上来虽分寂照身土。性修真应。理具事造。同居一念心。故曰不二。此明性体圆成竟。

　　△三明性具遍作。于中有二。初承前启后。二正显。

　　△今初。

　　【解】实相无二。亦无不二。

　　【钞】此承前文无二之理。启后文无不二之事。谓此心性。非但无有二相。亦无不二之相也。

　　△二正显。

　　【解】是故举体。作依作正。作法作报。作自作他。乃至能说(释迦)所说(弥陀)。能度(佛)所度(生)。能信(心)所信(法)。能愿(欣厌)所愿(极乐)。能持(三业)所持(名号)。能生(三资粮)所生(四净土)。能赞(释迦诸佛)所赞(弥陀依正)。无非实相正印之所印也。

　　【钞】言性具者。谓一切诸法。皆性所本具。性若不具。事何所造。喻如木中具足诸器。而能遍作诸器。若木中不具。则不能作。木能作诸器。则器器皆木。实相作诸法。则法法皆实相也。故大佛顶经云。如来藏元明心妙。即心。即空。即地水火风等也。是故举体作依作正者。乃举性体性量全体而作。非是少分。无非实相正印之所印者。谓随拈一法。乃至一微尘。一芥子。一香。一华。皆是竖穷横遍全体所印之灵文。既皆竖穷横遍。故曰事事无碍。一微既然。则一句洪名。即是竖穷横遍全体而作。故后文云。一声阿弥陀佛。乃本师所证阿耨多罗三藐三菩提法也。既是如来所证。故是大乘经体。实相正印也。故起信论云。大乘者。谓体相用三大。乃诸佛所乘也。明性具遍作竟。五重玄义第二辩体究。

　　△三明宗。天台师有简宗体一科。今录之以便学者。有人言。宗即是体。体即是宗。今所不用。何者宗既是二。体即不二。体若是二。体即非体。宗若不二。宗即非宗。喻如梁柱是屋之纲维。屋空是梁柱所取。不应以梁柱是屋空。屋空是梁柱。宗体若一。其过如是。宗体异者。则二物孤调。宗非显体之宗。体非宗家之体。宗非体。则邪倒无印。体非宗。则体狭不周。离法性外别有诸法。宗体若异。其过如是。今言不异而异故有宗。不一而一故有体也。今录此文。以显宗体之义。然而用不用皆可。于中分三。初统论宗义。二正明经宗。三结归因果。

　　△今初。

　　【解】第三明宗。宗是修行要径。会体枢机。而万行之纲领也。提纲则众目张。挈领则襟袖至。故体后应须辩宗。

　　【钞】此统论辩宗之意。宗如门之枢。弩之机。门之开合则由枢。箭之发动由机。故云会实相体之枢机也。四教皆论要径。皆论枢机。皆论纲领。纲。喻四教之纲。领。喻三忍之衣。藏教以析空观为修行要径。会偏真体之枢机。乃藏教三乘万行之纲领。若提此纲则藏教八法众目皆张。若挈此领。则藏教生法二忍衣襟袖自至。通教以体空观为修行要径。会即真体之枢机。乃通教三乘万行纲领。若提此纲。则通教八法众目皆张。若挈此领。则通教生法二忍衣襟袖自至。别教以次第三观。会但中实相体。独菩萨万行。别教八法。次第三忍衣襟袖自至。圆教以一心三观。会圆中实相体。唯如来万行。亦名如来密因。圆教八法。无生法忍为衣。前三是权。后一是实。为实施权。故有四教之别。开权显实。唯有一实。故云会实相体之枢机也。统论宗义竟。

　　△二正明经宗分二。初略标三资。二广释三资。

　　△今初。

　　【解】此经以信愿持名。为修行之宗要。非信不足启愿。非愿不足导行。非持名妙行。不足满所愿。而证所信。经中先陈依正以生信。次劝发愿以导行。次示持名以径登不退。

　　【钞】文分二段。初则正标三资。缺一不可。经中下。乃取证也。统论三资。四教皆通。但所信所愿所行则别。藏教以偏真为信愿行。通教以即真为信愿行。别教但中为信愿行。圆教以圆中为信愿行。余非不信。但不逗其机也。此经独以信愿持名为宗之因。净土为宗之果。举因以摄果。故以信愿持名为宗要。余非不信。但不合时宜。又是竖出。圆教虽横。但接上根。独此经合时。合机。又是横超。又是三根普摄。四教并诠。又是宗要中之宗要也。

　　△二广释三资二。初总标。二别释。

　　△今初。

　　【解】信则信自。信他。信因。信果。信事。信理。愿则厌离娑婆。欣求极乐。行则执持名号。一心不乱。

　　△二别释三。初释六信。二释二门。三释妙行。初又六。初信自至六信理。

　　△今初。

　　【解】信自者。信我现前一念之心(学者须从者里死尽偷心不可草草)。本非肉团。亦非缘影。竖无初后。横绝边涯。终日随缘。终日不变。十方虚空微尘国土。元我一念心中所现物。我虽昏迷倒惑苟一念回心。决定得生自心本具极乐。更无疑虑是名信自(心性为自)。

　　【钞】此六信中。有能有所。此信自者。正明一念能信之信心所。故曰信自。乃以心性为自。乃即他之自。即境之心。非缘影之妄想也。下五信。乃所信也。此信心所。亦全法界体。故曰竖穷横遍。唯识论云。此信心所。自性澄清。性净为性。以离过绝非。故曰澄清。竖无横绝。故曰性净也。肉团者。腹内肉团心。此乃五脏之心脏。乃四大合成假心。第八识之相分。亦浮尘意根也。缘影者。缘。谓攀缘。指能缘见分。影。谓所缘。指相分。八识皆有所缘。此正指第六意识所缘之相分。乃自识所变法尘之影像。故曰缘影。圆觉经云。妄认六尘缘影为自心相。即前文在内在外等。楞严七处征心。尽破此缘影妄想。众生不达能缘所缘义故。无始以来。总指所为能。故曰认贼为子。认影迷头也。大佛顶经云。阿难言。如来现今征心所在。而我以心推穷寻逐。即能推者。我将为心。佛言咄。阿难。此非汝心。阿难白佛。此非我心。当名何等。佛告阿难。此是前尘虚妄相想。惑汝真性。由汝无始至于今生。认贼为子。失汝元常。故受轮转。当看文句。阿难虽曰能推。其实早落所推。以是所了知性故。又五尘落谢之影易知。唯静守空影最难破析。经云。纵灭见闻觉知。内守幽闲。犹为法尘分别影事。我非敕汝执为非心。但汝于心微细揣摩。若离前尘有分别性。即真汝心。(文)心性如镜。能缘见分如镜光。所缘相分如镜影。而有像之影易明。无相之影最难晓。如镜内有像之影易知。有像外还虚空之影。不可不知。此是众生根本无明。不可草草也。竖无初后横绝边涯者。竖穷三际。横遍十方也。法华经云。观彼久远。犹若今日。谓过去尘点劫前事。皆在现前一念之中。未来弟子成佛事。亦在现前一念之中。岂非竖穷。又如迷人所谓非东非南非西非北方向。元只一念迷尘所变。而悟人所谓正东正南正西正北方向。岂非一念悟情所变。可见一念横遍十方。终日随缘终日不变者。谓终日随我法二执之缘。起惑。造业。受报。故有二种生死。而不被二种生死所变。喻如冰水随冷暖之缘。而湿性不改。虚空随明闇之缘。而空性不变也。十方虚空微尘国土。元我一念心中所现物者。正谓一念迷悟之情。所变东南西北方相。谓迷情现同居。悟情现方便。实报。寂光也。大佛顶经云。空生大觉中。如海一沤发。有漏微尘国。皆依空所生。沤灭空本无。况复诸三有。又云。十方虚空。生汝心内。犹如片云点太清里。昏迷倒惑者。昏谓无明。即我法二执。迷谓真中二迷。倒谓凡圣八倒。惑谓五住地惑。因我执故。迷于真谛。则有凡夫四倒。起见思二惑。因法执故。迷于中谛。则有圣人四倒。起尘沙。无明。由此故有二种生死也。苟一念回心。决定得生自心本具极乐者。若约四教观行回心。则生四种秽土。今念佛回心。则横超西方净土。谓若执持名号。至事一心不乱。则一念我执心回。决定得生无我心中。本具方便同居二种极乐。若至理一心不乱。则一念法执心回。决定得生无法心中。本具寂光实报二种极乐。如此判者。于理决定。于事无疑。是曰信自。初信自竟。

　　△二信他。

　　【解】信他者。信释迦如来。决无诳语。弥陀世尊。决无虚愿六方诸佛广长舌。决无二言随顺诸佛真实教诲。决志求生。更无疑惑。是名信他(以教为他)。

　　△三信因。

　　【解】信因者。深信散乱称名犹为成佛种子。况一心不乱。安得不生净土。是名信因(以念佛为因)。

　　△四信果。

　　【解】信果者。深信净土诸善聚会。皆从念佛三昧得生。如种瓜得瓜种豆得豆。亦如影必随形响必应声。决无虚弃。是名信果(以己生者为果)。

　　△五信事。

　　【解】信事者。深信只今现前一念不可尽故。依心所现十方世界亦不可尽。实有极乐国。在十万亿土外。最极清净庄严。不同庄生寓言。是名信事(以境为事)。

　　【钞】现前一念不可尽者。竖穷横遍故。依心所现十方世界亦不可尽者。若依一念我执心。则现同居世界。若依善心。则现善世界。谓三善道。若依恶心。则现恶世界。谓三恶道。此总喻迷人所见方相。亦竖穷横遍。故不可尽也。若依一念法执心。则现方便世界。实报世界。法执有轻重。无明有厚薄。故方便分九人。实报有四十二人。所见不同。此总喻悟人所见方相。亦竖穷横遍。故不可尽。若依无执之心。则现寂光世界。亦无竖可穷无横可遍。是名真竖穷横遍也。故前文云。竖无初后。横绝边涯。喻如非迷非悟人。原无竖横可辩别也。实有极乐国。在十万亿土外者。谓上来所说四土。唯依心所现。心实有故。国土亦实有。故极乐实有四土。在十万亿土外也。最极清净庄严者。四土圆融故。庄生。即庄子。姓庄。名周。寓言者。即南华经。寓者。寄也。托也。即托彼说此之语。虽有是名。原无其事。如云。有人名混沌。生而无七窍。人怜而凿之。七窍有而混沌死矣。如此。则虽有是名。实无其人。佛说西方极乐世界。的确是有。故不同彼寓言也。信事竟。

　　△六信理分二。初明心性无外。二明事事无碍。

　　△今初。

　　【解】信理者。深信十万亿土。实不出我今现前介尔一念心外。以吾现前一念心性实无外故。

　　【钞】此心性无外。亦是境性无外。心境无二性故。介尔者。生无生论云。念佛之心。至微至劣。故称介尔。以吾下。明不出心外所以也。以此一念虽然微劣。乃法界全体。本自竖穷横遍。实无有外。故曰不出也。初明心性无外竟。

　　△二明事事无碍。

　　【解】又深信西方依正主伴。皆吾现前一念心中所现影。全事即理。全妄即真。全修即性。全他即自。我心遍故。佛心亦遍。一切众生心性亦遍譬如一室千灯。光光瓦遍。重重交摄。不相妨碍。是名信理(以法界为理)。

　　【钞】文分二段。初正明譬如下喻显。正明具四法界。一念。即理法界。影。即事法界。全事即理等。即理事无碍法界。我心遍故等。乃事事无碍法界也。亦显心佛众生三无差别也。依。谓依报。即四土庄严。正。乃正报。即四土主伴。主。即弥陀三身。伴。乃人民等也。影者。从喻得名。谓此一念心性有四分。依正主伴乃相分。如镜中之影。一念乃见分。如镜光。心乃自证分。如镜面。性乃证自证分。如镜铜。四分唯是一心。故曰全事即理等也。全事即理者。全相分之事。即内三分之理。喻如全镜影。即镜铜也。全妄即真者。全见相二分之妄。即内二分之真。见相二分。乃依他起性。依他如幻故。喻如镜光镜影。即镜面故。全修即性者。全三分之修德。即证自证分之性德。喻如镜影。镜光镜面。即镜铜故。全他即自者。谓非唯我之相分。乃我心现。即佛菩萨等相分。亦我心现。谓共相识现也。共相识者。依报乃共中共。正报乃不共中共。故曰我心遍故也。我心遍故等者。谓我心王心所遍四土。佛心王心所亦遍四土。一切众生心王心所亦遍四土。此约全境即心。故曰我心遍故等也。若约全心即境。则又曰我境遍故。佛境亦遍。一切众生境性亦遍。喻如饿鬼所见之火。即人见之水。亦即天人所见琉璃。故曰事事无碍也。譬如一室千灯者。喻显事事无碍也。一室。喻依报相分。千灯。喻正报相分。即佛身我身众生身等。光。喻不变随缘之心。室中虚空。喻随缘不变之性。光光互遍。喻佛相分上。有我心所变相分。我相分上。又有众生心所变相分。众生相分上。又有佛心所变相分。佛相分。乃寂光土。众生相分。且指实报土。及方便土。我相分。且指同居土。四土同在一处。故曰重重交摄。不相妨碍。又四土同在一处。故曰同居。四土皆为众生建立。则又同一方便。四土皆是实行所感。则又同为实报。四土唯是一心。则又唯一寂光。故后文云。同居净境。真俗圆融。不可限量。如此信者。方为信理。初释六信竟。

　　△二释二门分二。初正明二门。二明取舍事理。

　　△今初。

　　【解】(此下明愿)如此信已。则娑婆即自心所感之薉。而自心薉。理应厌离。极乐即自心所感之净。而自心净。理应欣求(此即理之事)。

　　【钞】此正明愿之欣厌二门也。此二门有横有竖。夫愿者。四种宏誓也。四宏而依四谛而发。依苦谛。则曰众生无边誓愿度。依集谛。则曰烦恼无尽誓愿断。依道谛。则曰法门无量誓愿学。依灭谛。则曰佛道无上誓愿成。前二誓。乃厌离门。后二誓。乃欣求门。四谛通四教。故四宏亦通四教。此则竖论。今净土横论也。谓一厌离一切厌离。则娑婆四土圆舍。一欣求一切欣求。则极乐四土圆取。圆舍则五住地惑。不断而断。圆取则四教佛果。不成而成。故后文云。圆见三身。圆证三不退等也。如此信已者。依信启愿也。既信国土皆依心现。则知娑婆四种薉土。乃依自己本无之薉心所感。谓见思薉。尘沙薉。无明薉。然而既是本无之薉。理当厌离。非出分外。又知极乐四种净土。乃依自己本有之净心所感。谓增上善业。感同居净。即空观智。感方便净。妙假观智。感实报净。即中观智。感寂光净。然而既是本有之净。理当欣求。亦非出分外也。初正明二门竟。

　　△二明取舍事理分二。初正明二破执。

　　△今初。

　　【解】厌薉须舍至究竟。方无可舍。欣净须取至究竟。方无可取(此即事之理)。故妙宗云。取舍若极。与不取舍。亦非异辙。

　　【钞】文分二节。初正明。妙宗下引证。夫取舍者。乃以道谛止观之功。取其灭谛。舍其苦集二谛也。四教皆论取舍。而前三是权。置而不论。今约圆教。须论六即。故云舍至究竟。取至究竟等也。然究竟二字。亦有二义。若论六即。须至妙觉。修德毕功。性德圆显。取舍情空。故曰方无。此乃竖论。若净土门横论者。但得往生净土。便名究竟。以娑婆之薉已究竟舍。净土之净便究竟取。以圆净寂光。圆登妙觉故。故后文明愿中云。以下凡众生。于念不退中。超尽四十一因位也。此犹事论。若再理论者。岂止往生。然正当念佛时。一念相应。一念究竟。念念相应。念念究竟也。妙宗引证者。妙宗钞问云。至理微妙。不垢不净。无取无舍。今立垢净。令人取舍。既乖妙理。即非上乘。故答云。取舍若极。与不取舍。亦非异辙。此执别以难圆也。若约圆教。则一取一舍。无非妙理也。彻者。车路也。正明竟。

　　△二破执。

　　【解】设不从事取舍。但尚不取不舍。即执理废事。既废于事。理亦不圆。若达(信)全事即理。则取(愿)亦即理。舍亦即理。一取一舍。无非法界。故次信而明愿也。

　　【钞】世有一类修行人。虽亦念佛。而不发愿求生。多是执偏理者也。却不知尚理。已是取理。不愿求生。已是舍事。取舍宛然。何谓不取舍也。若达事事无碍。信手拈出。无非是事。全体是理。故曰取亦即理舍亦即理。一取一舍。无非事事无碍法界。故次信事事无碍法界。而明取舍之愿也。二释二门竟。

　　△三释妙行分二。初正明行妙。二校量行妙。

　　△今初。

　　【解】言执持名号。一心不乱者。名以召德。德不可思议。故名号亦不可思议。名号功德不可思议。故使散称为佛种。执持登不退也(信则便信拟议则不堪)。

　　【钞】名以召德者。名。谓假名。德。乃实德。召者。以名相呼也。德不可思议者。谓阿弥陀佛功德。原不可心思。不可言议也。实德既不可思议。故佛之假名亦不可思议。假名不可思议。方知吾人心性本不可思议。心性不可思议。故使散称为成佛种子。若能执持一心不乱。定登不退之位也。初正明行妙竟。

　　△二校量行妙分二。初示诸行劣。二独显持名妙。

　　△今初。

　　【解】然诸经示净土行。万别千差。如观像。观想。礼拜。供养。五悔。六念等。一一行成。皆生净土。

　　【钞】观像。即般舟三昧经。观想。即十六观经。礼拜供养五悔。即普贤行愿品。十大愿王。谓一者礼敬诸佛。二者称赞如来。三者广修供养。四者忏悔业障。五者随喜功德。六者请转法轮。七者请佛住世。八者常随佛学。九者恒顺众生。十者普皆回向。六念者。一者念佛。慈悲导师。二者念法。三世佛母。三者念僧。人天福田。四者念天。长寿安乐。五者念戒。清净身心。六者念施。普济贫穷。十六观经云。有三种众生。当得往生。一者慈心不杀。具诸戒行。二者读诵大乘方等经典。三者修行六念。回向发愿。具此功德。乃至七日。即得往生。然此诸行。全在回向。发愿求生。但得求生。即是念佛也。此诸法门。收机不广。下手不易。故劣于持名。然执持名号者。亦不可缺此诸行也。初示诸行劣竟。

　　△二独显持名妙。

　　【解】唯持名一法。收机最广。下手最易。故释迦慈尊。无问自说。特向大智舍利弗拈出。可谓方便中第一方便(行经)。了义中无上了义(教经)。圆顿中最极圆顿(理经)。故云清珠投于浊水。浊水不得不清。佛号投于乱心。乱心不得不佛也(古人圆极语)。

　　【钞】执持名号。有三种妙。收机广。下手易。乃事妙。第一方便等三句。乃理妙。又能圆收诸行。乃至三观十乘。七科道品。无量法门。乃为圆妙。具此三妙。独为胜妙也。第一方便者。以念念即佛故。不落三乘诸行。无上了义者。以念念即佛故。了义。谓显了第一义谛。佛。即无上第一义谛。最极圆顿者。以念念即佛故。不落渐次。清珠者。水清珠也。此珠有清水之功。故喻佛号有成佛之功也。三释妙行竟。第二正明经宗竟。

　　△三结归因果。

　　【解】信愿持名。以为一乘真因。四种净土。以为一乘妙果。举因则果必随之。故以信愿持名。为经正宗。其四种净土之相。详在妙宗钞。及梵网玄义。兹不具述。俟后释依正文中。当略示耳。

　　【钞】法华玄义。以一乘因果为宗。故此结归因果也。大科第三明宗竟。

　　△四明力用分三。初总标力用。二别明力用。三较判力用。

　　△今初。

　　【解】第四明力用。此经以往生不退为力用。

　　【钞】力用者。此经功德也。力者。言功。用者。言德。此经以往生为功。不退为德。经云。众生生者。皆是阿鞞䟦致。其中多有一生补处。其数甚多。非是算数所能知之。但可以无量无边阿僧祇说。乃此经大力用也。总标力用竟。

　　△二别明力用分二。初往生四相二不退四义初又二。初总标二别显。

　　△今初。

　　【解】往生有四土。各论九品。且略明得生四土之相。

　　【钞】四土者。一凡圣同居土。二方便有余土。三实报无障碍土。四常寂光土。此四土净秽横竖二义。释在后文。今略释名义。一凡圣同居者。若约此土。则有三界。九地。二十五有。本是凡夫有漏善。不善不动业之所招感。而圣人亦复同居。其同居者有二种圣。一实。二权。实。谓已证三乘果。未入涅槃者。权谓上三土示现来者。以此二圣。与凡杂居。故曰凡圣同居也。若约净土则不然。凡夫纯是念佛得生者。则非有漏业。但有人天。无四恶趣。无四空天。外道天。及魔王天。纯入正定聚。无不定聚。及邪定聚。但见思未尽。且名凡夫耳。圣人亦有权实。可知。二方便有余者。若约此土。出三界外。三乘圣众。修方便道之所游居。但离分段。未免变易。但尽见思。未除别惑。故名有余。有九人生于此土。谓藏二乘。通三乘。别三贤。圆十信。若约净土。则但出娑婆三界。不出极乐同居。圆离二死。圆断五住。九人之中。纯是菩萨。虽有声闻。而非定性。但断同惑。名曰声闻。由其别惑未尽。且名方便有余土耳。三实报无障碍者。由于全性起修。称性所感真实果报。色心自在。尘刹互含。四十一位菩萨之所游居。身能现土。土亦现身。不违法性。称性庄严。且如华严法界安立海也。四常寂光土者。即如来所证三德秘藏。常即法身。寂即解脱。光即般若。又三德皆常。性无迁故。三德皆寂。离尘劳故。三德皆光。极明净故。乃清净法身所居。约智名身。约理名土。身土一如。非有二相。此无各各别异之致。而实遍周别异界中。以别异界。离此别无安立处故。各论九品者。同居以见思二惑分九品。方便以尘沙惑分九品。实报寂光以无明分九品也。初总标竟。

　　△二别显。

　　【解】若执持名号。未断见思。随其或散或定。于同居土分三辈九品。

　　【钞】此是同居土往生相也。见思者。见乃五利使。思乃五钝使。五利使者。一谓身见。即妄认四大为身。二边见。谓断常二边。不了此身本来无我。故起二边之见。三邪见。拨无善恶因果等。四戒取。谓虽不拨因果。然而非因计因。不达正因。即牛狗等戒。乃至佛弟子执着戒相。不了我空。亦戒取摄。五见取。谓非果计果。即四禅四空无想等。以为涅槃。五钝使者。谓贪嗔痴慢疑也。皆称为使者。乃心所使也。八识为王。此乃王之所使也。此乃总论。若别论。则约三界历四谛。则有八十八见惑。思惑约九地。则有八十一品。当看法数。此非所要。故不录之。若论竖出三界。必要惑尽。此则横出三界。带业往生也。或散或定者。散。即名字位。定。乃观行位也。三辈。谓上中下。九品。即三三共九品也。

　　【解】若持至事一心不乱。见思任运先落。则生方便有余净土。

　　【钞】事一心不乱者。我执空。不为见思所乱。见思任运先落者。证入相似位也。行人意在念佛。无意断或。法执细故后断。我执粗故先落也。则生方便净土者。从此同居薉土。横超极乐方便净土也。

　　【解】若至理一心不乱。豁破无明一品。乃至四十一品。则生实报庄严净土。亦分证常寂光土。

　　【钞】理一心不乱者。从事一心不乱。亲见中道实相。不为二边法执所乱也。无明者。愚痴也。愚于二边。不达实相。故曰无明若破一品。则入初发心住。若至四十一品。则证圆等觉。皆分证位。则生实报庄严净土者。谓从此同居薉土。横超极乐实报净土也。亦分证常寂光土者。约所证论。名常寂光土也。即此土马鸣。龙树。智者。永明。是其人也。

　　【解】若无明断尽。则是上上实报。究竟寂光也。

　　【钞】上上实报者。实报土上上品也。究竟寂光者。登圆妙觉。究竟三德秘藏也。前三土皆言往生。此则言是者。前是因位。无明未尽。乃至等觉皆有生。所以文殊普贤善财等。皆发愿求生。今是果位永断无明。故曰则是也。往生四相竟。

　　△二不退四义。若论不退。但有三种。今多一毕竟不退。为显佛号功德。佛界缘起功德。不可思议也。又三种不退。四教皆通。然有纵有夺。若论纵议。四教各三。若夺而论之。藏通二教。但有位不退。别十向则证。行不退。登地则证念不退。圆初住则圆证三不退。则与净土门中带业往生者。齐也。

　　【解】不退有四义。一念不退。破无明。显佛性。径生实报。分证寂光。

　　【钞】念不退者。谓念念流入觉海。亦名同生性。同证法身故。破无明显佛性者。谓以中观智。破根本无明。显三种佛性。法身显。乃正因佛性。般若证。乃了因佛性。解脱得。乃缘因佛性。又名三心圆发。三德圆证。开佛知见。

　　【解】二行不退。见思既落。尘沙亦破。生方便土。进趋极果。

　　【钞】行不退者。谓恒度生。不堕二乘地也。尘沙亦破。尘沙。乃二乘法执。以此法执。障于化道。化道多故。犹如尘沙。故修假观。正破此惑。此惑尽故。道种智成。故恒度生。不堕二。乘地也。

　　【解】三位不退。带业往生。在同居土。莲华托质。永离退缘。

　　【钞】位不退者。若论此土。则要见思惑空。证二乘果。不堕凡夫之地。名位不退。今念佛门中。挟带无量劫来善恶二业。从此同居薉土。横超极乐同居净土。七宝池中。莲华化生也。永离退缘者。谓常见佛。永离念退缘。常闻法。永离行退缘。常与补处俱。永离位退缘。故后文云。事是大因缘。理是秘密藏。故为圆证三不退也。下文正判较此位力用也。

　　【解】四毕竟不退。不论至心散心。有心无心。或解不解。但弥陀名号。或六方佛名。此经名字。一经于耳。假使千万劫后。毕竟因斯度脱。如闻涂毒鼓。远近皆丧。食少金刚。决定不消也。

　　【钞】此别显佛号功德。不可思议也。一经于耳。经者历也。毕竟因斯度脱者。如佛世一老人也。涂毒鼓。乃波斯匿王所有。用以出征。鼓上涂毒。阵上鸣之。自军有解毒法。彼军则无。闻声皆丧。此喻证果不虚。食少金刚。决定不消。喻佛种不虚也。第二别明力用竟。

　　△三较判力用有三段。初指出力用。二正判力用。三较量力用。此三段之意。如官家断案。先审定其过。二乃案律治罪。三则较其轻重。好令人心伏。若如此断。乃成不可改铁案。不然。则成瞎眼官也。

　　【解】复次祇带业生同居净。证位不退者。皆与补处俱。亦皆一生必补佛位。

　　【钞】祇带业生同居净。证位不退者。乃指出其人也。祇者。始也。谓不断上三土力用。但判同居土中。始带业往生。证位不退者也。即张钟馗等也。皆与下。指出经中所示二种力用也。一者皆与补处俱。经云。众生闻者。应当发愿。愿生彼国。得与如是诸上善人。俱会一处。二者亦皆一生必补佛位。经云。众生生者。皆是阿鞞䟦致。其中多有一生补处。其数甚多。非是算数所能知之。当详读后注。非但张钟馗等。乃至鹦鹉八哥等。亦如是也。此如审定其过也。

　　【解】夫上善一处。是生同居。即已横生上三土。一生补佛。是位不退。即已圆证三不退(根据了了)。

　　【钞】此乃正判力用也。谓第一上善俱会。乃横生四土义。第二一生补佛。乃圆证三不退义。既横生四土。圆证不退。则圆转五浊。圆断五住。圆修万行。圆建立众生。圆自在庄严。一切圆义。自在其中。当细看后注。带业往生者尚然。况上三土也。此非但往生者如是。乃行人念佛时。念念成就如是功德也。此乃要解眼目不可不知也。此如案律问罪。

　　【解】如斯力用。乃千经万论所未曾有(从来未经道彻如此)。较彼顿悟正因。仅为出尘阶渐。生生不退。始可期于佛阶者。不可同日语矣(铁案)。宗教之士。如何勿思。

　　【钞】此较量力用也。文有二节。初与教中较量。二与宗门较量。千经万论。不出五时。五时中唯有华严。法华。明一生成佛。华严成佛。看后文自知。法华则龙女一人。净土则非是算数所能知之。故曰所未曾有也。较彼顿悟正因者。乃与宗门较量。沩山文云。可中顿悟正因。便是出尘阶渐。生生若能不退。佛阶决定可期。上句明不能横生上三土。下句显不能圆证三不退。夫顿悟。则非渐悟也。正因则非邪因也。渐悟尚少。况顿悟。又况顿悟正因佛性。就便顿悟佛性。也仅为出尘阶渐。始入名字位中。何若念佛横生四土也。生生不退者。非但今生不退。要保生生不退。始入观。行相似等位。而能成佛有期。何若七日功成。一生净土。则便圆证三不退也。不可同日语者。力用不齐也。第三较判力用竟。大科第四明力用竟。

　　△五明教相。

　　【解】第五教相。此大乘菩萨藏摄。又是无问自说。彻底大慈之所加持。能令末法多障有情。依斯径登不退。故当来经法灭尽。特留此经住世百年。广度含识。阿伽陀药。万病总持。绝待圆融。不可思议。华严(愿王)奥藏。法华(成佛)秘髓。一切诸佛之心要。菩萨万行之司南。皆不出于此矣。欲广叹述。穷劫莫尽。智者自当知之。

　　【钞】教者。圣人被下之慈训。相者。教中所诠法相。教海汪洋。非此所要。恐繁不录。但随文消释。打通关节耳。大乘菩萨藏摄者。观经疏玄义云。大乘方等教摄。二藏明义。菩萨藏收。(文)夫藏通二教。不闻他方佛名。今言西方。信非藏通。横生四土。圆证三不退。一生成佛。又非别教。可知是圆顿大乘。无问自说。乃十二分教中无问自说教。彻底大慈。乃无缘大慈加被摄持。末法者。佛法有三时。谓佛灭度后五百年为正法。又一千年为像法。又一万年为末法。此正当其末法也。多障者。五停心观云。多障有情念佛观。正治业障报障烦恼障也。大无量寿经云。当来经法灭后。特留此经住世百年。广度含识。梵云阿伽陀。此云普去。谓普治一切病。故云总持。一句佛号。普治娑婆四土诸病。故曰总持。绝待圆融者。唯佛界为缘起。故曰绝待。三根普摄。故曰圆融。华严奥藏者。后文云。华严所禀。却在此经。故曰奥藏。法华秘髓者。经云。但有闻法者。无一不成佛。此则念佛者。无一不成佛者。诸佛心要。即此一念心性。万行司南。亦此一念心性。故曰法界圆融体。作我一念心。故我念佛心。全体是法界也。司南。即指南针也。法界本无尽。故叹述莫尽也。第五教相竟。解经科中。第一五重玄经竟。

　　△二正解经文。

　　○入文分三初序分二正宗分三流通分此三名初善中善后善序如首。五官具存。正宗如身。脏腑无阙流通如手足。运行不滞(解中判尔时下三十八字为别序六方佛为流通与古不同故科释之)。故智者释法华。初一品皆为序。后十一品半皆为流通。又一时迹本二门。各分三段。则法师等五品。皆为迹门流通。盖序必提一经之纲。流通则法施不壅。关系非小。后人不达。见经文稍涉义理。便判入正宗。致序及流通。仅存故套。安所称初语亦善。后语亦善也哉。

　　【钞】序正流通三分。创自道安法师。前代讲演。但随文消义。未敢分判。后道安在襄阳。始三科分释。科者。段落。众心不肯。唐玄奘法师。东传亲光菩萨佛地经论。亦分三分。初教起因缘分。二圣教所说分。三依教奉行分。后人称弥天高判。今古同遵。分经雅合于亲光。后皆遵之。此三名下。明分科意。有三段。初明三科之要。二故智者下。引证。三盖序必下。责今也。此因三科分文。与古不同。故首明三科皆要。智者。乃天台智者大师。名智顗。字德安。姓陈。颍川人。母孕时。梦五色彩烟萦怀。及诞。光明烛室。目有重瞳。卧必合掌。坐必向西。十八岁出家。诵法华经。诣光州大苏山。礼慧思大师。思一见曰。昔日灵山同听法华。今复遇矣。即示普贤道场。顗于此行法华三昧。诵经至药王品。是真精进。是名真法供养。寂然入定。见灵山一会。俨然未散。得一旋陀罗尼。后讲法华等经。坐脱于石城寺。寿六十七岁。讲法华经二十八品。初品。为序分。方便品。至十七分别功德品十九行偈。名正宗分。从后尽经。名流通分。又一时者。谓初次讲在陈朝祯明元年。于金陵光宅寺讲。二次在隋朝开皇十三年。于荆州玉泉山讲。迹本二门者。谓前十四品。乃迹门开权显实。迹者。乃如来示现成佛之迹。开权显实。谓开三乘之权教。显一乘之实理。后十四品。乃本门开近显远。本者。乃如来尘点劫根本成佛之实事。开近显远。乃开如来之近寿。显本地之远寿也。各分三段。谓自方便品。至授学无学人记品。为迹门正宗。法师品。至安乐行品。乃迹门流通。自涌出品。至弥勒菩萨已问斯事。佛今答之。为本门发起序。从佛告阿逸多。至分别功德品偈。为本门正宗。此后尽为流通。盖序下。责后人之不达也。

　　△初序分。二初通序。二别序。

　　【钞】此二序。各具四名。谓通序。别序。证信。发起。经后序。经前序。自序。他序也。通序者。诸经皆用六种成就。谓如是。乃信成就。我闻。乃闻成就。一时。乃时成就。佛。乃主成就。舍卫国。乃处成就。千二百等。乃众成就。言成就者。此六种缺一不可。故曰成就。诸经皆具。故曰通序。又名经后序。阿难尊者集经时序入故。又名证信序。谓有此六种。信是佛说。若无六种。便是外道经也。又名自序。谓佛临涅槃。阿难问佛。一切经首。当安何语。佛示云。如是我闻等。故曰自序。言别序者。别在一经故。又名经前序。在正说之前故。又名发起序。发起因缘故。又名他序。经家序入故。

　　△初中二。初标法会时处。二引大众同闻。

　　△今初。

　　【钞】于中有经文。有疏义。先消经文。消文之法。详略随宜。疏中意在于要。故删详取要。今为学者略取佛顶文句。以为梗概。若欲详者。当阅全文。恐繁不录。

　　如是我闻。一时。佛在舍卫国。祇树给孤独园。

　　【钞】佛顶文句云。如是者。指法之辞。通指下文之言。亦信顺之义。大凡信者则言如是。不信者则言不如是。今言如是。即显信顺也。我者。阿难自称。此非外道妄计之我。亦非凡夫妄执之我。乃深达八自在我也。闻者。耳根发耳识。能达音声现量体性也。一时者。机应相符。说听终竟。总名一时。佛者。自觉。觉他。觉行圆满。即娑婆教主。释迦牟尼。在者。示迹此间行住坐卧。总名为在。舍卫国者。或云室罗筏城。梵音楚夏不同。此翻丰德。亦翻闻物。谓国丰四德。多闻。解脱。财宝。五欲。故曰丰德。以此四德远闻他方。故曰闻物。祇树给孤独园者。祇陀太子之树。给孤长者之园也。此消经文。

　　△疏中分二。初总标。二别释。

　　△今初。

　　【解】如是。标信顺。我闻。标师承。一时。标机感。佛。标教主。舍卫等。标说经处也。

　　【钞】标者。表显也。信顺者。谓顺于信心。则言如是也。又有偏真信顺。即真信顺。次第信顺。圆顿信顺。今乃圆顿信顺也。师承者。承。谓承受。谓亲从佛闻也。又从化佛闻。从应佛闻。从报佛闻。从法佛闻。机感者。谓时无实法。东西正朔不同。故但标机感。又分四教机感。教主者。四教说法之主也。说经处者。谓化佛则同居处。应佛则方便处。报佛则实报处。法佛则寂光处。问。舍卫国。乃同居土弹丸之地。何得通论四土。释迦乃化身。何得通论四佛。阿难。乃有学声闻。何得通论四教耶。答。即此舍卫国。便是寂光净土。即此化佛。便是法佛。即此阿难。便是法身大士。但众生业感未尽。所见不同耳。故像法决疑经云。一切大众所见不同。或见娑罗林地。悉是土砂草木石壁。或见七宝清净庄严。或见是三世诸佛所游居处。或见是不可思议诸佛境界。或见如来丈六之身。或见小身大身。或见在莲华台。为千百亿释迦说心地法门。或见身同虚空。遍于法界。无有分别。又正法念处经。明三阿难。一阿难陀。此云欢喜。持小乘藏。二阿难䟦陀。此云欢喜贤。持杂藏。三阿难娑伽。此云欢喜海。持佛藏。阿含经有典藏阿难。持菩萨藏。盖指一人具四德。持四法门耳。空王佛所同时发心。方便示为传法之人。何所不能也。又如是我闻等。具四悉檀。三世诸佛经初。皆安如是我闻等。佛佛道同。不与世诤。世界悉檀。大论云。举时方令人生信。为人悉檀。对破外道阿欧二字。不如不是。对治悉檀。(阿欧。此云有无。谓外道经书前。皆安阿欧二字。标其所计不出有无二见。部内所言。不出所计也)信顺者。信则所闻理会。顺则师资道成。第一义悉檀也。此总标竟。

　　△二别释。

　　【解】实相妙理。古今不变。名如。依实相理。念佛求生净土。决定无非。曰是(悟此者少)。

　　【钞】总标中虽具四教。而别释唯约圆顿。删繁取要故也。实相妙理者。即现前一念心之自性。即辩体中云。实相无二。亦无不二。是故举体作依作正。乃至能说所说等。无非实相正印。若在此中。则能信所信。能闻所闻。能感所感。能住所住。亦无非实相。故首提曰实相妙理。亦实性。实体。实力。实作等。一一皆实也。古今不变名如者。如者。不变义。实相之体。非古非今。然而古亦实相。今亦实相。不为古今所变。譬如虚空。非明非暗。然而明亦虚空。暗亦虚空。不为明暗所变。故强名曰真如也。依实相理。念佛求生净土。决定无非曰是者。能念实相心。所念实相佛。能求实相信愿。所生实相土。能所同一实相。本自无非。强名曰是。小字批云。悟此者少。真实不多也。世人但知实相无念。而不达无所不念。又但知实相无生。而不达无所不生。今依此无所不念故念佛。无所不生故求生也。

　　【解】实相非我非无我。阿难不坏假名。故仍称我。耳根发耳识。亲聆圆音。如空印空。名闻。

　　【钞】实相离戏论。故非凡夫之有我。又非二乘之无我也。阿难不坏假名者。有三种我。谓我见。我慢。及名字我。阿难但坏我见。我慢。不坏名字我。故仍然称我。耳根发耳识者。有二种耳根。谓浮尘根。即外之粗相。乃第八识疏相分。二胜义根。即内之细相。乃第八识亲相分。耳识依此胜义根发也。亲聆圆音者。谓亲闻于佛也。亲聆。乃耳识见分。圆音。乃耳识相分。托佛本质自变相分。乃亲所缘缘。故曰亲聆也。如空印空者。见分无相故如空。相分无生故亦如空。二分唯是一心。云何于中有是非是。故曰如空印空也。

　　【解】时无实法。以师资道合。说听周足。名一时。

　　【钞】时无实法者。无实体可指也。但依色心等法假立。即此无实之实。即实相也。又长短无定。循业发现。如三更之梦。已办二十年事。洞中七日。世上已过千年。延促不定。故曰无实。以佛之教。弟子之资相扣。从如是我闻。至作礼而去。总名一时。

　　【解】自觉。觉他。觉行圆满。人天大师。名佛。

　　【钞】疏中略释在字。今补出。佛顶文句云。行住坐卧。通名为在。在。即是住。今当以住释在。有四住。谓天住。梵住。圣住。佛住。佛为能住。四法为所住。法为能住。舍卫国等乃为所住也。

　　【解】舍卫。此云闻物。中印度大国之名。波斯匿王所都也。匿王太子名祇陀。此云战胜。匿王大臣名须达多。此云给孤独。给孤长者布金买太子园。供佛及僧。祇陀感叹。施余未布少地。故并名祇树给孤独园也。

　　【钞】中印度者。即中天竺。名义集云。旧云身笃。或云贤豆。今从正音。宜云印度。此云月邦。谓圣贤御物。如月照临。故谓印度。波斯匿者。此云胜军王。军马胜余国故。祇陀。此云战胜。谓匿王出兵得胜时生。故云战胜。给孤长者布金买园者。王舍城有长者。名珊檀那。须达多长者与之为友。一日为儿娉妇。至其家。见其忙乱异常。因问其故。珊檀那云。明晨请佛斋僧。今预办其供耳。须达云。何者名佛耶。珊檀那云。汝不知耶。净饭王太子悉达。雪山学道。证得阿耨多罗三藐三菩提。三十二相。八十种好。具足三明。及八解脱。十八不共。十力。四无所畏。有一千二百五十弟子。现在城外竹园精舍说法。须达闻佛。身毛皆竖。欢喜踊跃。睡不安枕。忽睹天亮。便起出城。行之不远。天忽黑暗。遂疑云。莫非妖邪惑我耶。忽闻空中有神告曰。汝善自前行。莫得迟缓。前行一步功德。胜过七车七宝布施。须达前行未远。见如来金色晃耀。巍巍堂堂。在竹园林外经行。忽见一人。绕佛三匝。礼佛三拜。须达亦绕佛三匝。礼佛三拜。佛为说法。即证初果。便请世尊来年至舍卫国说法。佛云。来年已受瓶沙王请。复请后年。世尊应许。复问舍卫城外。可有园林茂胜。远离愦闹。可容我千众处所否。须达云。但愿世尊不弃。自当办之。须达回国。沿途宣告。以至本国。遍想无好处所。唯太子园可容千众。园林茂好。围一由旬。但太子非卖园人。来日至太子所。为说买园之事。太子戏之曰。汝以金布满园地。我便卖之。须达果如其言。以金布地。布之将完。太子闻说须达布园以至将终。太子遂异。亲至园所。见金遍满。唯剩一小角。遂问须达曰。汝未布满。我园不卖也。须达曰。非谓不布。乃筹量用金多少耳。太子见须达并无一念退志。遂问其因。须达称赞如来功德。智慧。相貌威神。不可思议。我已请佛后年至国说法。故我买园。供佛及僧。太子感叹不已云。既然如是。汝我二人共成此举。此未布余地。及一切树木。作我所施。故并云祇树给孤独园也。经文初标法会时处竟。

　　△二引大众同闻三。初声闻众。二菩萨众。三天人众。

　　【钞】引大众同闻者。谓非一人独闻。故引大众同闻。六种成就。此乃众成就也。声闻有二种。一小乘声闻。谓闻佛四谛音声而悟道者。二大乘声闻。法华云。以佛道声。令一切闻也。菩萨者。正云菩提萨埵。此方好略。故但云菩萨。此翻觉有情。有二释。若约自行。谓虽然觉悟。而情念未尽。故曰觉有情。若约化他。则谓觉悟有情也。此三众。总摄如来七众弟子。谓比丘。比丘尼。式叉摩那。沙弥。沙弥尼。优婆塞。优婆夷。此七众。又分大乘小乘。则有十四众。十四众中。又各分四众。一发起众。谓发起玄化者。二当机众。谓闻法得益者。三影响众。谓带果行因者。四结缘众。结缘成种者。如法华经。大通智胜佛。王子覆讲。即彼时发起众。闻法得道。即彼时当机众。闻法未度。而世世相值。即彼时结缘众。彼佛既尔。今佛亦然。四个十四。则有五十六众。故曰大众同闻也。

　　【解】声闻居首者。出世相故。常随从故。佛法赖僧传故。菩萨居中者。相不定故。不常随故。表中道义故。天人列后者。世间相故。凡圣品杂故。外护职故。

　　【钞】此明列众所以也。问。声闻乃小乘何意先列。菩萨乃大乘何意在次。故云声闻居首者。云云也。出世相故者。谓剃除须发。圆顶方袍。表出世间贤圣幢相故也。常随从者。此一千二百。先得道者。常随于佛。表师德故。佛法赖僧传者。将来佛法二宝。赖僧宝以弘传故。菩萨居中相不定者。菩萨有出家菩萨。有在家菩萨。有此土受生菩萨。有他方应来菩萨。故相不定也。不常随者。菩萨以利生为务。此方有益则随。此处无益则不随。表中道者。声闻欣涅槃。天人乐生死。菩萨不偏。故表中道也。天人列后表世间相者。声闻表出世相。今即表世间相。品杂者。其中天龙八部。多是菩萨应世也。外护职者。声闻为内护。天人为外护也。

　　△初声闻众又三。初明类标数。二表位叹德。三列上首名。

　　△今初。

　　与大比丘僧。千二百五十人俱。

　　【钞】与者。共也。释论以七一解共。谓一时。一处。一戒。一心。一见。一道。一解脱也。约四教。则藏一七一。谓同感佛时。同鹿苑处。同别解脱戒。同一切智。同无漏正见。同道品。同涅槃。通二七一。分利钝故。别无量七一。自行化他故。圆一七一。发心毕竟二不别故。大者。梵云摩诃。此云大多胜。天王大人所敬。故言大。(梵王师陈如。帝释师迦叶)通内外典。识解多。故言多。出九十五知见上。故言胜。今言大者。即摄多胜。千二百五十人者。本是法身大士。迹来辅佛行化。引凡入圣。先示作爱见外道。欲引乳入酪。又示作三藏一千二百五。引酪入酥。又作方等般若一千二百五。引酥入醍醐又作法华一千二百五。今引染归净。又作净土一千二百五也。

　　△疏中分二。初明类。二标数。初又二。初总标。二别释。

　　△今初。

　　【解】大比丘。受具足戒出家人也。

　　【钞】具足戒者。具足三谛戒也。智度论有十种戒。谓一不缺戒。若犯根本。缺坏不任。不犯则名不缺。二不破戒。若犯僧残。如器残破。不犯则名不破。三不穿戒。若犯舍堕。如器穿漏。不犯则名不穿。四不杂戒。念破戒事。名之为杂。不念则名不杂。五随道戒初果随顺谛理。自然无犯。六无著戒。二乘见思已尽。无所染着。七自在戒。菩萨化他妙用。得自在故。八智所赞戒。菩萨篇聚无亏。常为智者所赞。九随定戒。住定现仪。任运常静。自然无犯。十具足戒。用中道。慧遍入诸法。无戒不备。此十戒。前六。乃二乘真谛戒。七八。乃菩萨俗谛戒。九十。乃诸佛中谛戒也。出家人者。真谛戒具足。出同居之家。俗谛戒具足。出方便之家。中谛戒具足。出实报之家也。总标竟。

　　△二别释二。初释比丘三义。二释僧居六和。

　　△今初。

　　【解】比丘。梵语含三义。一乞士。一钵资身。无所蓄藏。专求出要。二破恶。正慧观察。破烦恼恶。不堕爱见。三怖魔。发心受戒。羯磨成就。魔即怖也。

　　【钞】一钵资身者。常行乞食以资身命。无所蓄藏者。唯乞法食以资慧命也。专求出要者。出同居。出方便。出实报。出寂光也。正慧观察者。三观正慧也。破烦恼恶者。破五住地恶也。不堕爱见者。爱。即思惑。见。即见惑。有同居见思。方便见思。实报见思也。魔有四种。谓烦恼魔。五阴魔。死魔。天魔。梵云羯磨。此云作法。谓登坛受戒。白四羯磨已。四魔皆怖也。

　　△二释僧居六和。

　　【解】僧者。具云僧伽。此翻和合众。同证无为解脱。名理和。身同住。口无诤。意同悦。见同解。戒同修。利同均。名事和也。

　　【钞】天竺大小乘分门。则理和事和。则皆分大小也。又有四种僧。一无渐僧。谓破戒者。二哑羊僧。不解法律者。三清净僧。七方便人。四真实僧。已入圣位者也。初明类竟。

　　△二标数。

　　【解】千二百五十人者。三迦叶师资共千人。身子目连师资二百人。耶舍子等五十人。皆佛成道先得度脱。感佛深恩。常随从也。

　　【钞】迦叶。此云大龟氏。姓也。三弟兄。一优楼频螺迦叶。此云木瓜林。在此林住故。又云木瓜癃。胸前有癃如木瓜故。二伽耶迦叶。山名。即象头山。在王舍城外。在此山学道故。三那提迦叶。此云河。在河边学道。以河彰名。三人在迦叶佛时。共立刹柱。故今结为弟兄。初为事火外道。后遇佛化。而证道果。师资者。师为圣匠。徒禀天资也。舍利弗。此云身子。又云鹙鹭。目连。此云采菽氏。婆罗门姓也。耶舍。即耶舍长者子。再加憍陈如等五人。则一千二百五十五人。此乃言其大数耳。当看释迦谱。或妙珍集等。兹不具录。经文初明类标数竟。

　　△二表位叹德。

　　皆是大阿罗汉。(之位。其德为)众所知识。

　　【钞】众所知识者。初为爱见众所知识。出家时。为藏教众所知识。方等时。又为四教众所知识。般若时。又为三教众所知识。法华涅槃时。唯圆教众所知识。非但是同居众所知识。亦是方便实报众所知识。究竟本是寂光众所知识也。

　　△疏中分二。初表位。二叹德。

　　△今初。

　　【解】阿罗汉。亦含三义。一应供。即乞士果。二杀贼。即破恶果。三无生。即怖魔果。复有慧解脱。俱解脱。无疑解脱。三种不同。今是无疑解脱。故名大。又本是法。身大士。示作声闻。证此净土不思议法。故名大也。

　　【钞】文分三段。初罗汉三义。复有下。明三种罗汉中大。又本是下。乃开迹显本释大也。初段中亦含三义者。前比丘乃因名。今罗汉乃果号。因果相称。因既具三。故果亦含三。又罗汉分六即。佛乃究竟大阿罗汉。故十号中有阿罗诃。亦究竟比丘也。慧解脱罗汉者。缘空直入。但证无学。因中修性念处观。能破一切智外道。俱解脱者。带事兼修。具三明八解。因中修共念处观。能破五通外道。无疑解脱者。通达三藏四围。天文地理。因中修缘念处观。能破围陀外道。亦名三种念处。念处。即四念处观。性念处。谓但修四念处。七科道品。断惑证真而已。不修诸禅定。共念处。谓诸禅三昧。与四念处共修。故具足三明八解脱也。缘念处。谓又能通世出世法。能决众疑。故能破围陀外道。外道亦分三种。谓小中大。一切智外道。乃小外道。但假称一切智人。神通外道。但得有漏五通。围陀外道。乃大外道。通达天文地理。四围陀典。兼得五通也。围陀。此云智书。有四种。故曰四围陀也。开迹显本者。若约现迹。则声闻众。若约本门。实不可量。如须菩提。乃青龙陀佛示现。故曰本是法身大士示作也。表位竟。

　　△二叹德。

　　【解】从佛转轮。广利人天。故为众所知识。

　　【钞】转轮者。约喻为名。而有金银铜铁四轮。轮王亦有四王。喻佛有法报应化四佛。轮有四教法轮也。从佛转轮者。或从化佛。转生灭四谛。或从应佛。转无生四谛。或从报佛。转无量四谛。或从法佛。转无作四谛。或顿转。或渐转。或秘密转。或不定转。或现佛形。或现菩萨等形。或人间转四种四谛。或天上转三种四谛。谓通别圆。或在方便转二种四谛。谓别圆。或在实报寂光。转一种四谛。广利人天者。天有四种。一世间天。诸国王等。二生天。三界诸天。三净天。即二乘。四义天。即菩萨。此等大士。或在人中。或在四天。发起如来四益。广利一切。故为四土大众真善知识。闻名曰知。见面曰识也。经文二表位叹德竟。

　　△三列上首名。

　　长老舍利弗(此云身子)。摩诃目犍连(大采菽氏)。摩诃迦叶(大饮光)。摩诃迦旃延(大文饰)。摩诃拘絺罗(大膝)。离婆多(星宿)。周利槃陀伽(继道)。难陀(喜)。阿难陀(庆喜)。罗睺罗(覆障)。憍梵波提(牛呞)。宾头卢婆罗堕(不动利根)。迦留陀夷(黑光)。摩诃劫宾那(房宿)。薄拘罗(善容)。阿㝹楼䭾(无贫)。如是等诸大弟子。

　　【钞】舍利弗。此云身子。又云珠子。以母彰名。以母女中聪明。聪明相在眼珠。珠之所生。故曰珠子。身子者。母形身好。身之所生。故言身子。父为作名。名优波提舍。此翻论义。论义得妻。因论名子。标父德也。舍。标父。利。标母。双显父母。故曰舍利弗。弗。子也。

　　○摩诃目犍连。大采菽氏者。姓也。又翻莱茯根。乃古仙人所食。因以命族。名拘律陀。拘律陀树名。祷树神得子。因以名焉。同名者多故。故举大也。

　　○摩诃迦叶。大饮光者。又翻光波。古仙人身光灾涌。能映余光使不现。故言光波。迦叶身光亦能映物。又翻大龟氏。姓也。先代学道。灵龟负图而应。从德命族。故言龟氏。名毕钵罗。毕钵罗树名。祷树得子。以树为名。付法藏经言。毗婆尸佛灭后。塔像金色缺坏。时有贫女。匈得金珠。倩匠为薄。金师欢喜。治莹佛毕。立誓为夫妇。九十一劫。人中天上身恒金色。心恒受乐。最后身。托摩竭提国。尼拘律陀婆罗门家。贫女。即紫金光比丘尼也。

　　○摩诃迦旃延。大文饰者。又翻扇绳。又云好肩。亦名柯罗。柯罗。此云思胜。

　　○摩诃拘絺罗。大膝者。舍利弗舅。由来论胜姊。姊怀孕。论则不胜。知所怀者智人。寄辩尚尔。况出胎也。即弃家往南天竺。读十八大经。无暇翦爪。世人呼为长爪梵志。学讫还家。问甥所在。人云为佛弟子。即大憍慢。我甥八岁。声震五天。彼沙门者。有何道术。诱我姊子。径往佛所。思惟良久。不得一法入心。语佛云。一切法不忍。佛问。汝见是忍不。此堕两负处。若我见忍。前已云一切不忍。若我不见忍。无以胜佛。即低头。得法眼净。

　　○离婆多。云星宿者。父母祷星宿而生。又云离越。又云假和合。释论云。夜宿空亭。见二鬼争尸。告其分判。设依理枉理。俱不免害。故随实答。大鬼拔其手足。小鬼取其尸补之。食竟。拭口而去。其因烦恼不知谁身。遂疑此身。若我本身。眼见拔去。若他身者。复随我行。逢人即问。汝见我身不。众僧云。此人易度。语云。此身本是他遗体。非己有也。即得道。故云假和合。

　　○周利槃陀伽。云继道者。此兄弟二人。兄名继道。西域风俗。母孕时还娘家。遂生于道。故取名继道。槃陀伽。云小继道。乃弟也。

　　○难陀。云喜者。乃孙陀罗难陀。孙陀罗。此云好爱。亦云端正。乃妻也。四月九日生。短佛四指。若人众中有不识者。谓言佛来。摩竭提国有裸形外道。大聪明。国人号为智者。共身子论义结舌。善心生。欲于佛法出家。见难陀色貌殊伟。叹曰。短小比丘。智慧难概。况堂堂者乎。难陀即度出家。

　　○阿难陀。云庆喜者。或云欢喜。或无染。如来成道时生。王大欢喜。白饭王奏云生儿。举国欣庆。因名庆喜。阿难随佛入龙宫天上。见龙女天女。心无染着。故曰无染。

　　○罗睺罗。云覆障者。往昔塞鼠穴六日。今在母胎六年。故言覆障。耶输有娠。诸释皆嗔。何因有此。欲治欲杀。恶声盈路。宝女劬毗罗证之小差。因焚火坑发大誓言。我若为非母子俱灭。若真遗体。天当为证。抱子投坑。火变为池。莲花捧体。王及国人。始复不疑。后佛还国。耶输令罗云奉佛欢喜丸。罗云以幼稚之年。于大众中。径持上佛。耶输以此息谤。谤由子有。故言覆障。

　　○憍梵波提。云牛呞者。亦云牛王。因前世轻弄沙门。出一恶言。五百世为牛。牛若食后。恒事虚哨。余报未夷。时人称为牛呞。

　　○宾头卢颇罗堕。云不动利根者。不动。名也。利根。姓也。或翻重幢。婆罗门凡十八姓。此居其一。

　　○迦留陀夷。云黑光者。颜容粗黑故。又黑色光耀。异于常黑。夜行乞食。人见惊骇。故佛禁夜行。

　　○摩诃劫宾那。云房宿者。父母祷房星而生。又与佛同房而宿陶师家。故云房宿。

　　○薄拘罗。云善容者。或云伟形。或云大肥盛。色貌端正。故言善容。

　　○阿㝹楼䭾。云无贫者。亦云如意。贤愚经云。弗沙佛末法中。时世饥馑。有辟支佛行乞空钵无获。贫人见而悲悼。白言胜士。受稗米饭不。即以所啖奉之。食已。作十八变相。后更采稗。有兔跳抱其背。变为死人。无伴得脱。待闇还家。委地即成金人。拔指用脚。取之无尽。九十一劫果报充足。故号无贫。

　　【解】德腊俱尊。故名长老。身子尊者。声闻众中。智慧第一。目连尊者。神通第一。饮光尊者。身有金光。传佛心印为初祖。头陀行第一。文饰尊者。婆罗门种。论议第一。大膝尊者。答问第一。星宿尊者。无倒乱第一。继道尊者。因根钝仅持一偈。辩才无尽。义持第一。喜尊者。佛之亲弟。仪容第一。庆喜尊者。佛之堂弟。复为侍者。多闻第一。覆障尊者。佛之太子。密行第一。牛呞尊者。宿世恶口。感此余报。受天供养第一。不动尊者。久住世间。应末世供。福田第一。黑光尊者。为佛使者。教化第一。房宿尊者。知星宿第一。善容尊者。寿命第一。无贫尊者。亦佛堂弟。天眼第一。此等常随众。本法身大士。示作声闻为影响众。今闻净土摄受功德。得第一义悉檀之益。增道损生。自净佛土。复名当机众矣。

　　【钞】德腊俱尊故名长老者。谓德腊俱长俱老也。有三种长老。谓耆年长老。法性长老。作长老。今乃耆年法性二种。故曰德腊俱尊也。

　　○身子尊者智慧第一者。在母胎日。智寄母口。八岁登座。论议无双。七日之内。遍达佛法。故云第一。又一切智第一。道种智第一。一切种智第一。言第一者。乃各举一德。引诸偏好耳。

　　○目连尊者神通第一者。神。名天心。通。名慧性。天然之慧。照彻无碍。故名神通。而有六种。一如意通。亦名神足。二天眼通。三天耳通。四他心通。五宿命通。六无漏通。前五。外道凡夫鬼神皆具。第六。唯圣人有。言第一者。如降龙。烧善法堂等。故言第一。

　　○饮光尊者传佛心印。头陀行第一者。王荆公。问佛慧泉禅师曰。拈华示众。出自何典。泉答曰。藏中不载。公曰。余在翰苑。偶见大梵天王问佛决疑经三卷。云。梵王至灵山。以金色钵罗华献佛。舍身为座。请佛为众生说法。世尊登座。拈华示众。人天百万悉皆罔措。独有金色头陀破颜微笑。世尊云。吾有正法眼藏。涅槃妙心。实相无相。分付摩诃迦叶。此经多谈帝王事佛请问。所以秘藏。世无闻者。头陀。正云杜多。此云抖搜。谓能抖搜尘劳故也。而有十二行。一住阿兰若处。(此云寂静处)二常行乞食。三次第乞。四日中一食。五节量食。六过中不饮浆。七着粪扫衣。八但三衣。九冢间坐。十树下宿。十一露地坐。十二但坐不卧。迦叶年老。不舍头陀。佛悯其老。劝令休息。迦叶头陀如故。佛乃深赞。有头陀行。我法久存。故曰头陀第一。

　　○文饰尊者婆罗门种论义第一者。迦旃延。南天竺婆罗门种。梵语婆罗门。此云净裔。乃梵天苗裔。善解契经。阿含云。有外道执断见。问曰。我见人死不还。云何说其受苦。故知无他世。答云。如罪人被驻。宁得归否。又问。若生天上。何故不归。答云。如人堕厕得出。宁肯更入厕否。又天上一日。当此百年。生彼三二日。未遑归心。设有归者。而汝已死。宁得知之。如是种种妙说。故云论议第一。

　　○大膝尊者答问第一者。由精勤故。得妙辩才。触问能答。故云答问第一。

　　○星宿尊者无倒乱第一者。离婆多。又云离越。坐禅入定。心无颠倒。意不散乱第一。

　　○继道尊者因根钝。仅持一偈。辩才无尽。义持第一。仅持一偈者。根本律中云。身语意业不造恶。不恼世间诸有情。正念观知欲境空。无益之苦当远离。辩才无尽者。有四辩才。一义无碍辩。二法无碍辩。三词无碍辩。四乐说无碍辩。义持第一。即义无碍辩才也。

　　○喜尊者佛之亲弟。仪容第一者。身具三十相。短佛四指。故仪容第一。

　　○庆喜尊者。佛之堂弟。复为侍者。多闻第一者。白饭王之子。故为佛堂弟。有八不思议。一不受别请。二不受佛故衣。三见不非时。四不生欲心。五法不再问。六知佛入定。七知众得益。八知佛说法。故为侍者。佛法大海水。流入阿难心。故多闻第一。

　　○覆障尊者。佛之太子。密行第一者。法华云。罗睺罗密行。唯我能知之。密行者。秘藏之行。乃佛行也。故曰唯佛能知。七方便人所不能知。故云第一。

　　○牛呞尊者宿世恶口。感此余报。受天供第一者。昔五百雁。一雁常得华果。供于雁王。佛一夏受阿耆达王请。五百比丘。皆啖马麦。而憍梵波提。独天上尸利沙园受天供养。故云受天供养第一。

　　○不动尊者。久住世间。应末世供。福田第一者。律云。树提长者。以旃檀钵置刹杆顶上。号于众云。神力能取者与之。尊者现通取钵。佛呵责已。敕令不得入灭。留身久住。应末世供。为大福田。故云第一。

　　○黑光尊者为佛使者。教化第一者。迦留陀夷。乃摩利夫人之师。教化夫妇同证圣果者。数满一千。一人证果者无数。故云第一。

　　○房宿尊者知星宿第一者。劫宾那。本是父母祷房宿而生。房宿。乃二十八宿中第四星也。故知星宿第一。

　　○善容尊者寿命第一者。薄拘罗。寿一百六十岁。毗婆尸佛时。以诃梨勒。施辟支佛。自尔九十一劫。无病无夭。由昔持不杀戒急。感五不死。母置熬盘。烧不死。复置釜中。煮不死。又推落水。渰不死。被大鱼吞。咬不死。刀破鱼腹。杀不死。故寿命第一。

　　○无贫尊者亦佛堂弟。天眼第一者。阿㝹楼䭾。乃斛饭王次子。因中为猎师。入古寺内。见佛前灯欲灭以箭剔之。今感天眼之报。观大千世界。如观掌果。故云第一。

　　○此等常随众下。乃开迹显本也。约迹。为常随众。约本。则是法身示作。为影响众。若约得第一义悉檀。又为当机众。增道损生者。道。即中道法身。即第一义谛。损生。谓破一品无明。增一分中道也。经文初声闻众竟。

　　△二菩萨众。

　　并诸菩萨摩诃萨。文殊师利(此云妙德)法王子。阿逸多(此云无能胜弥勒菩萨之名)菩萨。干陀诃提(此云不休息)菩萨。常精进菩萨。与如是等诸大菩萨。

　　【钞】并者。承前文义。非但声闻与会。菩萨亦所同闻也。文殊师利。又云妙首。又云妙吉祥。生时有十种瑞相。故名妙吉祥。

　　【解】菩萨摩诃萨。此云大道心成就有情。乃悲智双运。自他兼利之称。佛为法王。文殊绍佛家业。名法王子。菩萨众中。智慧第一。非勇猛实智。不能证解净土法门。故居初。弥勒当来成佛。现居等觉。以究竟严净佛国为要务。故次列。不休息者。旷劫修行不暂停故。常精进者。自利利他无疲倦故此等深位菩萨必皆求生净土。以不离见佛。不离闻法。不离亲近供养众僧。乃能速疾圆满菩提故(事是大因缘理是秘密藏不可忽过)。

　　【钞】文有三。初释通名。佛为法王下。释别名。此等下。明得益。初中悲智双运者。以大道心乃大智。成就有情乃大悲。或理即悲智。名字悲智。乃至究竟悲智。文殊等乃究竟悲智。如文殊三世成佛。例可知也。第二段中佛为法王者。佛是四国之王也。王有三子。菩萨是真子。二乘是庶子。凡夫是外子。于真子中。文殊居长。故绍佛家业。名法王子。智慧第一者。表佛根本智故。此经是难信之法。若非第一勇猛根本实智。不能证解。故文殊居初也。弥勒居次者。以当来成佛。现居等觉之位。必以究竟严净佛国为要务故。严净佛国者。破根本无明。严净常寂光佛国也。不休息等。随文可知。第三明得益者。以三宝之境。乃菩萨所证三德秘藏。即究竟第一义悉檀。故云圆满菩提也。经文二菩萨众竟。

　　△三天人众。

　　及释提桓因等。无量诸天大众俱。

　　【解】释提桓因。此云能为主。即忉利天王。等者。下等四王。上等夜摩。兜兜。化乐。他化。色。无色。无量诸天也。大众俱。谓十方天人八部修罗。人非人等。无不与会。无非净土法门所摄之机也(唯广大故微妙)。通序竟。

　　【钞】能为主者。能为三十三天主也。忉利。此云三十三。迦叶佛时。有一女人发心修塔。三十二人助修。故感三十三天之报。佛为授记。号无著尊佛。四王。即四王天。在须弥山腰。须弥。此云妙高。四宝所成。在香水海中间。入水八万四千由旬。出水高亦然。四王天在山腰四面。四万二千由旬高。与日月齐。山东面有黄金埵。有持国天王宫殿。山南面琉璃埵。有增长天王宫殿。山西面有白银埵。有广目天王宫殿。山北面有水晶埵。有多闻天王宫殿。此四天王。统领八部鬼神。护持世间。故为护世四王也。再上四万二千由旬至山顶。即三十三天。至此为地居天。夜摩天等。乃空居天也。夜摩。此云时分。以五欲知时故。兜率陀。此云知足。以五欲知足故。菩萨居内院。三灾不到。外院天人居。有三灾。化乐天。变化五欲而娱乐故。他化自在者。夺他五欲而娱乐故。至此为欲界六天。以五欲为界故。色无色者。色界十八梵天。梵者。净也。以此十八天中。以色蕴为界。无五欲。以禅定为乐故。又名四禅天。无色。乃四空天。以无色蕴。但有受想行识四蕴。故曰无色界。无量诸天者。三千大千世界无量诸天也。十方天人者。十方各有三千世界天人也。八部者。即护法八部也。一提婆。此云天。二龙。三夜叉。此云勇健能飞行守天城。四乾闼婆。此云香阴。以香资身。天之乐神。五阿修罗。此云无端正。男丑女美。六迦楼罗。此云金翅鸟。七紧那罗。此云疑人。似人非人。天之伎神。八摩睺罗伽。此云大腹行。蟒神也。复有四天王所统八部鬼神。即非人等也。问。天人龙鬼。皆见佛闻法。地狱一道。何其苦耶。答。法华文句云。夫诸道升沈。由戒有持毁。见佛不见佛。由乘有缓急。然持戒有粗细。故报有优劣。持乘有小大。故见佛有权实。且略判乘戒各为三品。再以缓急四句判之。其义则显。四句者。一戒乘俱急。二戒缓乘急。三戒急乘缓。四戒乘俱缓。若戒乘俱急者。持下品戒。戒急。报在人中。持小乘。乘急。以人报身。于三藏教时。见佛闻法。持中乘。乘急。以人报身。于通教大乘。乃至带方便诸大乘经时。见佛闻法。持上乘。乘急。以人报身。于华严法华等教。及诸经中圆见佛闻法。预列为同闻众者。是也。若持中品戒。戒急。报在欲界天。持小乘。乘急。以欲界天身。于三藏时。见佛闻法。余如上说。若持上品戒。戒急。加修禅定。报在色无色天等。持小乘。乘急。以色无色天身。于三藏中。见佛闻法。余如上说。第一句竟。若戒缓乘急者。三品戒皆缓。报堕三途。持小乘。乘急。以三途身。于三藏中。见佛闻法。余如上说。第二句竟。若戒急乘缓者。三戒急故。受欲界人天。及色无色天身。三乘缓故。佛虽出世。说三乘法。爱着乐报。耽荒五欲。不见佛不闻法。舍卫三亿家。及诸不见闻者。三界着乐诸天等是也。第三句竟。若戒乘俱缓者。受三途报。不见佛不闻法也。第四句竟。经中不列地狱众者。由其戒缓。苦重报隔。佛乘又缓。所以不见不闻。余经有列者。余乘急耳。不列无色天者。上戒急故。受天身。着定味。由乘缓故。不见佛不闻法。余经有列者。余乘急耳。若得此意。则识列众来不来义。亦识自己闻经听法。有缘无缘。三世因果。朗然可识也。经文二引大众同闻竟。大科初通序已竟。

　　佛说阿弥陀经要解便蒙钞卷上
卍新纂续藏经第 22 册 No. 0430 阿弥陀经要解便蒙钞


　　佛说阿弥陀经要解便蒙钞卷中

　　红螺比丘　达默　造钞

　　资福沙门　达林　参订

　　△二别序。发起序也。净土妙门。不可思议。无人能问。佛自倡依正名字为发起。又佛智鉴机无谬。见此大众应闻净土妙门而获四益。故不俟问。便自发起。如梵网下卷。目倡位号云。我今卢舍那等。智者判作发起序。例可知也。

　　【钞】发起者。起发一经由致。令众得益也。先明科意。别解此经无发起序。又观经文。亦无发起因缘。何乃立发起序。故曰净土妙门云云也。净土妙门者。以究竟极果。与众生作因。故曰妙门。非九界自力能知。故曰不可思议。无人能问也。倡者。宣也。又佛智下。明发起因缘。四益。即四悉檀因缘。如梵网下。引例也。经云。我今卢舍那。方坐莲华台。周匝千华上。复现千释迦等。智者大师讲经。立此段偈文作发起序。例此经。亦可知也。

　　尔时佛告长老舍利弗。从是(娑婆世界)西方。过十万亿佛土。有世界名曰极乐。其土有佛。号阿弥陀。今现在说法。

　　△疏中分三。初明召告意。二正释经文。三结出序义。

　　△今初。

　　【解】净土法门。三根普摄。绝待圆融。不可思议圆收圆超一切法门。甚深难信(从未道彻)。故特告大智慧者。非第一智慧。不能直下无疑也(可见正智庸愚两不思议)。

　　【钞】三根普摄者。若约四教。藏通二教。摄小不摄大。摄利不摄钝。别圆二教。摄大不摄小。唯此一门。三根普摄。利钝全收也。故后文云。上上根不能越其阃。下下根亦能臻其域也。绝待圆融不可思议者。彻祖曰。须知一句阿弥陀佛。具足四句宗旨。一以唯心为宗。二以唯佛为宗。三以绝待圆融为宗。四以超情离见为宗。全佛即心。乃唯心之宗。全心即佛。乃唯佛之宗。绝待者。心性竖穷横遍更无有外。佛亦竖穷横遍更无有外。各皆无外。是为绝待。圆融者。心性遍处。不妨佛性亦遍。一切法性亦遍。佛性遍处。不妨心性亦遍。一切法性亦遍。彼彼无障无碍。各各无坏无杂。是为圆融。今合绝待圆融。共为一宗。正绝待便圆融。正圆融便绝待。乃绝待圆融之宗。超情离见者。但约心佛绝待。已超凡情。已离圣见。若约心佛圆融。圆该四句。融会百非。尤非凡情圣见所及。乃超情离见之宗。总此四句宗旨。乃一句阿弥陀佛正宗宗旨。故曰不可思议也。圆收圆超一切法门者。法门无量。不出四门。谓有门。空门。亦有亦空门。非有非空门。今以唯佛之宗。圆收有门。唯心之宗。圆收空门。圆融之宗。圆收亦有亦空门。绝待之宗。圆收非有非空门。是为圆收一切法门。又以唯心之宗。圆超有门。唯佛之宗。圆超空门。绝待之宗。圆超亦有亦空门。圆融之宗。圆超非有非空门。是为圆超一切法门。又正圆收便圆超。正圆超便圆收。圆超圆收同时无碍。只此一句阿弥陀佛。故曰甚深难信。特与大智慧者而谈也。正智庸愚两不思议者。正智。则思议究竟。故不思议。庸愚。则直不用思议。非此二人。不免思议也。初明召告意竟。

　　△二正释经文分五。初释西方。二释依报。三释正报。四重释二有。五释现在说法。初又二。初正释。二破疑。

　　△今初。

　　【解】西方者。横互直西。标示现处也。十万亿者。十万曰亿。今积亿至十万也。佛土者。三千大千世界。通为一佛所化。且以此土言之。一须弥山。东西南北各一洲。同一日月所照。一铁围山所绕。名一四天下。千四天下。名小千世界。千小千。名中千世界。千中千。名大千世界。过如此佛土十万亿之西。是极乐世界也。

　　【钞】横互直西。互者。通也。谓横通直西。言与此界平也。标示现处者。乃阿弥陀佛示生之国。乃同居土也。东西南北各一洲者。须弥山东有洲。名弗婆提。此云胜身。身形殊胜故。山南名阎浮提。此云胜金。山西名瞿耶尼。此云牛货。以牛为货故。山北名郁单越。此云胜处。胜三洲故。一铁围山所绕者。谓四洲外有大海。海外有山。名小铁围山。其山纯铁。围此四天下也。名一四天下者。铁围山围大碱水海。海内四洲。中间有七金山。围香水海。海中间须弥山。山腰四王天。山顶忉利天。上有𦦨摩天。兜率天。化乐天。他化自在天。此为欲界。再上入色界初禅三天。此名一四天下。千四天下。名小千世界者。即一千初禅天。上有一二禅天所覆。名为小千世界也。千小千。即一千二禅。上有一三禅天所覆。名为中千世界。千中千。即一千三禅。上有一四禅天。一四空天所覆。名大千世界。共有百亿四天下也。过如此佛土十万亿之西。始是极乐世界也。正释竟。

　　△二破疑。

　　【解】问。何故极乐在西方。答。此非善问。假使极乐在东。汝又问何故在东。岂非戏论(妙答从来答者反添戏论)。况自十一万亿佛土视之。又在东矣。何足致疑。

　　【钞】释西方竟。

　　△二释依报又三。初正释世界。二别明净薉。三指归同居。

　　△今初。

　　【解】有世界名曰极乐。序依报国土之名也。竖约三际以辩时劫。横约十方以定疆隅。故称世界。极乐国。梵语须摩提。亦云安养。安乐。清泰等。乃永离众苦。第一安隐之谓。如下广释。

　　【钞】世界者。世。谓三世。界。谓十方。横竖交彻。故称世界。如下广释。后文明苦乐中释也。正释世界竟。

　　△二别明净薉。

　　【解】然佛土有四。各分净薉(讹谬悉正)。凡圣同居土。五浊重者薉。五浊轻者净(西方是同居净以凡夫例圣故)。

　　【钞】此同居土净薉之相。五浊者。性水本清。因尘劳而成浊。尘劳无体。依性水而有相。一者劫浊。四浊增剧为体。炽然不停为相。二烦恼浊。五钝使为体。恼乱逼迫为相。三众生浊。三缘和合为体。轮回不息为相。四见浊。五利使为体。邪知谬解为相。五命浊。寿暖识三为体。催年减寿为相。轻重分净薉者。如三途浊重则土薉。人道浊轻则土净。人道又薉。天道净。欲天薉。禅天净。娑婆一总是薉。苦空无常故。极乐一总净凡夫例圣故。

　　【解】方便有余土。析空拙度证入者薉。体空巧度证入者净(西方是方便净以小乘回心故)。

　　【钞】此方便净薉相。方便土九人生。谓藏二乘。通三乘。别三贤。圆十信。皆已断见思。未破无明。寄居方便耳。若是藏二乘。禀析空观。断见思。度分段生死海而证入者。所见则薉。法执重故。观智拙故。若是通三乘。禀体空观。断见思。度分段生死海而证入者。所见则净。法执轻故。观智巧故。又通教薉。不达中道故。别教净。了达中道故。别教又薉。不达即中故。唯圆十信所见则净。已伏无明故。言析空体空者。以四大五蕴分析此身。觅我我所不可得。故曰析空。体空则非但我空。法亦如幻。当体本空。故曰体空也。极乐是方便净以小乘回心故。

　　【解】实报无障碍土。次第三观证入者薉。一心三观证入者净(西方是实报净以所证圆顿故)。

　　【钞】实报土。乃别十地。等妙二觉。圆教四十一位菩萨所居。次第三观者。乃别教所修。谓十信修析空。伏见思。十住修体空。断见思。入方便。十行修假观。破尘沙。十向修中观。伏无明。初地破无明。证法身。始入实报。以智不圆融故。所见土相则薉。一心三观者。乃圆教菩萨所修。谓观一念心了不可得。谓之空。能所宛然。谓之假。虽能所宛然。而性常自空。空假不二。谓之中。即三而一。即一而三。名一心三观。此观若成。则能圆断三惑。圆证三德。故初发心住。即破无明。证三德。而入实报。以观智圆融。所见土相则净也。极乐是实报净。以所证圆顿故。

　　【解】常寂光土。分证者薉。究竟满证者净(西方是寂光净以受用同佛故)。

　　【钞】此土。乃如来所居之土。若约别妙觉。于本教虽称究竟。而但断十二品无明。犹是分证位。故曰分证者薉。无明未尽故。究竟满证。乃圆妙觉也。尽无明源。乃究竟清净圆满大觉也。极乐是寂光净。以受用同佛故。别明净薉竟。

　　△三指归同居。

　　【解】今云极乐世界。正指同居净土。亦即横具上三净土也(以经中是同居境故以上善俱会故)。

　　【钞】横具上三净土者。谓诸上善人俱会一处故。佛在同居。即寂光土。菩萨在同居。即实报土。声闻在同居。即方便土。又同居横具上三。方便横具上二。实报横具上一。又寂光横具下三。实报横具下二。方便横具下一。故后文云。同居净境。真俗圆融。不可限量也。二释依报竟。小字。乃成时大师批语。

　　(此论修德。不论性德。性德则一切微尘。法尔具足四种净薉佛土。今约信愿行三。弥陀名号不。可思议故。能令凡夫所感同居极乐。最极清净也。此则十方佛土所无。极乐同居独擅。方是极乐净土宗旨。下明义处皆然)。

　　【钞】(一切微尘具足佛土者。万法唯心。微尘亦唯心。心净故土净。心薉故。土薉。任运之理。故曰法尔具足。极乐虽云修德。亦是性所本具。不出性外也)。

　　△三释正报教主三。初明单复三身。二明超情离见。三指示生化身。

　　△今初。

　　【解】有佛号阿弥陀。序正报教主之名也。翻译如下广释。佛有三身。各论单复。法身单。指所证理性。报身单。指能证功德智慧。化身单。指所现相好色像。法身复者。自性清净法身。离垢妙极法身。报身复者。自受用报身。他受用报身。化身复者。示生化身。应现他身。又佛界化身。随类化身。

　　【钞】单三身中。言所证理性者。即如如理也。自性清净法身也。实相之体也。三德秘藏中法身德也。能证功德智慧者。即如如智也。自受用报身也。实相之宗用也。三德中般若解脱二德也。功德。乃解脱德。智慧。即般若。亦名福慧二严。所现相好色像者。即圆满报身色像乃至随类化身色像。复三身。言复者。重复也。自性清净者。性德法身也。即上所证理性。以性本自净。故曰自性清净法身。即众生本源自性天真佛性。此身通因果。离垢妙极者。乃修德法身也。离垢者。离五住之垢。断德究竟空。妙极者。极三智之妙。智德究竟谢。修德功毕。性德圆显。故曰离垢妙极法身。此身唯属果。自受用者。即弥陀智断二德究竟实果。智德则圆满菩提。归无所得。断德则五住究尽。二死永亡也。他受用者。即地上菩萨。随其心量。所见刹尘相好。化身复者。示生谓示现八相。应现谓应物示现。如月印水故。佛界。谓现佛界之身。随类。谓随九界而示现也。单复三身竟。

　　△二明超情离见。

　　【解】虽辩单复三身。实非一非三。而三而一。不纵横。不并别。离过绝非。不可思议(此论性德)。

　　【钞】此段恐人不得意。而生三一之情见。故破之也。谓虽说三身之单复。皆是随情而论也。究竟实理。两不成双。一亦不单。无三一之戏论也。恐人又执非一非三。故又曰而三而一。若遇四悉檀因缘。不妨说三说一。本有开合之义也。不纵横不并别者。涅槃经云。云何名为秘密之藏。犹如伊字。三点若并。则不成伊。纵亦不成伊。别亦不成伊。如摩醯首罗天面上三目。乃得成伊。佛亦如是。解脱之法。亦非涅槃。如来之身。亦非涅槃。摩诃般若。亦非涅槃。三法各异。亦非涅槃。我今安住如是三法。为众生故。名入涅槃。如世伊字。章安释云。西方伊字。有新旧∴。此旧伊字。纵横如烈火。如点水。各不相续。可喻他教三德。<PIC>X22084501.gif</PIC>此新伊字。细画相连。不纵不横。喻圆教不思议之三德。今不纵横并别者。乃取圆教意也。说三身而非氵点水之纵。说一而非灬烈火之横。说一而非并。说三而非别。离四句之过。绝百句之非。不可思议者。思。谓心思。议。谓言议。不可以定一思议。不可以定三思议。不可以定非三非一思议。不可以定而三而一思议。此乃根本四句。每句各具四句。四四十六句。约三世。则有四十八句。再约已起未起。则九十六句。加根本四句。共成百句。佛身本离言说相离名字相。离心缘相。故曰不可思议也。

　　△三指示生化身。

　　【解】今云阿弥陀佛。正指同居土中示生化身(此论修德以是同居土中见故)。仍复即报即法也(以佛身随横四土现故)。

　　【钞】问。今云阿弥陀佛。乃单复三身中属何身也。答曰。今云阿弥陀佛。正指示生化身。恐疑非法非报。故又曰仍复即报即法也。三身不离。喻如珠体珠光珠影。而不相离。虽不相离。不妨各随机见也。三指示生化身竟。大科释正报竟。

　　△四重释二有。

　　【解】复次世界及佛。皆言有者。具四义(四悉檀)。的标实境令欣求故(世界悉檀)。诚语指示令专一故(为人悉檀)。简非干城阳𦦨。非权现曲示(非魔)。非缘影虚妄。非保真偏但(非邪)。破魔邪权小故(对治悉檀)。

　　○(非权。破华严合论之讹。非邪。破末世积迷之习。此二料简。尤大有关系)圆彰性具。令深证故(第一义悉檀)。

　　【钞】干城。即乾闼婆幻现之城。旷野深山多有。及蜃楼海市等。皆妖气所现。阳𦦨。即春时平地所起阳气。远看似水。近看则无。非权现曲示者。李长者华严合论。谓西方是权现。曲为小根所示。非缘影虚妄者。破末世众生。以第六意识所缘法尘之影。以为唯心净土。自性弥陀。谓西方在心外。保真。乃藏教保真涅槃化城也。法华经云。我今为汝保任此事。终不虚也。偏。谓藏教之偏真。但。谓别教之但中。谓西方二有。乃圆教之妙有。非偏非但也。破魔邪权小。故为破恶益。圆彰性具令深证者。西方依正二报。皆我心中本具之物。若不往生。不能得其受用。若往生时。本具之物全显现。故曰入理益也。

　　△五释现在说法。

　　【解】今现在说法者简上依正二有。非过去已灭。未来未成(对此土释迦不久住弥勒未生无现佛可依)。正应发愿往生。亲觐听法。速成正觉也。

　　【钞】此土释迦已灭。弥勒未生。彼土弥陀现在说法。是故应当发愿往生也。释现在说法竟。大科正释经文竟。

　　△三结出序义。

　　【解】复次二有现在。劝信序也。世界名极乐。劝愿序也。佛号阿弥陀。劝持名妙行序也。复次阿弥。序佛。说法。序法。现在海会。序僧。佛法僧同一实相。序体。从此(此字指一体三宝)起信愿行。序宗信愿行成。必得往生见佛闻法序用。唯一佛界为所缘境(是真指南)。不杂余事。序教相也。言略意周矣。初序分竟。

　　【钞】结出序义者。结出发起之义也。夫发起。必发起一经之由致。一经之致。不出五重玄义。故指五重。一一点出也。佛法僧同一实相者。佛法僧乃住持三宝。实相乃一体三宝。而言同者。佛是究竟实相。法是能诠实相。僧是分证实相。故曰同也。唯一佛界为所缘境者。谓心性唯攀缘佛境。唯以佛界为缘起。不杂余事者。心性不落九界也。夫心本不生。生必随缘。若随佛界之缘。则全体是佛。若随九界之缘。全体即九界。若随菩萨法界。尚是弃金担麻。况六凡三涂。可不慎乎。故曰真指南也。法华为纯一无杂之教。此经正与法华同味。而不同时。言虽略。五重之意周矣。经文大科初序分竟。

　　△二正宗分三。初广陈彼土依正妙果以启信。二特劝众生应求往生以发愿。三正示行者执持名号以立行。信愿持名。一经要旨。信愿为慧行。持名为行行。得生与否。全由信愿之有无。品位高下。全由持名之深浅(语如山岳不可动移)。故慧行为前导。行行为正修。如目足并运也。

　　△初文为二。初依报妙。二正报妙。

　　△初又二。初征释。二广释。

　　△初又二。初征。二释。

　　△今初。

　　舍利弗。彼土何故名为极乐。

　　△二释又二。初约能受用释。二约所受用释。

　　△今初。

　　其国众生。无有众苦。但受诸乐。故名极乐。

　　【钞】净土之乐。乃绝待不思议乐。无苦可待故。夫乐者。对苦而显。净土无苦。何得称乐。乃对娑婆极苦。而显净土极乐也。

　　△疏中分四。初略明众生。二总论苦乐。三别明苦乐。四结指同居。

　　△今初。

　　【解】众生是能受用人等觉以还皆可名。今且约人民言。以下下例上上也(净宗不思议在此)。

　　【钞】众生。略具三义。一众处受生。二众法相生。五阴四大也。三烦恼乱生。极乐众生具二义。无受生义。等觉者。与佛齐等。即补处菩萨以还皆可名者。谓上自等觉。下至人民。皆名众生也。以下下例上上者。例。概也。谓人民与等觉。概是一生成佛者也。

　　△二总论苦乐。

　　【解】娑婆苦乐杂。其实苦是苦苦。逼身心故。乐是坏苦。不久住故非苦非乐是行苦。性迁流故。彼土永离三苦。不同此土对苦之乐。乃名极乐(众苦极乐映释)。

　　【钞】娑婆。此云能忍。此土众生能忍受苦故。此三苦。亦名三受。苦受乃苦苦者。谓此身已是苦果。再加苦受。故曰苦苦。乐受是坏苦。不久住者。对苦之乐。不能久住。久住又转为苦矣。不苦不乐受乃行苦。性迁流者。谓行阴迁流。终归变灭故。此之三苦。约事局于三界。约理通于四土。三界无安。犹如火宅。即苦苦。方便化城。不得久住。即坏苦。实报寂光虽离生死涅槃之苦乐。究竟念相未尽。变易未离。即行苦。极乐四土永离三苦。受用同佛故。不同此土对苦而言乐也。

　　△三别明苦乐二。初正释四土。二点示行妙。

　　△今初。

　　【解】一往分别。同居五浊轻。无分段八苦。但受不病不老。自在游行。天食天衣。诸善聚会等乐。

　　【钞】一往而分别者。未是详悉而言也。分段者。此土分段生死。分。谓分限。寿量有延促。段。谓块段。身量有大小。八苦者。生苦。老苦。病苦。死苦。求不得苦。爱别离苦。怨憎会苦。五阴盛苦。前七为别。后一为总。彼土翻此诸苦。而成诸乐。故名极乐。

　　【解】方便体观巧。无沉空滞寂之苦。但受游戏神通等乐。

　　【钞】彼国方便土圣人。皆禀圆教体空观。巧度证入者。皆大乘菩萨故。四土圆融故。无藏通二乘沉于偏空。滞于寂灭之苦。此土二乘。有被偏空涅槃所滞碍。不发大心。故为苦。彼土翻此。但受游戏神通。净佛国土。成熟众生等乐。

　　【解】实报心观圆。无隔别不融之苦。但受无碍不思议乐。

　　【钞】彼国实报土。皆禀圆教一心三观证入者。智圆融故。无别教隔别不融之苦。故但受无碍等乐。

　　【解】寂光究竟等。无法身渗漏。真常流注之苦。但受称性圆满究竟乐。

　　【钞】究竟等者。究竟寂光土。理智不二。身土一如。法身渗漏。真常流注者。乃指别妙觉。约别教虽称究竟。约圆教犹是分证之位。犹有渗漏流注之苦。法身渗漏等者。菩萨不思议变易生死也。无明未尽。故十二因缘未尽。因缘未尽。故法性之水。渗漏流注也。彼土受用同佛。故但受称性等乐也。正释四土竟。

　　△二点示行妙。

　　【解】然同居众生。以持名善根福德同佛故。圆净四土。圆受诸乐也(方是极乐净宗)。

　　【钞】以持名善根福德同佛故者。谓正称名时。便以佛善根为己善根。以佛福德为己福德。故云同佛也。经云。不可以少善根福德因缘。得生彼国。若有善男子善女人。闻说阿弥陀佛。执持名号。一心不乱。即得往生。既曰少善不生。随云持名能生。可见执持名号。乃多善根多福德。福善多。故能圆净四土。圆受诸乐。此非生净土后圆净圆受。乃正念佛时。一念相应一念净受。念念相应念念净受。故曰行妙也。三别明苦乐竟。

　　△四结指同居。

　　【解】复次极乐最胜。不在上三土。而在同居。良以上之则十方同居。逊其殊特。下又可与此土较量。所以凡夫优入而从容。横超而度越。佛说苦乐。意在于此。

　　【钞】逊者。让也。十方佛土皆有同居。要让极乐同居殊胜奇特。下又可与此土较量其苦乐。优者。胜也。收机最广。故优入。下手最易。故从容。念念即佛。故横超。不落九界。故度越。佛说苦乐之意。正在同居厌苦求乐。舍染归净耳。经文初约能受用释竟。

　　△二约所受用释(此亦转释上无有众苦。但受诸乐之故。下广释一科。亦然)。

　　又舍利弗。极乐国土。七重栏楯。(以严际畔)七重罗网。(以严空界)七重行树。(以严露地)皆是四宝。周匝围绕。是故彼国。名为极乐。

　　【钞】极乐庄严。当阅大弥陀经。及十六观经。兹不具录。

　　△疏中分三。初总释胜境。二别明四土。三问答破情。

　　△今初。

　　【解】七重。表七科道品。四宝。表常乐我净四德。周匝围绕者。佛菩萨等无量住处也。皆四宝则自功德深。周匝绕。则他贤圣遍。此极乐真因缘(内因外缘)也。

　　【钞】文分二节。初略释经文。表者。显也。以果显因也。七科。即三十七科道品。释在后文。七科不出戒定慧。栏楯表戒。防过失故。罗网表定。以定覆心故。行树表慧。道树高远故。四宝者。彼土宝实无量。但言四宝。表四德也。此土同居方便。唯有四倒。故曰凡圣四倒。彼土同居。人人实具四德。常者。无量寿故。乐者。但受诸乐故。我者。无量光故。具八自在我故。净者。净土无染故。八自在我者。一能示一身为多身。二以一尘身。遍大千界。三能示大身。轻举远到。四能现无量类。常居一土。五诸根互用。六得一切法。如无法想。七说一偈义。经无量劫。八身遍诸刹。犹若虚空。下文供养他方十万亿佛。即以食时还到本国。即此八大自在我也。皆四宝下。明胜境因缘也。自功德深者。多善根之因深。他贤圣遍者。多福德之缘强。此皆一句万德洪名之所现也。总释胜境竟。

　　△二别明四土分二。初明四土横竖。二明四土圆融。夫若约性德。则非横非竖。今言横竖。乃约修德。虽分性修。乃全性起修。全修在性也。若约此土往生。或称名号。或作观想。或生同居。或生上三。总名横超。若约彼土同居进入上三。则有横有竖。根性不等故。若利根则横入。钝根则竖进。横入则修圆顿止观。则论相似分证之别。竖进则修次第止观。则有即空妙假之分。虽分横竖。横竖皆圆。非前三教。故教观纲宗。约化仪教。立三种止观。今但约顿渐二种。不定止观亦在其中。

　　△今初。

　　【解】此等庄严同居净土。是增上善业所感。亦圆五品观所感。以缘生胜妙五尘为体。

　　【钞】此明同居土因果也。以二感为因。土体为果。此土唯横无竖。此等庄严。总指四土依正二报。增上善业。别指同居。乃专称名号所感。亦是修圆教五品观行所感也。专称名号。为增上善业者。以念念即佛。乃我成佛之亲因缘。等无间缘。所缘缘。增上缘也。但言增上者。以增上缘。总摄前三缘也。善业者。中道无漏善业也。五品观者。谓随喜。读诵。解说。兼行六度。正行六度。以此二行为能感之因。同居净土为所感之果也。缘生胜妙五尘为体者。缘生。谓因缘所生法也。胜妙者。非娑婆之粗恶也。五尘。谓色声香味触也。体者。国土之体质也。

　　【解】方便净土。是即空观智所感。亦相似三观所感。以妙真谛无漏五尘为体。

　　【钞】此明方便土因果也。因则有横有竖。竖则即空观智所感。横则相似三观。言即空者。非通教即有之空。乃圆教即中即假之空。相似三观者。乃一心三观。证入相似位者也。妙真谛者。非是偏真。乃不思议真也。无漏五尘者。无见思漏。尘沙漏。无明漏。乃中道无漏五尘也。

　　【解】实报净土。是妙假观智所感。亦分证三观所感。以妙俗谛无尽五尘为体。

　　【钞】此明实报土因果也。妙假观者。不思议假观。即中即空之假也。约竖而论也。分证三观者。一心三观之分证位也。约横而论也。妙俗谛者。不思议俗谛也。即中即真之俗也。无尽五尘者。随拈一尘。皆具一切尘。谓一一尘中一切尘。一一心中一切心。一一尘中一切心。一一心中一切尘。一一尘中一切刹。一切刹尘亦复然。(云云)也。

　　【解】常寂光土。是即中观智所感。亦究竟三观所感。以妙中谛称性五尘为体。

　　【钞】此明寂光土因果也。即中观者。即空即假之中也。不思议之中。约竖而论也。究竟三观者。一心三观之究竟位也。约横而论也。妙中谛者。不思议中谛也。即真即俗之中也。称性五尘者。称性圆融。不可思议之五尘也。初明四土横竖竟。

　　△二明四土圆融。

　　【解】欲令易解。作此分别。实四土庄严。无非因缘所生法。无不即空假中(此论性依此起修)。所以极乐同居净境。真俗圆融不可限量(此论修全修在性如是方是极乐净宗)。下皆仿此。

　　【钞】欲令易解作此分别者。作此四土次第分别。同居是缘生。方便是即空。实报是妙假。寂光是即中。若据实理。四土无不圆融。故曰四土庄严。无非因缘所生法等也。无非因缘所生者。四土唯一同居土也。无不即空者。四土唯一方便土也。无不即假者。四土唯一实报土也。无不即中者。四土唯一寂光土也。所以下。引圆融之境。证圆融之理也。真俗圆融者。三谛圆融也。人民表因缘所生法。同居土也。声闻表即空。方便土也。菩萨表即假。实报土也。佛表即中。寂光土也。若非圆融之理。何以有此圆融之境。凡圣同在一居而无碍。故曰圆融。不可限量者。不可以次第三智而作限量也。下文有显理处。皆仿依于此。别明四土竟。

　　△三问答破情。

　　【解】问寂光唯理性。何得有此庄严。答一一庄严。全体理性。一一理性。具足庄严。方是诸佛究竟依果。若寂光不具胜妙五尘。何异偏真法性。

　　【钞】此恐人不达寂光乃即事之理。而落偏见。设此问答以遮之也。夫寂光原不在三土外。亦不在三土内。以寂光本无所在故。即三土之理体也。所以答云。一一庄严。全体寂光理性。一一理性。具足三土庄严。经云。诸佛住处。名常寂光。若约如来分上。全三土而成寂光。若约众生分上。全寂光而成三土。自是业之差别。何关土有高下。又人民但见同居。不见上三。声闻但见下二。不见上二。菩萨见下三。分见寂光。唯佛圆见四土也。寂光若在三土胜妙庄严外。与小乘偏真法性有何差别也。经文二约所受用释竟。大科初征释已竟。

　　△二广释二。初别释所受。二合释能受所受。

　　△初又二初释生(妙)处。二结示佛力。

　　△今初。

　　又舍利弗。极乐国土。有七宝池。八功德水。充满其中。池底纯以金沙布地。四边阶道。金银琉璃玻璃合成。上有楼阁。亦以金银琉璃玻璃砗磲赤珠玛瑙而严饰之。池中莲华。大如车轮。青色青光。黄色黄光。赤色赤光。白色白光。微妙香洁。

　　【钞】琉璃。梵语。此云青色宝。又云不远。去波罗柰城不远故玻璃。或云塞颇胝迦。此云水玉。又云白珠。似水晶。有赤有白。

　　△疏中分四。初总标异此。二明八功德水。三明充满其中等。四明华轮等。

　　△今初。

　　【解】上明住处今明生处。宝池金银等所成。不同此方土石也(绝待之乐为浊世众生须对待而论)。

　　【钞】不同此方土石者。非但金宝与土石不同。亦乃凡圣迥别。此方是凡夫有漏染业所感。彼土乃圣人无漏净业所成。又是弥陀愿力庄严。此土如牢狱。彼土如天宫。岂可相比。言金银七宝等者。彼土宝实无量。且顺此方凡情所重。而言七种。乃至八功德水。亦顺此方凡水言其似而已。此土天宫之宝水。尚不可思量。况圣人之域。岂可以凡情测度。也。以彼土随拈一法。皆是弥陀三身四德。毫无差别故也。下皆仿此。

　　△二明八功德水。

　　【解】八功德者。一澄清。异此方浑浊。二清冷。异寒热。三甘美。异咸淡劣味。四轻软。异沉重。五润泽。异㴼腐褪色。六安和。异急暴。七除饥渴。异生冷。八长养诸根。异损坏诸根。及沴戾增病没溺等也。

　　【钞】十六观经云。八功德水。从如意珠王生。分十四支。一一支作七宝妙色。其摩尼水。流注华间。寻树上下。其声微妙。演说苦空无常无我请波罗蜜。无量寿经云。彼诸菩萨。及声闻众。若入宝池。意欲令水没足。水即没足。乃至欲令灌身。自然灌身。欲令还复。水辄还复。自然随意。开神悦体。荡除心垢。清明澄洁。波扬无量自然妙声。随其所应。莫不闻者。疏云八功德者。若论宝水功德。其实无量。且顺凡情略显八种。一澄清异此方浑浊者。彼土宝水。非但自体澄清。还能澄清一切众生身心。故经云。开神悦体。荡除心垢也。此方之水。非但不能荡除心垢。自体浑浊。复能浑浊一切也。二清冷异寒热者。彼土之水。非但自体清凉。复能清凉一切。浴此水者。离一切热恼故。此方之水。非但不能除恼。自体寒热。复又寒热一切。三甘美异咸淡劣味者。彼方之水。非但自体甘美。复又甘美一切。饮此水者。离苦得乐故。此方之水。非但不能离苦得乐。自体咸淡劣味。(海咸。河淡余水味劣)复又咸淡一切。四轻软异沉重彼方之水。非但自体轻软。复又轻软一切。浴此水者。身心皆轻安故。此方之水。非但不得轻安。自体沉重。复又沉重一切。五润泽异㴼腐褪色。彼方之水。非但自体润泽。复又润泽一切。饮此水者。无有不得利益。此方之水。非但不得悉檀。自体㴼腐褪色。复又㴼腐一切(㴼者。臭也。腐者。烂也。褪色者。日久色变也)六安和异急暴者。彼方之水。非但不急暴。自体安和。复又安和一切。经云。微澜回流。安详徐逝。闻此水声。皆得法忍。此方之水。非但不能说法。自体急暴。复又急暴一切。七除饥渴异生冷者。彼方之水。非但除色身饥渴。复除法身之饥渴。饮此水者。能得无量三昧辩才故。此方之水。非但不得法喜。自体生冷。复又生冷色法二身。八长养诸根。异损坏诸根。及沴戾增病没溺等也者。彼方之水。非但长养色身诸根。复能长养法身诸根。谓信进念定慧。此方之水。非但不长养二身。复又损坏诸根。并及没溺而死。沴戾而病也。(沴者。不和戾者。违戾)二明八功德水竟。

　　△三明充满其中等。

　　【解】充满其中。异枯竭泛滥。底纯金沙。异污泥。阶道四宝异砖石。陛级名阶。坦途名道。重屋名楼。岑楼名阁。七宝楼阁。异此方土木丹青也。楼阁是住处。及法会处。但得宝池莲胞开敷。便可登四岸。入法会见佛闻法也。

　　【钞】充满其中。异枯竭泛滥者。彼方之水。非但充满。复能善随人意。经云。彼诸菩萨。及声闻众。若入宝池。意欲令水没足。水即没足。欲令至腰。即至于腰。乃至欲令还复。水辄还复。调和冷暖。自然随意。此方之水。非但不随人意。不是枯竭。便是泛滥。枯竭则不能得其用。泛滥则复更损坏一切也。底纯金沙异污泥者。彼土池底。或是金沙。或银沙。或一宝沙。乃至无量宝沙等。此方池底。纯是污泥。目不可睹。鼻不可闻也。便可登四岸。入法会。见佛闻法者。非但登东西四岸。乃登四德之岸。入四土之法会。见四身之佛。闻四教之法也。三明充满其中等竟。

　　△四明华轮等。

　　【解】华轮者。轮王金轮。大四十里。且举最小者言。若据观经。及无量寿会。大小实不可量。由同居净土身相不等故也。青色名优钵罗。黄色名拘勿头。赤色名钵头摩。白色名芬陀利。由生身有光。故莲胞亦有光。然极乐莲华。光色无量。此亦略言耳。微妙香洁。略叹莲华四德。质而非形曰微。无碍曰妙。非形则非尘。故洁也。莲胞如此。生身可(妙)知。

　　【钞】华轮者。池中莲华大如车轮也。车轮。乃金转轮王金轮宝。轮王有四种。谓金。银。铜。铁。金轮王掌金轮。王四天下。有七宝千子。出人寿八万四千岁时。纯以十善化导。金轮宝大四十里。且举最小莲华而言。若据十六观经。及宝积经中。无量寿如来会。所明大小。实不可限量。由同居众生。身相不等故也。极乐莲华光色无量者。非但莲华无量。乃至光亦无量。色亦无量。此亦略言者。非但莲华略言。乃行树罗网宝池。金沙德水等。若光。若色。若依。若正。一一皆略言。以此经乃删繁取要故也。略叹莲华四德者。莲华功德亦无量。非止微妙香洁四德也。质而非形者。质乃七宝之体质也。非形。谓非定大小之形。随心如意也。无碍曰妙者。即随心如意。故不可思议也。非形则非尘者。既随心如意。全体唯心。经云。此见及缘。元是菩提妙净明体。故曰非尘故洁也。莲胞既微妙香洁。所生之身。亦微妙香洁也。经文初释生处竟。

　　△二结示佛力。

　　舍利弗。极乐国土。成就如是功德庄严。

　　△疏中分三。初约佛释。二结生释。三约不二释。

　　△今初。

　　【解】明上住处。生处。种种庄严。皆是阿弥陀佛。大愿大行称性功德之所成就(此义约佛)。故能遍严四种净土。普摄十方三世一切凡圣。令往生也。

　　【钞】严。有能严。所严。大愿。乃智慧庄严。大行。乃福德庄严。此二为能严。称性功德。性为所严。性有三谛。同居乃俗谛性。未见真理故。方便乃真谛性。未达中道故。实报寂光乃中谛性。已破无明故。愿有总别。总则四种宏誓。别则四十八愿。及十大愿等。今以总摄别。不出四宏。四宏对四谛。四谛分四教。则有四教四宏。依愿起行。行亦分四教。今以藏教愿行。庄严同居净土。通教愿行。庄严方便净土。别教愿行。庄严实报净土。圆教愿行。庄严寂光净土。又以前三教则庄严次第四土。以圆教则庄严圆融四土也。此二种庄严。必在众生边修。故能普摄十方三世一切凡圣也。今以同居普摄藏教凡圣。以方便普摄通教凡圣。以实报普摄别教凡圣。以寂光普摄圆教凡圣。今以同居普摄四教凡夫。以方便普摄藏通圣人。别圆凡夫。实报普摄别圆圣人。寂光唯摄圆教圣人。今以次第四土。普摄次第凡圣。若以圆融四土。普摄十方三世。一切专称名号。圆融凡圣。令往生也。初约佛释竟。

　　△二约生释。

　　【解】复次佛以大愿作众生多善根之因以大行作众生多福德之缘令信愿持名者。念念成就如是功德(此义约生)。而皆是已成。非今非当(谁解承当)。

　　【钞】此约众生。释成就如是功德庄严也。四十八愿。乃多善根之因。六度万行。乃多福德之缘。佛以此愿行。与众生庄严四种净土。又以此愿行。庄严成一句洪名。是故信愿持名者。全摄佛四土。乃我四土。全摄佛愿行成我愿行。故得念念之中圆净四土。圆证三身。圆证三不退。一生成佛也。皆是已成。非今非当者。乃我心中弥陀。与我早已严成。非待我今成当成。喻如父王成就天下。但候太子登极也。约生释竟。

　　△三约不二释。

　　【解】此则以阿弥种种庄严作增上本质带起众生自心种种庄严(性相圆明撤尽法门边畔界限)。全佛即生全他即自。故曰成就如是功德庄严(会上二义秪是一义)。

　　【钞】此则指上佛生二义。圆融成一义也。阿弥庄严作增上本质者。与众生作增上缘之本质境也。缘有四种。谓因缘。次第缘。所缘缘。增上缘也。增上者。有增上力用也。境有三种。一性境。二带质境。三独影境。性境有二。一无本质境。即弥陀大圆镜智。及我等第八识。所变身土庄严。即此本质境。又是增上缘也。二有本质境。即前五识所变五尘之境也。带质境亦二种。一以心缘心。名真带质。二以心缘色。名似带质。即依经作十六。观等也。独影境亦二种。一无质独影。如缘龟毛兔角等。二有质独影。即依经作观等也。带起众生自心庄严者。托此增上缘之本质境。变起自心中种种庄严也。带有二种。一挟带。根本智证真如是。二变带。即变起相分是。夫自心本具四土庄严。无缘不能自起。今托佛之本质境之增上缘。自第八识变起无本质境。前五识变起有本质境。第六识变起似带质境。皆是自变而缘。故曰自心种种庄严也。全佛即生者。全佛本质庄严。乃众生本质庄严。全佛带质庄严。乃众生带质庄严。全他即自者。佛乃众生心中之弥陀。我是佛心内之众生。佛与我互相摄入既尔。与一切菩萨。一切人民。摄入亦然。故曰成就如是。事事无碍。不可思议功德庄严也。经文初别释所受竟。

　　△二合释能受所受又二。初约五根五尘明受用。次约耳根声尘明受用。

　　△初又二。初正明。二结示。

　　△今初。

　　又舍利弗。彼佛国土。(空中)常作天乐。(下是)黄金为地。(中间)昼夜六时。雨天曼陀罗华。(上严空界。下严金地)其土众生。常以清旦。各以衣裓。盛众妙华供养他方十万亿佛。即以食时。还到本国。饭食经行。

　　△疏中分二。初合科义。二释经文。

　　△今初。

　　【解】乐是声尘。地是色尘。华是色香二尘。食是味尘。盛华散华经行是触尘。众生五根对五尘可知。

　　【钞】众生五根。受用此五种净尘。故云五根五尘明受用也。

　　△二释经文分四。初释常作天乐等。二释曼陀罗华等。三释即以食时等。四释饭食经行。

　　△今初。

　　【解】常作者。即六时也。黄金为地者。七宝所严地界。体是黄金也。日分初中后。名昼三时。夜分初中后。名夜三时故云昼夜六时。然彼土依正各有光明。不假日月。安分昼夜。且顺此方假说分际耳(但可顺此方比拟不可随此方情见)。

　　【钞】常作天乐者。此土五尘。以天为极。故曰天乐天衣天食等也。然彼土音乐。非天可比。无量寿经云。世间帝王百千音乐。自转轮圣王。乃至第六天上妓乐音声。展转相胜千亿万倍。第六天上万种乐音。不如无量寿国。诸七宝树。一种音声。千亿倍也。此称天乐者。一者。顺此方凡情。二者乃第一义天之乐也。以佛国土中。随拈一法。皆弥陀三身四德。毫无差别也。黄金为地等可知。

　　△二释曼陀罗华等。

　　【解】曼陀罗。此云适意。又云白华。衣裓。是盛华器。众妙华。明非曼陀罗一种。应如妙经四华。表四因位。供养他方佛。表真因会趋极果。果德无不遍也。且据娑婆言十万亿佛。意显生极乐已。还供释迦弥勒。皆不难耳。若阿弥神力所加。何远不到哉。

　　【钞】妙经四华者。法华经云。尔时世尊。入于无量义处三昧。是时天雨曼陀罗华。摩诃曼陀罗华。曼殊沙华。摩诃曼殊沙华。而散佛上。摩诃曼陀罗者。此云大适意。曼殊沙。此云柔软。大柔软。表四因位者。四华表显十住。十行。十向。十地。四种真因菩萨位也。供养他方佛。表真因会趋极果者。以妙华供佛。表显真因皆趋向于佛果也。何故供养他方佛。表显果德遍在一切处也。余文可知。

　　△三释即以食时等又三。初明神足难思。二明事事无碍。三明法门甚深。

　　△今初。

　　【解】食时。即清旦。故曰即以。明其神足不可思议。不离彼土。常遍十方。不假逾时回还也。

　　【钞】神足不可思议者。六通中有神足通。亦名神境通。亦名如意通。有三种。一能到。谓身能飞行。如鸟无碍。移远令近。不往而到。此没彼出。彼没此出。一念能至十方世界。二转变。大能作小。小能作大。一能变多。多能变一。三圣如意。化现无方。应变不测。此乃自力神足。尚不可测。况借如来神力。岂可思议。故不离彼土。常遍十方。不假逾时回还也。逾者。越也。非过时而还本国也。

　　△二明事事无碍。

　　【解】此文显极乐一声。一尘。一刹那。乃至跨步弹指。悉与十方三宝贯彻无碍。

　　【钞】上文神足。乃约事释。今乃约理显。神足非作意通。乃法尔如然。法性之理也。此文显极乐一声一尘者。谓随拈一法也。净土中随拈一法。皆究竟清净真如。真如无分别。无分剂。摄尽十方无尽三宝。皆在是一法之中。十方三宝。亦究竟清净真如。真如无分别。无分剂。摄尽极乐无尽三宝。一法既尔。法法皆然。故得跨步弹指。互相贯彻无碍。由贯彻无碍。故得不离彼土。常遍十方。供佛还国。在于同时无碍也。故曰我此道场如帝珠。十方三宝影现中。我身影现三宝前。头面接足归命礼。

　　△三明法门甚深。

　　【解】又显在娑婆则浊重恶障。与极乐不隔而隔。生极乐则功德甚深。与娑婆隔而不隔也。

　　【钞】娑婆如牢狱。不隔而隔。极乐如天宫。隔而不隔也。释即以食时等竟。

　　△四释饭食经行。

　　【解】饭食经行者。念食食至。不假安排。食毕钵去。不劳举拭。但经行金地。华乐娱乐。任运进修而已。

　　【钞】饭食经行者。意显不假安排做作。不劳举拭净洗。无有障道尘缘。但有金地经行。华乐娱乐。胜缘助道耳。经文初正明竟。

　　△二结示。

　　舍利弗。极乐国土。成就如是功德庄严。

　　【钞】经文初约五根五尘明受用竟。

　　△二约耳根声尘明受用。以此方耳根最利。故别就法音广明。其实极乐摄法界机。五尘一一圆妙。出生一切法门也。

　　【钞】众生五根。各有利钝。如香积佛国众生。舌根利。故香积如来以香饭作佛事。又有以天衣作佛事者。乃身根利。此方众生耳根最利。故释迦佛以音声作佛事。故佛顶经云。此方真教体。清净在音闻。是故此经别就弥陀法音。广明其受用。若究实论。极乐圆摄法界机。五尘皆圆皆妙。皆能出生一切法门。非止音声一尘也。

　　○又二初别明。二总结。

　　△初中二。初化有情声。二化无情声。

　　△初又二。初鸟音法利。二征释略显。

　　△今初。

　　复次舍利弗。彼国常有种种奇妙杂色之鸟。白鹤。孔雀。鹦鹉舍利。迦陵频伽。共命之鸟。是诸众鸟。昼夜六时。出和雅音。其音演畅五根。五力。七菩提分。八圣道分。如是等法。其土众生。闻是音已。皆悉念佛念法念僧。

　　△疏中分二。初释鸟音。二释法利。

　　△今初。

　　【解】种种奇妙杂色。言多且美也。下略出六种。舍利。旧云鹙鹭。琦禅师云是春莺。或然。迦陵频伽。此云妙音。未出㲉时。音超众鸟。共命。一身两头。识别报同。此二种西域雪山等处有之。皆寄此间爱赏者。言其似而已。六时出音。则知净土不以鸟栖为夜。良以莲华托生之身。本无昏睡。不假夜卧也。

　　【钞】种种奇妙杂色之鸟者。非但多。而且美。十六观经云。如意珠王。涌出金色微妙光明。其光化为百宝色鸟。和鸣哀雅。常赞念佛念法念僧。琦禅师。即元朝楚石梵琦禅师。姓朱。宁波象山人。云是春莺者。西斋诗云。舍利即春莺。修眉漆点睛或然者。亦未可定也。妙音鸟未出㲉时者。大论云。如迦陵频伽鸟。在㲉中未出。声超余鸟。正法念经云。山谷旷野。其中多有迦陵频伽。出妙音声。若天若人。紧那罗等。无能及者。唯除如来音声。共命一身两头。识别报同者。梵云耆婆耆婆迦。此翻生。胜天王经云。生生。或翻命。法华云。命命。杂宝藏经。名为共命。心识各别。同一报命也。此等诸鸟。皆寄此间爱赏者。言其相似。名虽相似。体却不同。乃如意珠王所生宝鸟。原是弥陀化身也。初释鸟音竟。

　　△二释法利又三。初释道品。二释等法。三释念三宝。初科又二。初正释。二料简。初又七。初四念处。二四正勤。三四如意足。四五根。五五力。六七菩提分。七八圣道分。

　　△今初。

　　【解】五等根者。三十七道品也。所谓四念处。一身念处。二受念处。三心念处。四法念处。

　　【钞】四念处者。念为能观之智。处为所观之境。而有四教。此正明藏教念处者。以厌离门中正当用故。佛临涅槃再三嘱付故。正当用者。能断娑婆爱欲。爱欲不断。难得往生。喻如乘马。先须解缰。开舟先须拔锚。锚不拔。舟岂能开。缰不解。马焉得行。爱欲不断。焉得往生。念佛人多。往生者少。正为爱欲不断故也。佛临涅槃嘱付者。佛临涅槃。阿难问佛。佛在世时。依佛而住。佛灭度后。依何而住。佛答云。依四念处住。一身念处者。谓观身不净。有七种不净观。一种子不净。此身最初。乃一念爱欲心生。二受生不净。谓受生时。揽父母赤白二渧。识投其中受生。三住处不净。谓在母腹。生脏下。熟脏上住。四食啖不净。胎中唯食母血故。五初生不净。从产门出。血衣同下。臭秽狼藉。六举体不净。薄皮之内。脓血遍满。屎尿盈腹。蛆虫遍体。九孔流溢。七究竟不净。死后胖胀烂坏。狗拖猪扯。骨肉纵横。常作此观。能断娑婆贪爱。能成极乐净业。乃厌离门中第一妙行。修净业者不可不知也。二受念处者。谓观受是苦。受有三受。谓苦受。乐受。不苦不乐受。苦受是苦苦。乐受是坏苦。不苦不乐受是行苦。三心念处者。谓观心无常。贪。嗔。痴。等分。四心流动故。四法念处者。谓观法无我。法。谓五阴等法。无我我所。

　　○再观净土清净四念处。能启极乐欣求门。一身念处者。谓观净土之身究竟清净。对娑婆七种不净。略明七种清净。发菩提心。为种子清净。投于七宝莲胎。为受生清净。端坐莲台之上。为住处清净。禅悦法喜。为食啖清净。华开见佛。为初生清净。三十二相。八十种好。紫磨金身。为举身清净。一生成佛。为究竟清净。二受念处者。净土之受。纯是不思议乐受。谓六根受于六尘。皆得无量福德智慧。三昧辩才三心念处者。谓观净土之心。唯真常之心。谓无贪爱。无嗔恚。无愚痴。既无三毒。则唯一平等真常之心。四法念处。谓观法有我。净土五阴。皆具八大自在我故。四念处竟。

　　△二四正勤。

　　【解】四正勤。一已生恶法令断。二未生恶法令不生。三未生善法令生。四已生善法令增长。

　　【钞】正勤者。谓正精进也。已生恶者。见思惑也。未生恶。谓尘沙无明。未生善。谓道种智。一切种智。已生善。谓一切智也。

　　○净土正勤者。一句佛号。心心不舍。念念不忘。无有间断。即正勤也。

　　△三四如意足。

　　【解】四如意足。一欲如意足。二精进如意足。三心如意足。四思惟如意足。

　　【钞】如意足者。所愿皆遂故。又名四神足。能发神通故。欲如意者。于所观境希向慕乐也。精进如意者。于所观境精而不杂。进而不退也。心如意者。亦名念如意。于所观境一心正住也。思惟如意者。亦名慧如意。于所观境。心不驰散也。

　　○净土如意足者。欣求极乐。即欲如意。直进不退。即精进。句句分明。即心如意。及思惟如意也。

　　△四五根。

　　【解】五根者。信正道及助道法。名信根。行正道及诸助道善法。勤求不息。名精进根。念正道及诸助道善法。更无他念。名念根。摄心在正道及诸助道善法中。相应不散。名定根。为正道及诸助道善法。观于苦等四谛。名慧根。

　　【钞】正道。即四念处观。能破四倒。名为正道。助道。即其余事助。即布施持戒等名为助道。文并易知。观苦等四谛名慧根者。谓十六行观也。前四念处。总具四谛。此别显四谛。何为总具。谓所观身受心法。为苦谛。能观之不净苦无常无我。即道谛。四倒。即集谛。四倒不起。即灭谛。何为别显。四谛各显四观。四四成十六观。故为别显。当观法数。

　　○净土五根者。信此一句佛号。乃九品莲华之藕根也。念念不息。名精进根。更不他念。即念根。一心不乱。即定根。娑婆苦集断。极乐道灭成。即慧根。

　　△五五力。

　　【解】五力者。信根增长。能破疑惑。破诸邪信。及破烦恼。名信力。精进根增长。破种种身心懈怠。成办出世大事。名精进力。念根增长。破诸邪念。成就一切出世正念功德。名念力。定根增长。能破乱想。发诸事理禅定。名定力。慧根增长。能遮通别诸惑。发真无漏。名慧力。

　　【钞】五力者。谓五根增长。能破五障力用也。信根增长等者。谓谛观分明。正信自增。邪信自破。四倒不生。故曰破烦恼也。精进根增长等者。身精进破身懈怠。口精进破口懈怠。心精进破心懈怠。成办出世身口意大事也。念根增长等者。四念处增长。破四倒之邪念。成就出世不净智。苦智等。四智功德也。定根增长等者。能破欲界乱想。发得世间事禅。四禅。四空等。或发出世间理禅。六妙门。十六特胜等。名定力也。慧根增长等者。能遮其见思之通惑。通惑者。三乘同断故。又能遮其尘沙无明之别惑令不起。别惑谓独菩萨断。二乘不断故。发真谛无漏智慧也。

　　○净土五力者。一心不乱。不被娑婆所动也。

　　△六七菩提分。

　　【解】七菩提分。亦名七觉分。智慧观诸法时。善能简别真伪。不谬取诸虚伪法。名择法觉分。精进修诸道法时。善能觉了。不谬行于无益苦行。常勤心在真法中行。名精进觉分。若心得法喜。善能觉了此喜。不依颠倒之法而喜。住真法喜。名喜觉分。若断除诸见烦恼之时。善能觉了。除诸虚伪。不损真正善根。名除觉分。若舍所见念着境时。善能觉了。所舍之境。虚伪不实。永不追忆。名舍觉分。若发诸禅定之时。善能觉了。诸禅虚假。不生爱见妄想。名定觉分。若修出世道时。善能觉了。常使定慧均平。或心沉没。当念用择法精进喜三觉分。以察起之。或心浮动。常念用除舍定三觉分。以摄持之。调和适中。名念觉分。

　　【钞】七菩提分。亦名七觉分者。梵云菩提。此云正觉。即上文发真无漏智。念念不离。故曰觉分也。智慧观诸法等者。诸法。即五蕴等真法伪法也。与无漏智相应。即真法。不相应。名虚伪法也。精进修诸道法等者。道法。即道品也。若与无漏智相应。名有益真法。若不相应。即无益苦行也。若心得法喜等者。若与无漏智相应之喜。即真法喜。即法喜亦不许着。若与四倒相应者。名颠倒之喜。若断除诸见烦恼等者。即断身边等见惑也。真善根。即无漏智也。若舍所见念着等者。所见念着。谓所见。所念。所著之境。即见惑所取身相我相等相也。虚伪不实者。此境本无。因念着故似有。乃意识所变影像。故曰不实也。若发诸禅等者。即四禅八定。乃世间禅。故曰虚假。不生爱见者。爱即思惑。见即见惑。皆名妄想。若修出世道等者。此七科道品。即出三界道品也。若心沉没。即定过于慧。若心浮动。即慧过于定。皆不能发真。定慧均平。则寂而常照。照而常寂。故能发真也。

　　○净土觉分者。一念相应一念佛。念念相应念念佛。即净土觉分也。

　　△七八圣道分。

　　【解】八圣道分。亦名八正道分。修无漏行观。见四谛分明。名正见。以无漏心相应思惟。动发觉知筹量。为令增长入大涅槃。名正思惟。以无漏慧除四邪命。摄诸口业。住一切正语中。名正语。以无漏慧。除身一切邪业。住清净正身业中。名正业。以无漏慧。通除三业中五种邪命。住清净正命中。名正命。(五邪命。皆为利养。一诈现异相奇特。二自说功德。三占相吉凶。为人说法。四高声现威。令人敬畏。五说所得供养。以动人心)以无漏慧相应。勤精进修涅槃道。名正精进。以无漏慧相应念正道及助道法。名正念。以无漏慧相应入定。名正定。

　　【钞】八圣道分。亦名八正道分者。乃圣人所行正道也。无漏圣法。故言正。通至涅槃。故言道。修无漏行观等者。无漏行观。即苦集灭道十六行观。修此观只有上升。不能下漏。故曰无漏行观。慧眼分明。故曰正见也。以无漏心相应等者。无漏心。即四谛智。总名为一切智心。思惟动发者。发动四谛观。觉知筹量四谛之境。为令四智增长。断惑证真也。以无漏慧除四邪命等者。四邪命食。一方口食。谓曲媚豪势。通使四方。二维口食。谓种种咒术。卜算吉㐫。三仰口食。谓仰观星宿。以自活命。四下口食。种植田园。和合汤药。此四邪心求利。以活身命。故曰邪命。离此四邪。专行乞食。真语实语。摄诸口业。住于正语也。以无漏慧除身一切邪业等。谓尚无不杀不盗不淫。何况而有杀盗淫业。故曰清净正身业也。以无漏慧通除等者。上二别除身口。此则通除三业。以五邪命。通三业故。以无漏慧除。故曰清净正命也。以无漏慧相应勤精进等者。谓修精进行时。无我慧在前。令我执不起。名涅槃道正精进也。以无漏慧相应念正道等者。谓行正道助道。总以无漏慧为正念也。以无漏慧相应入定等者。入定之前。先举无漏慧。能发无漏定也。

　　○净土正道者。一句佛号。乃净土直道也。

　　△二料简又二初料简四教。二料简四土。

　　△今初。

　　【解】此等道品。依生灭四谛而修(皆有订讹之功)。即藏教道品。依无生四谛而修。即通教道品。依无量四谛而修。即别教道品。依无作四谛而修。即圆教道品。

　　【钞】道品者。四谛中之道谛也。如来说法。不出四谛。此乃世尊利他妙智。因病设药也。若见思病重。为说生灭四谛。若见思病轻。为说无生四谛。若无明病重。为说无量四谛。若无明病轻。为说无作四谛。智者大师判为四教四谛也。藏教者。三藏教也。四阿含为经藏。毗尼为律藏。阿毗昙为论藏。此谓小乘三藏。约事立名。后三教乃大乘。约理立名。此教唯诠生灭四谛。及十二因缘。事六度等。通教者。大小皆通。钝根人通前藏教。利根通后别圆。故为通。乃大乘初门。诠无生四谛。十二因缘等。别教者。谓教。理。智。断。行。位。因。果。别前藏通。别后圆教。故为别。独菩萨法。诠无量四谛。十二因缘等。圆教者。谓教。理。智。断。行。位。因。果。悉皆圆融。故为圆教。诠无作四谛。十二因缘等也。生灭四谛者。苦谛则生。住。灭。三相迁移。集谛则贪。嗔。痴。等分。四心流动。道谛则对治易夺。灭谛则灭有还无。净土众生。亦复如是。若小种先熟者。定闻生灭四谛。禀生灭道品。自属藏教。故曰依生灭四谛而修。即藏教道品也。无生四谛者。苦谛如幻如化。无逼迫相。集谛如幻如化。无和合相。灭谛涅槃如幻如化。无生相。道谛与集谛如幻如化。无二相。若是通教机。定闻无生四谛。禀无生道品。故曰依无生四谛而修。即通教道品也。无量四谛者。苦有无量相。十界果报不同故。集有无量相。五住烦恼不同故。道有无量相。恒沙佛法不同故。灭有无量相。诸波罗蜜不同故。若是别教机。定闻无量四谛。禀无量道品。故曰若依无量四谛而修即别道品也。无作四谛者。四谛皆真如实相。无作无为。故曰无作。苦谛则阴入皆如。无苦可离。集谛则尘劳本清净。无集可断。道谛则边邪皆中正无道可修。灭谛则生死即涅槃。无灭可证。若圆教机。定闻无作四谛。禀无作道品。故曰依无作四谛而修。为圆道品也。料简四教竟。

　　△二料简四土。

　　【解】藏道品名半字法门。净土浊轻。似不必用。为小种先熟者。或暂用之。通道品名大乘初门。三乘共禀。同居净土多说之。别道品名独菩萨法同居方便净土多说之。圆道品名无上佛法。有利根者。于四净土皆得闻也(方是极乐净宗)。

　　【钞】半字法门者。喻小乘偏理而不圆满也。净土浊轻者。净土本无浊。因娑婆众生生彼国。故有轻浊也。似不必用者。若为小乘种先熟则暂用。若无小乘种。则不必常用也。大乘初门者。别圆二教之初门故。同居净土多说者。同居土众生具见思惑。故说无生道品也。独菩萨法者。唯菩萨所行也。同居方便多说者。上二土不用也。圆道品四土皆闻者。四土圆融故。故是极乐宗旨也。如是则同居具四教。方便但别圆。实报唯圆教。寂光无教无不教。料简竟。释道品竟。

　　△二释等法。

　　【解】如是等法者。等前念处正勤如意足。等余四摄六度十力无畏无量法门也。三十七品。收法虽尽。而机缘不等。作种种开合。名义不同。随所欲闻。无不演畅。故令闻者念三宝。发菩提心。伏灭烦恼也。

　　【钞】文分二节。初正释文。二明开合。初正释。四摄者。一布施摄。二爱语摄。三利行摄。四同事摄。以此四法。摄取众生也。六度者。布施度悭贪。持戒度破戒。忍辱度嗔忿。精进度懈怠。禅定度散乱。智慧度愚痴。十力者。如来十种智力也。一知是处非处智力。二知业智力。三知定智力。四知根智力。五知欲智力。六知界智力。七知至处智力。八宿命智力。九天眼智力。十漏尽智力。四无畏者。一一切智无畏。于一切法尽知尽见。二漏尽无畏。五住究尽故。三说障道无畏。障道法尽知尽说。四说苦尽道无畏。尽苦道能知能说。此四摄六度等。皆具四教。恐繁不录。二明开合。摄法虽尽者。谓道品中具足诸法。诸法中具足道品也。机缘不等者。四教四机。四悉为缘。故曰不等也。种种开合名义不同者。若藏教机。则开生灭道品。及四摄六度等。无量法门。若通教机。则开无生道品。及四摄六度等。无量法门。别圆亦然。演畅者名开。不演名合。又若是好广机缘。则广演三十七品。成无量法门。若是好略机缘。则合演道品。成六度四摄等。名亦不同。随名显义。义亦有异。总而言之。随所乐闻。无不演畅。曲尽其宜。无方不至。故令闻者圆念三宝。圆发三心。圆断三惑也。二释等法竟。

　　△三释念三宝又二初正明二料简。

　　△今初。

　　【解】灼见慈威不可思议。故念佛。法喜入心。法味充足。故念法。同闻共禀。一心修证。故念僧(此三句各具四益详见下释念三宝中)。

　　【钞】此正明念三宝因缘也。灼见者。往生净土。亲见弥陀三身也。若藏通二机。灼见弥陀应化身慈威不可思议。故念佛。闻藏通道品法喜入心。真谛法味充足。故念法。与藏通圣贤同闻共禀。同居土中一心修证。故念僧。若别圆二机。灼见弥陀报法二身慈威不可思议。故念佛。闻别圆道品法喜入心。俗中二谛法味充足。故念法。与别圆圣贤同闻共禀。方便实报土中。一心修证。故念僧。正明竟。

　　△二料简。

　　【解】能念即三观。所念三宝。有别相。一体。及四教意义。三谛权实之不同。如上料简道品。应知。

　　【钞】此简别能念所念也。能念即三观者。简能念也。谓藏教析空。通教体空。别教次第。圆教一心也。所念三宝下。简所念则不同。有别相三宝。有一体三宝。及四教三宝。三谛三宝。权实三宝。如上文以四教四土料简道品。应可知。别相三宝者。法报应化。为四教佛宝。教理智断。为四教法宝。三乘圣贤。为四教僧宝。一体三宝者。真如觉了为佛宝。全体轨则为法宝。理智和合为僧宝。四教意义者。别相一体。各分四教。别相可知。一体者。以能观之智为佛宝。以所观之理为法宝。能所和合为僧宝。意者。一体也。义者。别相也。三谛者。藏通乃真谛三宝。别教乃次第三谛三宝。次第隔历。又为俗谛三宝。圆教乃一心三谛三宝。一心圆融。又为中谛三宝。权实者。前三教是权。圆教乃实。别相是权。一体是实。前三教一体总为权。唯圆教一体乃是实也。更简四土者。同居具一切。方便简藏通。实报简别教。寂光又简别相。无念无证。无三无一。复能普现一切也。疏义三释念三宝竟。经文初鸟音法利一科已竟。

　　△二征释略显。

　　舍利弗。汝勿谓此鸟。实是罪报所生。所以者何。彼佛国土。无三恶道。舍利弗。其佛国土。尚无恶道之名。何况有实。是诸众鸟。皆是阿弥陀佛。欲令法音宣流。变化所作。

　　△疏中分三。初问答破疑。二问答显益。三点示标指。

　　△今初。

　　【解】征释可知问白鹤等非恶道名耶。答。既非罪报。则一一名字。皆诠如来究竟功德(名字法界不可思议如此)。所谓究竟白鹤等。无非性德美称。岂恶名哉。

　　【钞】此破恶名之余疑也。经中征释略显。实法之疑已决。而无恶道之名尚隐。故问云。白鹤等。岂非恶道之名字。何云尚无恶道之名耶。答云。五阴既非罪报。即假名亦非恶名。非罪报即善报。非恶名即善名。善报即究竟五阴功德。善名即究竟假名功德。故曰一一名字。皆诠如来究竟功德也。一一名字者。佛假名。乃至白鹤等假名也。诠者。以假名诠显实法也。究竟功德者。如来证穷十法界功德也。所谓究竟白鹤等者。既佛证穷法界性。一究竟一切究竟。在佛为究竟佛。在白鹤为究竟白鹤。亦即究竟舍利。究竟蛣蜣等也。无非性德美称者。十界五阴。皆是法界本具功能德用。十界假名。亦性具美称。岂娑婆恶道之假名。故曰名字法界不可思议也。初问答破疑竟。

　　△二问答显益。

　　【解】问化作众鸟何义。答。有四悉檀因缘(此经悉檀皆是第一义中具下三悉)。凡情喜此诸鸟。顺情而化。令欢喜故。鸟尚说法。令闻生善故。不于鸟起下劣想。对治分别心故。鸟即弥陀。令悟法身平等。无不具。无不造故。

　　【钞】文并易知。鸟即弥陀者。鸟即法界藏身。令闻法者悟入法界藏身。无一法不具。无一法不造。得入理益也。此释悉檀。皆是第一义中具下三悉者。迥异他经故。他经具四教四悉。此经纯圆教四悉。圆教乃第一义谛之教。佛乃第一义谛之人。于圆教中乃分证四悉。故是第一义中具下三悉也。分证四悉。释在下文。问答显益竟。

　　△三点示标指。

　　【解】此中显微风树网等音。及一切依正假实。当体即是阿弥陀佛三身四德。毫无差别也(可谓法界标指)。

　　【钞】法界标指者。直指法界之语也。法界者。当人自性也。此中显等者。依报妙一科之中。显极乐六尘之境也。微风。乃触尘。树网。乃色香味三尘。音。乃声尘。假。即假法。乃法尘。实。即实法。总前五尘。此六尘中随拈一法。当其全体即弥陀三身四德。毫无差别。既是佛三身四德。亦众生三身四德。亦我三身四德。毫无差别。故曰心佛及众生。是三无差别。故为圆融法界标指。又为第一义谛悉檀也。经文二征释略显竟。大科化有情声竟。

　　△二化无情声。

　　舍利弗。彼佛国土。微风吹动。诸宝行树。及宝罗网。出微妙音。譬如百千种乐。同时俱作。闻是音者。自然皆生念佛念法念僧之心。

　　△疏中分二。初明念三宝因缘。二明念三宝四益。

　　△今初。

　　【解】情与无情。同宣妙法。四教道品。无量法门。同时演说。随类各解。能令闻者念三宝也。

　　【钞】情与无情。尽是弥陀之妙体。风动树网。全吐广长之舌相。如来一音说法。众生随类各解。然虽各解。终归一体三宝。明念三宝因缘竟。

　　△二明念三宝四益。此四益。此土有横有竖。横则利根一人。竖约钝根六即。彼土唯横无竖。以往生净土。一生定成佛故。故今但论分证四益也。

　　【解】念三宝。是从悉檀获益。凡夫创闻。大踊遍身。是欢喜益与三宝气分交接。必能发菩提心。是生善益。由此伏灭烦恼。是破恶益。证悟一体三宝。是入理益也。初别明竟。

　　【钞】念三宝是从悉檀获益者。总标亲证一体三宝。圆获四益也。凡夫有二观行为外凡。相似名内凡。乍破无明。创闻佛性之理。自然踊跃普遍通身。故别教名欢喜地也。乍入圣位。与一体三宝气分相应。自是菩提心开发。故圆教名发心住也。由此分破无明烦恼。约断德名破恶益。证悟一体三宝。即三德三身等。约智德名入理益也。又前文念三宝。灼见慈威等三句。各具此四益。以见佛。闻法。共禀。在同时故。又此四益。意虽在圆。其实四教皆通。具四教道品故。四教俱圆故。当案四教六即说之。经文二化无情声竟。大科初别明竟。

　　△二总结。

　　舍利弗。其佛国土。成就如是功德庄严。

　　△疏中分二。初正明唯心妙境。二诃破愚迷。

　　△今初。

　　【解】重重结示。令深信一切庄严。皆导师愿行所成种智所现。皆吾人净业所感。唯识所变。佛心生心。互为影质。如众灯明。各遍似一(性相圆明)。全理成事。全事即理。全性起修。全修在性(佛性修皆是性生是修)。亦可深长思矣。

　　【钞】令深信者。藏通别三教之信。皆是浅信。此乃圆融事事无碍之信。故曰深信。一切庄严者。四土庄严也。愿行所成者。四教愿行所成也。以此为因。种智所现者。乃至果成一切种智所现。此明佛心所变相分庄严。全庄严乃佛心也。皆吾人净业所感者。以此为因。唯识所变者。乃至果成唯识所变。此明众生心所变相分庄严。全庄严乃众生心也。佛心生心。互为影质者。亦可云佛境生境。互为影质。全境即心故。此谓佛之庄严。为本质境。而却在众生心中。为独影境。众生庄严。为本质境。而又在佛心内。为独影境。佛乃众生心内弥陀。名为自性弥陀。众生乃佛心内人民。唤作自性众生。故曰自性众生誓愿度。乃至自性佛道誓愿成。一人如是。众多亦然。随拈一尘一法。皆是此境。法性法尔如是。非关造作。四土皆然。非但实报也。如众灯下。更以喻明。如众灯之明。各遍一室。似一而不分。却是各灯各明。佛心众生心。共变四土庄严。似一而不分。却是各人各庄严。然同业同相分。似难分。但看人见是水。鬼见是火等。别业别相分。则唯心唯庄严。事事无碍之境。易可知也。全理成事。全事即理者。全心成境。全境即心也。如全冰成水。全冰即水也。全性起修。全修在性者。全性具庄严。而起成修德庄严。全修德庄严。而还在心性中。不出心外。心性本无外故。如全海成波。全波在海。不出海外。故曰唯心净土。自性弥陀也。亦可深长思者。此理微妙。非邪智浅智可知也。

　　△二诃破愚迷。

　　【解】柰何离此净土。别谭唯心净土。甘堕鼠即鸟空之诮也哉(离土谈心定是缘影妄想)。初依报妙竟。

　　【钞】鼠即。乃鼠鸣声。譬呵谭有不达妙有者。鸟空。乃鸟鸣声。譬呵谭空不达真空者。诮者。讥诮。古人之陈喻。故曰之诮也。世人不了即事之理。即土之心。离此不思议净土。别执缘影妄想。以为唯心净土。自性弥陀。何类鼠鸟之谭也。缘影妄想者。第六意识所攀缘之影。以识如镜。所缘如影。乃无体法尘也。即今人所谓空劫已前。威音那畔。以为本来面目者是也。楞严经云。纵离见闻觉知。内守幽闲。犹为法尘分别影事。一迷为心。决定拨西方在心外也。经文二总结竟大科初依报妙竟。

　　△二正报妙二。(深契佛心)初征释名号。二别释主伴。

　　△初中二。初征。二释。

　　△今初。

　　舍利弗。于汝意云何。彼佛何故号阿弥陀。

　　【解】此经的示持名妙行。故持征释名号。欲人深信万德洪名。不可思议。一心执持。无复疑贰也。

　　【钞】如来征释名号者。此经的确开示执持名号以为妙行。故特征释之。欲人深信万德洪名。即不思议境。一心执持。自具十乘观法。圆收圆超一切法门。故曰无复疑其有贰也。

　　△二释二。初约光明释。二约寿命释。阿弥陀。正翻无量。本不可说。本师以光寿二义。收尽一切无量(确妙)。光则横遍十方。寿则竖穷三际横竖交彻即法界体。举此体作弥陀身土。亦即举此体作弥陀名号(速须信入)。是故弥陀名号。即众生本觉理性。持名。即始觉合本。始本不二。生佛不二。故一念相应一念佛。念念相应念念佛也。

　　【钞】此悬示名号功德不可思量。令人一心执持无疑也。阿弥陀正翻无量者。翻梵成华也。无量者。本不可思量也。不可思量。故不可言说。真如门意也。虽不可说。而不碍言说。故本师约生灭门。以光寿二义。收尽一切无量。以寿义。收尽不可说一切无量。以光义。收尽言说中一切无量。光则横遍十方者。心性寂而常照也。寿则竖穷三际者。心性照而常寂也。横竖交彻。即法界体者。横中有竖。竖中有横。即圆融法界之体。法界体者。即心性不变常随缘。随缘常不变。乃十界之大纲宗。实相之正体也。故古德云。法界圆融体。作我一念心。故我念佛心。全体即法界也。举此体作弥陀身土。则弥陀三身四土。乃此一念变作。如举墨成画。全画即墨。举体作名号。则全名号乃此一念变作。如举墨书字。全字亦是墨。名号即本觉者。即心即佛也。始觉合本者。能所不二也。始本不二。生佛不二者。唯此现前一念心性也。现前一念。常与佛号相应。则一念相应一念成佛。念念相应念念成佛。不随九界之缘故也。

　　△今初约光明释。

　　舍利弗。彼佛光明无量。照十方国。无所障碍。是故号为阿弥陀。

　　△疏中分二。初释佛光无量。二明佛光无碍。初又三初约证释二约愿释三简三身。

　　△今初。

　　【解】心性寂而常照。故为光明(一切诸佛之心要)。今彻证心性无量之体。故光明无量也。

　　【钞】心性寂而常照者。明所证理体也。辩体中云。实相之体。非寂非照。而复寂而恒照。此即弥陀所证实相。不变而常自随缘也。能随染净缘。具造十法界。故为光明也。彻证心性无量之体者。明能证之智德也。彻证者。以一心三观。证一心三智。从名字证。乃至究竟证。心性无量智德之体圆显。故光明无量也。一切诸佛之心要者。即此现前一念之心性也。

　　△二约愿释。

　　【解】诸佛皆彻性体。皆照十方。皆可名无量光。而因中愿力不同。随因缘立别名。弥陀为法藏比丘。发四十八愿。有光明恒照十方之愿。今果成如愿也(可悟心佛)。

　　【钞】此科明随四悉檀因缘立别名也。若但约证释。则诸佛体同。不能立其别名。立别名者。必假因缘。不然。则堕无因之过。因缘者。为众生作四悉因缘也。弥陀为法藏比丘者。世界悉檀也。发四十八愿者。为人悉檀也。有光明恒照十方之愿者。对治悉檀也。今果成如愿者。第一义悉檀也。可悟心佛者。点示入理益也。

　　△三简三身。

　　【解】法身光明无分际。报身光明称真性。此则佛佛道同。应身光明有照一由旬者十百千由旬者。一世界。十百千世界者。唯阿弥普照(方是极乐净宗)。故别名无量光。然三身不一不异。为令众生得四益故。作此分别耳。

　　【钞】文分二节。初正简。然三身下。明随益也。法身光明无分际者。无相故。横遍十方。竖穷三际故。报身光明称真性者。自受用报身。称合法性也。应身光明不等者。应机而现。随机随处随时不等故。由旬者。无正翻译。乃轮王巡狩一停之舍。如此方馆驿也。唯弥陀普照者。阿弥应身。普照四土也。四土圆融故。三身一体故。故别名无量光。乃是极乐圆融净宗也。二明随益。三身不一不异者。佛身不可思议。离戏论故。三身皆是法身故。为众生随四悉之益。作此一异分别耳。初释佛光无量竟。

　　△二明佛光无碍。

　　【解】当知无障碍。约人民言。由众生与佛缘深。故佛光到处。一切世间无不圆见也(例下寿命确极不然佛光皆照十方何劳颂祝)。

　　【钞】佛光在佛分上原无碍不碍。所言碍无碍者。皆在众生分上论也。若众生不念佛。故与佛缘浅。缘浅故障深。故碍。今由念佛众生。与佛缘深。缘深故障浅。故佛光到处。一切世间无不圆见三身光明也。有三种世间。一正觉世间。二九界有情世间。三依报器世间。经文初约光明释竟。

　　△二约寿命释。

　　又舍利弗。彼佛寿命。及其人民(寿命皆)无量无边阿僧祇劫。故名阿弥陀。

　　△疏中分二。初正释寿命。二重释光寿。初又二。初释佛寿无量。二释生寿无量。初中三。初约证释。二约愿释。三简三身。

　　△今初。

　　【解】心性照而常寂。故为寿命。今彻证心性无量之体。故寿命无量也。

　　【钞】心性照而常寂者。明所证理体也。实相之体。非寂非照。而复照而恒寂。此即弥陀所证实相。随缘而常自不变也。虽随染净缘。其体自如如。故为寿命也。彻证心性无量之体者。明能证之断德也。彻证者。以一心三止。证一心三解脱。从名字证。乃至究竟证。心性无量断德之体圆显。故寿命无量也。

　　△二约愿释。

　　【解】法见寿命无始无终。报身寿命有始无终。此亦佛佛道同。皆可名无量寿。应身随愿随机。延促不等。法藏愿王。有佛及人寿命皆无量之愿。今果成如愿。别名无量寿也。

　　【钞】此亦明随愿因缘立别名也。法身无始无终者。不生不灭故。报身有始无终者。有始觉故有始。称法性故无终。此亦证道皆同。应身随愿随机。延促不等者。愿长则寿延。愿短则寿促。机长则寿延。机短则寿促。或愿长机短。则促长令短。或愿短机长。则延短令长。各随四益。或延促其寿。或延促其机。故曰不等。佛有延促智故。法藏下。明随愿力因缘立别名也。

　　△三简三身。

　　【解】阿僧祇。无边。无量。皆算数名。实有量之无量。然三身不一不异。应身亦可即是无量之无量矣。

　　【钞】阿僧祇等。皆算数名者。乃算数别名也。别名有十。谓阿僧祇。无量。无边。无等。不可数。不可称。不可思。不可量。不可说。不可说不可说。此乃佛菩萨。所知算数。尚非二乘所知。况凡夫也。实有量之无量者。乃应身之无量。非法报二身之无终之无量。阿弥陀有涅槃故。观音菩萨次成佛故。然三身下。破情计也。即此应身。即法即报。即无量之无量也。释佛寿无量竟。

　　△二释生寿无量。

　　【解】及者。并也。人民。指等觉以还。谓佛寿命。并其人民寿命。皆无量等也。

　　【钞】人民指等觉以还者。彼国唯佛为王。观音势至皆人民。故前文云。以下下。例上上也。若以上例下。概为人民。若以下例上。则概为等觉。故后文云。凡夫例登补处。奇倡极谈也。皆无量等者。等无边阿僧祇也。初正释寿命竟。

　　△二重释光寿又三。初总明。二别明。三结劝。

　　△今初。

　　【解】当知光寿名号。皆本众生建立。以生佛平等。能令持名者。光明寿命。同佛无异也。

　　【钞】光寿名号。皆本众生建立者。竖穷横遍名号。本于众生现前一念心性建立。以现前一念心性。本自竖穷横遍。故曰生佛平等也。能令持名者同佛无异者。理具种子。发成现行之果也。总明竟。

　　△二别明又二。初明光义。二明寿义。

　　△今初。

　　【解】复次由无量光义。故众生生极乐。即生十方。见阿弥陀佛。即见十方诸佛。能自度。即普利一切。

　　【钞】此明持无量光之因。证无量光之果也。生极乐即生十方者。极乐。即华藏世界。生华藏世界。即横生四土。阿弥陀佛。即毗卢遮那。见毗卢遮那佛。即圆见三身。能自度。即顿破无明。则五住圆断。故前文云。盛众妙华。供养他方十万亿佛。即以食时。还到本国。饭食经行。

　　△二明寿义。

　　【解】由无量寿义。故极乐人民。即是一生补处。皆定一生补佛。不至二生。

　　【钞】此明持无量寿之因。证无量寿之果也。此即圆证三不退果也。二别明竟。

　　△三结劝。

　　【解】当知离却现前一念无量光寿之心。何处有阿弥陀佛名号。而离却阿弥陀佛名号。何由彻证现前一念无量光寿之心。愿深思之。愿深思之。

　　【钞】此结归现前一念心性也。离心无名号者。譬如无水何以成冰也。离名号不能证心者。如离冰何以成水也。愿深思之。特劝后贤也。经文初征释名号竟。

　　△二别释主伴二。初别释。二结示。

　　△初又二。初主二伴。

　　△今初。此亦释别序中今现在说法句。

　　舍利弗。阿弥陀佛。成佛已来。于今十劫。

　　△疏中分二。初论三身成劫。二明十劫之意。初又二。初总标。二别论。

　　△今初。

　　【解】此明极乐世界教主成就也。

　　【钞】成就有六种。谓信。闻。时。主。处。众。此乃极乐世界六成就中。主成就也。主既成就。一成一切成也。

　　△二别论又二。初论劫。二论成。

　　△今初。

　　【解】然法身无成无不成。不应论劫。报身因圆果满名成。应身为物示生名成。皆可论劫。又法身因修德显。亦可论成论劫。报身别无新得。应身如月印川。亦无成不成。不应论劫。

　　【钞】文分二段。三身皆具事理。初段约事论。二段约理论。法身无成不成者。不可思议。故不应论劫。报身因圆果满者。万行之因圆。万德之果满。名得菩提。故论成。应身为物示生者。为众生故。示现八相成道。故论成。论成。故皆可论其劫数也。梵语劫波。此云时分。有小中大三种。一增一减。为一小劫。二十小劫。为一中劫。成住坏空四中劫。为一大劫。此约世界成坏论劫数也。又法身下。约理论也。法身因修德显者。离垢妙极法身也。法身理虽本具。要假修显。如金在矿。须假火功。金体方显也。修德有二。谓般若。解脱也。以般若照理断惑。照理究竟名智德。断惑究竟名断德。以此二德。庄严法身。名离垢妙极法身。约修德边论。亦可论成论劫。非定不论成劫也。报身别无新得者。理所本有也。既属本有。亦无成不成。应身如月印川者。即法报二身之影现。别无自体故。亦无成不成。皆不应论劫。非定可论成论劫也。会此理事二论。才离情计遍执。自既离报。若遇悉檀因缘。可以为人破其执也。

　　△二论成。

　　【解】但诸佛成道。各有本迹。本地并不可测。且约极乐示成之迹而言。即是三身一成一切成。亦是非成非不成而论成也。

　　【钞】成道。有通有别。通则通于四教。别则别指示生。本迹。有通有别。通则有六重本迹。别则别指法华已今二门也。六本迹者。一者理事。真谛之理为本。俗谛之事为迹。二者理教。理含事理为本。说事理教为迹。三者教行。现事之教为本。禀教修行为迹。四者体用。因行证体为本。从体起用为迹。五者权实。最初实得为本。中间权施为迹。六者已今。迹门已说为迹。本门今说为本。本地并不可测者。即法华今说本门。并不可测也。且如释迦。寿量品谓尘点劫前早已成佛。补处慈尊尚不能测。谁能测也。阿弥陀佛成佛者。且约极乐示现之迹而言。非指本门也。即是下。谓虽言示生化身。亦即法即报也。虽言成。即上文谓三身一成一切成。亦是三身非成非不成而论成。非偏论也。初论三身成劫竟。

　　△二明十劫之意。

　　【解】又佛寿无量。今仅十劫。则现在说法。时正未央。普劝二世众生。速求往生。同佛寿命。一生成办也。又下文无数声闻菩萨及与补处。皆十劫所成就。正显十方三世往生不退者。多且易也。

　　【钞】言于今十劫。佛有二意。一意者。显前文现在说法。时正未央。未央者。无量寿未至一半。正在盛旺之时。普劝速求往生。不可缓也。二意者。又显法门殊胜。收机最广。下手最易。故十劫中成就者甚多也。经文初主竟。

　　△二伴。

　　又舍利弗。彼佛有无量无边声闻弟子。皆阿罗汉。非是算数之所能知。诸菩萨众。亦复如是。

　　【解】他方定性二乘。不得生彼。若先习小行。临终回向菩提。发大誓愿者。生彼国已。佛顺机说法。令断见思。故名罗汉。如别教七住断见思之类。非实声闻也。盖藏通二净。不闻他方佛名。今闻弥陀名号。信愿往生。总属别圆二教所摄机矣。

　　【钞】文二。初明非实声闻。二明实是菩萨也。二乘者。声闻缘觉乘。他方者。除极乐外。娑婆及他方世界也。定性。谓已断见思。决定趣向无余涅槃。故不得生也。若先习小乘道品。而未断见思。临终才闻净土法门。功德殊胜。即回小向大。发愿求生。发愿求生。即大誓愿也。生彼国已。佛顺先习小机。说藏通道品。令断见思。与罗汉位齐。假名罗汉也。如别教断见思之类。实是菩萨。非实声闻也。盖藏通下。明实是菩萨。不闻他方佛名者。佛于藏通二教。不说他方事故。不说故不闻也。今闻弥陀名号等者。谓临终闻净土法门者。前世已是大乘之机。今习小行。乃暂时岐路。非久被系。并及今日我等闻弥陀名号。信愿求生者。一总属别圆二教菩萨也。经文初别释竟。

　　△二结示。

　　舍利弗。彼佛国土。成就如是功德庄严。

　　【解】佛及声闻菩萨。并是弥陀因中愿行所成。亦是果上一成一切成。是则佛菩萨声闻。各各非自非他自他不二。故云成就如是功德庄严。能令信愿持名者。念念亦如是成就也(上重重无尽总归极于一声名号)。初广陈彼土依正妙果以启信竟。

　　【钞】文二。初明已成。能令下。今成当成也。佛及声闻等。并是弥陀因中愿行所成者。谓佛等是果。愿行为因。因为能成。佛等果为所成。因中愿行。各分能所。约愿。则愿为能发。苦谛之生为所度。灭谛之佛为所求。约行。则行为能行。道谛之七科为所行。集谛之惑为所断。法藏比丘愿行。摄众生愿行。众生愿行。又摄法藏愿行彼此互相摄入。成此事事无碍之因。亦是果上一成一切成者。因中法藏无碍之因。成就弥陀无碍之果。果中种智一现一切皆现。现此自他影像。众生无碍之因。成就声闻等无碍之果。果中唯识一变一切皆变。变此自他影像。互相成就此事事无碍之果也。是则佛菩萨声闻。各各非自非他者。自是他心中之自。他是自心中之他。自心中之他。他则非他。他心中之自。自亦非自。佛是众生心中之弥陀。声闻等乃佛心内之众生。佛心内众生。全众生即佛。众生心中之佛。全佛即众生也。自他不二者。自他唯此现前一心妙净明体。云何于中有是非是。能令下。明今成当成。以此已成为本质境。增上缘。能令我等。信亦念念如是信。愿亦念念如是而求。持亦念念而如是持。自然必定念念中如是成就也。经文二正报妙竟。大科初广陈彼土依正妙果以启信竟。

　　佛说阿弥陀经要解便蒙钞卷中
卍新纂续藏经第 22 册 No. 0430 阿弥陀经要解便蒙钞


　　佛说阿弥陀经要解便蒙钞卷下

　　红螺比丘　达默　造钞

　　资福沙门　达林　参订

　　△二特劝众生应求往生以发愿二。初揭示无上因缘(此科关系极大)。二特劝。净土殊胜。谓带业往生。横出三界。同居横具四土开显四教法轮。众生圆净四土。圆见三身。圆证三不退。人民皆一生成佛。如是等胜异超绝。全在此二科点示。须谛研之。

　　【钞】此二科。乃一经大力用。故前文明力用云。上善一处。是生同居。即已横生上三土。一生补佛。是位不退。即已圆证三不退。恐人忽略。故悬示我等当知也。

　　△今初揭示无上因缘。

　　又舍利弗。极乐国土。众生(才)生(彼土)者。皆是(三种)阿鞞䟦致。其(三不退)中多有一生补处。其数甚多。非是算数所能知之。但可以无量无边阿僧祇说。

　　△疏中分二。初释跋致。二释补处。初又三。初正明。二点示。三结归。

　　△今初。

　　【解】阿鞞䟦致。此云不退。一位不退。入圣流不堕凡地。二行不退。恒度生不堕二乘地。三念不退。心心流入萨婆若海。

　　【钞】入圣流。不堕凡地者。我执已破。见惑已空。入圣人之流类。不堕内凡外凡之地也。恒度生不堕二乘地者。二乘法执空也。萨婆若。此云一切种智。海者。果海也。

　　△二点示分二。初点示胜异。二点示超绝。初又二。初示此土难证之劣。二示彼土圆证之胜。

　　△今初。

　　【解】若约此土藏初果。通见地。别初住。圆初信。名位不退。通菩萨。别十向。圆十信。名行不退。别初地。圆初住。名念不退。

　　【钞】此明此土三不退之位次也。乃全约竖论。圆教约理虽横。约事仍竖。故不退之位。定不可移也。藏初果。乃须陀洹果此云入流。谓入圣流也。又云逆流。谓逆凡流也。通见地。乃通教第四地。见真谛理也。别初住。乃发心住。圆初信。圆教信心位也。此乃此土证位不退之位次也。若论行不退。藏教则无。以二乘不修菩萨行故。虽有菩萨。不免有退故。通菩萨。乃第九菩萨地。九地之前还有退也。别十向者。别十回向位。前十行位。未能全不退也。圆十信乃八至十信也。八信前还有退也。此乃此土行不退位次。藏教全无。通教要到第九地。别教要到十向。圆教要到十信。方得行不退。可见其难也。若论念不退。通教亦无也。以不破无明。不证法身。别圆虽有。别教要到初欢喜地。圆教要到初发心住。始破无明。始见法身。始得念念流入果海。益可见其难证矣。

　　△二示彼土圆证之胜。科中云。此科关系极大。以系我等带业往生。一生成佛。无非大事因缘故。又云如是等胜异超绝。全在此二科点示。此乃第一点示此经力用也。

　　【解】今净土五逆十恶。十念成就。带业往生。居下下品者。皆得三不退。

　　【钞】五逆十恶等者。十六观经下品往生章云。或有众生。作不善业。五逆十恶。具诸不善。如此愚人。以恶业故。应堕恶道。经历多劫。受苦无穷。如此愚人。临命终时。遇善知识。劝令念佛。如是至心。令声不绝。具足十念。于念念中。除八十亿劫生死之罪。命终之时。见金莲华。犹如日轮。住其人前。如一念顷。即得往生极乐世界。五逆者。出佛身血。弑阿罗汉。弑父。弑母。破和合僧。十恶可知。五逆十恶。罪极重也。十念成就。行极轻也。即得往生。正谓带业往生居下下品。皆与补处俱。正谓位不退。即已圆证三不退也。若详点示者。带业往生等。可知圆证念不退。即圆见法身。圆净寂光土。圆断根本无明。圆修圆教道品。圆证一切种智。圆转娑婆五浊。行不退。位不退。例此可知。故经云。众生才生彼土。皆是三种不退。其中多有一生补处。一生补处者。一生成佛也。一生成佛者。以念佛者念念即佛故也。

　　△二点示超绝二。初示此土难超。二示彼土超绝。

　　△今初。

　　【解】然据教道。若是凡夫。则非初果等。若是二乘。则非菩萨等。若是异生。则非同生性等。又念不退。非复异生。行不退。非仅见道位不退。非是人民躐等则成大妄。进步则舍故称。

　　【钞】此一进一退。明教道不乱也。凡夫具足烦恼者。自非初果见道圣人等次也。二乘乃不发心者。则又非恒度生之菩萨等类也。异生。乃三贤位。无明未破。法身未证。不与如来体同。故名异生。则又非证法身初地菩萨同生性等也。此是一进。明下不能妄躐上等也。又念不退之同生性。非复异生之三贤。行不退之菩萨。非仅见道之初果。位不退之圣人。断非具烦恼之人民。此是一退。明上不能妄称下名。躐等者。越其等次也。则成大妄者。则成未得言得。未证言证之大妄语也。进步则舍故称者。凡夫进步。则得圣人新名。则舍凡夫之故名也。乃至异生进步。则得初地之新称。则舍三贤之故名也。

　　△二示彼土超绝。

　　【解】唯极乐同居。一切俱非。一切俱是。

　　【钞】俱非者。圆超也。俱是者。圆绝也。绝。谓绝待。无分别也。无分别。故俱是也。一切俱非俱是者。约正报。则非人民。非二乘。非菩萨。亦非是佛。以与佛同体故。具足烦恼故。而又一切俱是。与佛同体故是佛。具足烦恼故又是凡夫等也。约依报。则非同居。皆是一生补处故。而亦非是寂光。皆是人民故。而又是同居。皆是人民故。又是寂光。皆补处菩萨故。下文云。若谓是凡夫。却不历异生。若谓是一生补处。却可名凡夫。娑婆不退。如此难证难超。极乐位次。如彼之胜异超绝。可谓不思议之妙门。无上因缘也。二点示竟。

　　△三结归。

　　【解】十方佛土。无此名相。无此阶位。无此法门。非心性之极致。持名之奇勋。弥陀之大愿。何以有此(极乐净宗如此如此)。

　　【钞】此结归三不可思议因也。三不思议。即三要也。十方无此名相等者。无此俱非俱是名相阶位等。独极乐有此俱非俱是名相。俱非俱是阶位。极乐有此者。因有此俱非俱是法门故也。俱非者。无量寿也。俱是者。无量光也。故曰非心性之极致。持名之奇勋。弥陀之大愿。何以有此。因光寿心性极致。故有光寿名相。因光寿奇勋。勋。谓功勋。始有光寿阶位。因光寿大愿。故有光寿法门。心性之极致者。心要也。持名之奇勋者。境要也。弥陀之大愿者。法门要也。三要。即三不可思议也。初释䟦致竟。

　　△二释补处又三。初正释。二点示。三嗟叹。

　　△今初。

　　【解】一生补处者。只一生补佛位。如弥勒观音等。极乐人民。普皆一生成佛。人人必实证补处。故其中多有此等上善。不可数知也。

　　【钞】一生补处者。即前文圆三不退别名。只一生补佛位。即下文谓同尽无明。同登妙觉。于念不退中。超尽四十一因位。故与此土弥勒。彼土观音。位齐等也。非止一人。极乐人民皆然。乃至此土鹦鹉。八哥等。往生去皆然。以念念即佛故。所以不落贤圣次位。必实证补处。故其中多有此等上善。不可以算而知也。既圆证三不退。则圆转五浊。圆见三身等。一切力用。皆在其中。

　　△二点示。

　　【解】复次释迦一代时教。惟华严明一生圆满。而一生圆满之因。则末后普贤行愿品中十大愿王。导归安养。且以此劝进华藏海众。

　　【钞】此点示胜异超绝也。一代时教者。释迦四十九年。一代所说之法。天台判为正时八教。五时。谓华严时。阿含时。方等时。般若时。法华涅槃时。八教。谓化仪四教。化法四教。详读纲宗。非此所务。故不录也。唯华严明一生圆满者。谓一代时教中。别经皆无此义。唯有华严经中。明此一生圆满成佛之因也。即善财童子初见文殊。得根本智。后参五十二员知识。得差别智也。而一生圆满之因等者。谓一生成佛之因。后参普贤。普贤以一者礼敬诸佛等。十大愿王。引导还归极乐世界圆满。非在此娑婆世界圆满也。非唯善财一人。华藏海众。同闻共禀。故曰且以此求生净土法门。劝进华藏海众也。行愿品云。愿我临欲命终时。尽除一切诸障碍。面见彼佛阿弥陀。即得往生安乐刹。我既往生彼国已。现前成就此大愿。一切圆满尽无余。利乐一切众生界。彼佛众会咸清净。我时于胜莲华生。亲睹如来无量光。现前授我菩提记。蒙彼如来授记已。化身无数百俱胝。智力广大遍十方。普利一切众生界。此经若于五时次第。生在第三。若论一生成佛。独让此经。所以华严一生成佛。唯善财一人。末后还归极乐。此经一生成佛。非是算数所知。可谓胜异超绝也。

　　△三嗟叹。

　　【解】嗟乎。凡夫例登补处。奇倡极谈。不可测度。华严所禀。却在此经。而天下古今信鲜疑多。辞繁义蚀。余唯有剖心沥血而已。

　　【钞】凡夫例登补处者。谓以下下例上上也。例者。概也。以下下人民。与上上补处一概。不分高下也。此乃念念即佛不思议净宗也。奇倡极谈者。凡夫例登补处之义。唯此经有。他经所无。故此经为奇绝之宣倡。极妙之谈。可谓不可测度之经也。华严大经所禀一生成佛之义。末后导归安养。却在此经。谁信此义。谁又不疑此义。非但今时。古来华严合论。尚云西方是权。华藏是实。故曰天下古今。信鲜疑多。虽有三两家注述。言辞太繁。凡夫例登补处之理。念念即佛之宗。华严所禀此经之义。全蚀。蚀者。缺也。余唯下。老人自谓无别法。唯有剖心沥血而已矣。是故此解。字字皆老人之心血也。前文明我等成佛大事因缘。此又是法门大事因缘。故曰关系极大也。经文初揭示无上因缘竟。

　　△二特劝。

　　舍利弗。(如上无上大事因缘)众生(幸得)闻者。应当发愿愿生彼国。所以者何。得与如是(不可算数一生补处)诸上善人。俱会一处。

　　【钞】特劝者。特劝众生应求往生以发愿也。上文一生成佛。无上大事因缘之境。一一举示我等幸而得闻。幸者。不当闻而得闻也。既已得闻。应当发愿求生。一生彼土。便同登补处之位。若不发愿求生。可惜枉闻此经也。

　　△疏中分四。初释上善。二释一处。三点出净宗。四专重信愿。

　　△今初。

　　【解】前罗汉菩萨。但可云善人。唯补处居因位之极。故云上。其数甚多。故云诸。

　　【钞】前文罗汉菩萨。但可云善人者。彼土等觉以还。概为之民。然虽为人民。乃无漏不思议善人民也。善人民中。不妨分上中下。罗汉乃下善人。菩萨乃中善人。补处居因位之极。乃可云上善人。上善众多。不妨又分上中下。故有三辈九品之别。直至妙觉。无明尽净。则无品可得也。

　　△二释一处分三。初详示此土粗劣。二点示彼土胜超。三结三不可思议。初又二。初示寻常。二示佛世。

　　△今初。

　　【解】俱会一处。犹言凡圣同居。寻常由实圣过去有漏业。权圣大慈悲愿。故凡夫得与圣人同居至实圣灰身。权圣机尽。便升沉硕异。苦乐悬殊。乃暂同(石火电光)。非究竟同也。又天壤之间。见闻者少。幸获见闻。亲近步趋者少。

　　【钞】文二。初通。次别。通则通释同居。别则别明天上人间。俱会一处者。如言凡圣同居也。寻常者。谓佛前佛后。简非佛世也。实圣者。同居土中。凡则唯一。圣则有二。一实一权。实者。乃实证圣人。即现证初二三果者。过去有漏业者。见惑虽断。思惑未尽也。权圣。即上三土。及他方示现来者。实圣由业。权圣由愿。故凡夫得与圣人同居。至于实圣业尽情空。灰身泯智。权圣机尽愿满。感应道息。便升沉大异。苦乐天殊。乃暂时之同居。非如极乐之究竟同居也。又天壤下。别明天上人间。天。谓五不还天。壤。谓人间有圣道场。即天台五台等。楞严经云。此不还天。彼诸天王。独有钦闻。不能知见。如今世间旷野深山。圣道场地。皆阿罗汉所住持故。世间粗人。所不能见。幸而获见。久久亲近者少。如寒山拾得等。幸而获闻。远远步趋者亦不多也。

　　△二示佛世。

　　【解】又佛世圣人纵多。如珍如瑞。不能遍满国土。如众星微尘。又居虽同。而所作所办。则迥不同。

　　【钞】前寻常。明其粗。此举佛世。又显其劣。佛在世。菩萨等亦现于世间。然而亦如珍宝之不多。亦如祥瑞之无常。不能如极乐之遍满国土。常如众星之普天。多如微尘之匝地也。又居虽同居。所作所办不同。又不如极乐作办皆同。是则但有同居之假名。而无同居之实义。故曰粗劣也。

　　△二点示彼土胜超二。初示胜异。二示超绝。

　　△今初。

　　【解】今同以无漏不思议业(多善根福德因缘)。感生俱会一处(得生彼国)。为师友。如埙如篪。同尽无明。同登妙觉。

　　【钞】同以无漏不思议业。感生俱会一处。则示究竟因同。胜异上文所作所办迥不同。为师友。如埙如篪。胜异上文如珍如瑞。不多不常。同尽无明。同登妙觉。则显究竟果同。故为究竟同居。前文云生同居。即已横生上三土也。无漏不思议业者。念念即佛之行。圆超九界之有漏。故曰无漏。圆超九界之分别。故曰不思议业。感生俱会一处者。谓因缘所生法。全体即无生第一义谛也。为师友如埙如篪者。或为师友。或为弟兄。不相舍离也。埙篪乃乐器名。古有弟兄二人。一吹埙。一吹篪。常不舍离。诗经有伯氏吹埙。仲氏吹篪之句。同尽无明。即圆断五住。圆净四土等。同登妙觉。乃圆证三身。圆证三智等。一切力用。自在其中。

　　△二示超绝。

　　【解】是则下凡众生。于念不退中。超尽四十一因位。若谓是凡夫。却不历异生。必补佛职。与观音势至无别。若谓是一生补处。却可名凡夫不可名等觉菩萨此皆教网所不能收。刹网所不能例(方是极乐净宗)。

　　【钞】是则者。承上文胜异中。点出圆超圆绝二义。即绝待圆融二义也。下凡众生者。即带业往生。张钟馗。张善和之类也。超尽四十一因位者。即此等恶人。以念念即佛之行。一生彼土。直等佛果。不历菩萨因位。故曰圆超。既曰圆超。便是圆净四土。圆证三身。圆证三不退等也。若谓下。明非凡非圣。而又即凡即圣。教网不能收者。如来八教如网。捞捷有情故也。不能收者。无此名相。无此阶位故也。刹网不能例者。佛刹亦如网。世界如孔。轮山如系。重重交摄无尽也。不能例者。亦无此名相。无此阶位。又无此同居。所以不能比例也二示彼土胜超竟。

　　△三结三不思议。

　　【解】当知吾人大事因缘。同居一关。最难透脱(实话)。唯极乐同居。超出十方同居之外。了此。方能深信弥陀愿力。信佛力。方能深信名号功德。信持名。方能深信吾人心性本不可思议也。

　　【钞】吾人大事因缘者。成佛大事因缘也。同居关最难脱者。同居见思最难断。分段生死最难出也。唯极乐超出十方同居之外者。唯极乐同居。能圆断。圆净。圆证。圆脱。一生决定成佛。不至二生也。了此者。了此土同居最难成佛。彼同居最易成佛也。方信弥陀愿力者。彼同居乃弥陀愿行所成故。信佛力方信名号功德者。又是众生持名净业所感故。信持名方信吾人心性本不可思议者。彼同居弥陀种智所现故。又是众生唯识所变故。种智唯识者。即我今现前一念心之自性也。由能现心性不可思议。故所现同居不可思议。今了此所现不可思议。信知心性本不可思议也。释一处竟。

　　△三点出净宗。

　　【解】具此深信。方能发于大愿。合此信愿。的为净土指南。由此而执持名号。乃为正行。

　　【钞】具此三种深信。信必真。三信即六信故。真信发愿。愿必切。良心发现故。合此信愿。的确为净土慧行。指南。即定南针。喻慧行为前导故。由此执持名号为行行。目足并运。二行相持。乃为正行也。

　　△四专重信愿。

　　【解】若信愿坚固临时十念一念亦决得生若无信愿纵将名号持至风吹不入。雨打不湿。如银墙铁壁相似。亦无得生之理。修净业者。不可不知也(世有此一辈以持名压捺妄想不知求生故为极力道破)。大本阿弥陀经。亦以发菩提愿为要。正与此同。

　　【钞】若无信愿者。不信西方极乐是唯心。弥陀乃自性。但信缘影妄想。为唯心自性。所以不发愿求生。虽亦念佛。但为压妄想而已。此行不但不能得福。而且有过。以不信不愿。必将起谤法之愆。故预为修净业者告。发菩提愿正于此同者。求生净土。即菩提愿故。以求生必厌离。厌离。即众生无边誓愿度。烦恼无尽誓愿断。求生。即法门无量誓愿学。佛道无上誓愿成也。经文二特劝众生应求往生以发愿竟。

　　△三正示行者执持名号以立行二。初正示无上因果。二结劝。

　　△今初。

　　舍利弗。不可以少善根福德因缘。得生彼国。舍利弗。若有善男子善女人。闻说阿弥陀佛。执持名号。若一日。若二日。若三日。若四日。若五日。若六日。若七日。一心不乱。其人临命终时。阿弥陀佛。与诸圣众。现在其前。是人终时。心不颠倒。即得往生。阿弥陀佛。极乐国土。

　　△疏中分三。初正释。二破疑。三诫劝。初中分五。初总释无上因果。二别明能持所持。三别明三慧。四往生二相。五结前启后。初又二。初明因。二明果。

　　△今初。

　　【解】菩提正道名善根即亲因。种种助道施戒禅等名福德。即助缘声闻独觉菩提善根少。人天有漏福业福德少。皆不可生净土。唯以信愿执持名号。则一一声悉具多善根福德。散心称名。福善亦不可量。况一心不乱哉。

　　【钞】文二。初正释善根福德。二别明得生不得生。菩提下。释善根。种种下。明福德。善根者。谓菩提正道。菩提。即能修道品之智。故曰正道。即亲因者。又名习因。习因感习果。即总报主五阴身也。福德者。即种种助道六度也。即助缘者。又名报因。报因感报果。即别报福德等也。二别明得生不得生者。先明不得生。声闻独觉善根少者。声闻表藏教菩提善根。独觉表通教菩提善根。藏通二教非成佛之因。故曰少。人天为有漏福业者。不免生死之苦。故曰有漏之业。故福德亦少。因福善不多。故皆不能生净土。一生成佛也。唯以下。明得生也。信中具事事无碍之信。愿中具事事无碍之愿。此二为多善根之亲因。名为慧行。以慧导行。行亦事事无碍。此一为多福德之助缘。名为行行。故一一声悉具多善多福。散心称名。福善尚不可思量。况一心不乱。安得不往生也。

　　△二明果。

　　【解】故使感应道交。文成印坏。弥陀圣众。不来而来。亲垂接引。行人心识。不往而往。托质宝莲也。

　　【钞】故使者。由其事事皆无碍故。始得感应之道相交。文成印坏。在于同时。佛才能接。众生才能生也。感应道交者。我之善根福德为能感。有冥感显感。弥陀圣众为所感。圣众慈悲为能应。有冥应显应。众生善根福德为所应。善根福德。若至观行一心不乱。则与同居化身弥陀圣众。感应道交。若至事一心不乱。亦相似一心不乱。则与方便应身圣众。感应道交。若至理一心不乱。亦名分证一心不乱。则与实报寂光法报二身圣众。感应道交。若未至一心不乱。则但与法身圣众。感应道交。但冥感冥应。感应唯是一心。故无碍也。文成印坏者。涅槃经云。譬如蜡印印泥。印与泥合。印灭文成。此以铜铸像。像文成则蜡模印坏。以喻众生现阴灭。则中有阴成。在于同时。今借喻。喻净土文成。则娑婆印坏。在于一念。净土文成。或同居文成。乃至实报寂光文成。成坏唯在一心。故曰无碍也。弥陀圣众。不来而来。亲垂接引者。弥陀圣众。乃众生心内之弥陀。是故不来。此句约理。乃真如门也。下句约事。故而来亲垂接引。乃生灭门也。二门唯是一心。则接则决定接。来则实不来也。众生心识。不往而往。托质宝莲者。极乐乃众生心内之净土。故不往。真如门也而往托质宝莲。乃生灭门。二门唯是一心。则生则决定生。去则实不去。来往唯是一心。故无碍也。总释无上因果竟。

　　△二别明能持所持。

　　【解】善男女者。不论出家在家。贵贱老少。六趣四生。但闻佛名。即多劫善根成熟五逆十恶皆名善也阿弥陀佛是万德洪名。以名召德。罄无不尽。故即以执持名号为正行。不必更涉观想参究等行(圆极语)。至简易。至直捷也。

　　【钞】善男女为能持。洪名为所持。五逆十恶皆名善者。有名字善。观行善等也。才闻名。乃名字善。起行修。乃观行善等也。万德洪名者。百界各具百界功德。故略言万德也。名以召德。罄无不尽者。名。谓假名。召者。呼也。德。乃实德。今以假名呼其实德。全实德而成假名。假名外无实德也。喻如全水成冰。冰外无水也。不必更涉观想参究等行者。不必冰外更求水也。至极简要容易。至极不曲捷近者。以念念即佛故。二别明能持所持竟。

　　△三别明三慧又三。初明闻慧。二明思慧。三明修慧。

　　△今初。

　　【解】闻而信。信而愿。乃肯执持。不信不愿。与不闻等。虽为远因。不名闻慧。

　　【钞】此简闻慧。必是具足三资。始名闻慧。设缺一。则与不闻无异也。

　　△二明思慧又二。初标。二释。

　　△今初。

　　【解】执持则念念忆佛名号。故是思慧。然有事持理持(可订久讹)。

　　【钞】可订久讹者。别人释此执持名号。一心不乱等。不案教观。故为讹释。今为重订。订者。据教观而正定也。

　　△二释二。初事持。二理持。

　　△今初。

　　【解】事持者。信有西方阿弥陀佛。而未达是心作佛。是心是佛。但以决志愿求生故。如子忆母无时暂忘。

　　【钞】此明事持但有真信切愿实行。而未明唯心自性之理也。是心作佛。是心是佛者。他佛全是自心。自心全是他佛也。

　　△二理持。

　　【解】理持者。信西方阿弥陀佛。是我心具。是我心造即以自心所具所造洪名。为系心之境。令不暂忘也(仍不废事)。

　　【钞】此明由达其理故。即事持便是理持也。二明思慧竟。

　　△三明修慧二。初明七日克期。二明一心不乱。

　　△今初。

　　【解】一日至七日者克期办事也利根一日即不乱钝根七日方不乱中根二三四五六日不定(此初学要期之法下根则有若干七日亦是随乐克期之法)。又利根能七日不乱。钝根仅一日不乱。中根六五四三二日不定(此久学练习之法中下根亦有若干七日)。

　　【钞】文二。先则初学。二则久炼。利根一日即不乱者。今世虽为初学。宿因早已成熟。故今世始得。一日工夫。便得一心不乱也。一日为能得。不乱为所得。于此所得中。有一日不乱者。有二日。乃至若干日者。或得事不乱。或得理不乱者。不定也。钝根七日方不乱者。前因少炼习。故今世七日方才不乱。于此不乱中。或得事。或得理。不定。此等较上利根。虽名为钝。若较下根。仍名为利。下根要经若干七日故。中根二三四等者。前因炼习不等。故今世能发不齐也。于此不乱中。亦有一日二日不等。亦事理不定也。下明久炼者。乃已得工夫之后。又久久炼习。若约事理不乱。乃已破见惑后。又破二种思惑也。利根能七日不乱者。或一个七日。若炼纯熟。则有若干七日不定也。钝根仅一日不乱者。因根性钝故。久久炼习。但得一日不乱。再不能多也。中根或得六日五日等不定。中下亦有若干者。谓中根今世中得过无数七日。下根或得一二个七日。若干者。不定数也。明七日克期竟。

　　△二明一心不乱。

　　【解】一心亦二种。不论事持理持(可订久讹)。持至伏除烦恼。乃至见思先尽。皆事一心。不论事持理持。持至心开见本性佛。皆理一心。事一心。不为见思所乱。理一心。不为二边所乱(字字引商刻羽)。即修慧也。

　　【钞】文二。初明一心。二明不乱。不论事持理持者。今由不达理故。判为事持。今由达其理故。判事持即为理持。仍亦不废事。故事理唯一执持。故不论也。持至伏除烦恼者。执持名号。至观行五品位。伏其见惑名伏。若至初信。见惑空名除。若至七信。思惑亡。名见思先尽。界内事惑断。名事一心也。持至心开见本性佛者。从八信持至初发心住。无明破。亲证法身也。理惑破。故名理一心也。事一心我执亡。故不为见思所乱。理一心法执尽。故不为二边所乱也。此为修慧也。别明三慧竟。

　　△四往生二相。

　　【解】不为见思乱。故感变化身佛。及诸圣众现前。心不复起娑婆界中三有颠倒。往生同居方便二种极乐世界不为二边乱。故感受用身佛。及诸圣众现前。心不复起生死涅槃二见颠倒。往生实报寂光二种极乐世界。

　　【钞】此释经文其人临命终时。阿弥陀佛。与诸圣众。现在其前等也。上二科乃别明无上因。此科乃别明无上果也。不为见思乱故等者。承上文事一心而言。谓寻常工夫若至事一心。我执空故。临命终时。不为见思烦恼所乱。如入禅定。与变化身佛。及诸圣众。感应道交。现在其前。是人终时。心不复起娑婆界中欲有。色有。无色有。我执颠倒。若我执伏。往生同居极乐。我执若尽。往生方便极乐世界也。不为二边乱者。承上文理一心也。寻常若至理一心。则法执亡。临命终时。不为空有二边所乱。如入禅定。与受用身佛。及诸圣众。感应道交。现在其前是人终时。心不复起生死涅槃二见颠倒。若无明分破。则生实报极乐。若无明破尽。则生寂光极乐世界也。往生二相竟。

　　△五结前启后。

　　【解】当知执持名号。既简易直捷。仍至顿至圆。以念念即佛故。不劳观想。不必参究。当下圆明。无余无欠。上上根不能逾其阃(以念念即佛故)。下下根亦能臻其域(以念念即佛故)。其所感佛所生土。往往胜进(方是极乐净宗)。亦不一概。可谓横该八教。竖彻五时(圆收所以圆超)。所以彻底悲心。无问自说。且深叹其难信也。

　　【钞】此乃结前正释。启后破疑。当下圆明。无余无欠者。观想参究。皆在此一句名号中。无余剩。无欠缺。文殊普贤皆求生。故上上根莫逾其阃。鹦鹉八哥亦往生。故下下根亦臻其域。往往胜进。亦不一概者。佛分三身。土分四土。乃一往而大概论也。若两往而详论。则不一概也。以功行胜劣进退不等。佛身佛土不可思议。故四土各分三辈九品也。横该竖彻者。五时八教。不出四教。四教即一句佛号。因缘所生。即空即假即中也。法门深远。故无问自说。又叹其为难信之法也。结前启后竟。初正释竟。

　　△二破疑。前后十二问答。总为七科。初不必观想疑。二不必参究疑。三宁保非魔疑。四料简七日一念。五遥远即到疑。六二行差别疑。七能除罪否疑。

　　△今初。

　　【解】问。观经专明作观。何谓不劳观想。答此义即出观经。彼经因胜观。非凡夫心力所及。故于第十三别开劣像之观(兼为观经发蒙)。而障重者犹不能念(此念字谓观想出观经)彼佛。故于第十六大开称名之门。今经因末世障重者多。故专主第十六观。当知人根虽钝。而丈六八尺之像身。无量寿佛之名字。未尝不心作心是。故观劣者不劳胜观。而称名者并不劳观想也。

　　【钞】彼经因胜观非凡夫心力所及者。彼经乃报身之相。白毫宛转五须弥。绀目澄清四大海。岂凡夫所能观也。故于十三别开劣像之观者。经云。若欲至心生西方者。先当观一丈六像。在池水上。如先所说无量寿佛。身量无边。非凡夫心力所及。然彼如来宿愿力故。有忆想者。必得成就。阿弥陀佛。神通如意。于十方国。变现自在。或现大身。满虚空中。或现小身。丈六八尺。所现之身。皆真金色。(云云。)而障重者犹不能念彼佛。故于第十六大开称名之门者。下品往生章云。如此愚人。临命终时。遇善知识劝令念佛。如是至心令声不绝。具足十念。念念中除八十亿劫生死之罪。命终之时。见金莲华。犹如日轮。住其人前。如一念顷。即得往生极乐世界。当知丈六八尺之像。无量寿佛之名。未尝不心作心是者。谓是心作佛。是心是佛。是心作名号。是心是名号。经云。诸佛如来。是法界身。入一切众生心想中。是故汝等心想佛时。是心即是三十二相。八十种好。是心作佛。是心是佛。诸佛正遍知海。从心想生。是故观劣者。不劳前之胜观。今称名修第十六观者。前十三观亦并不劳作也。

　　△二不必参究疑又二。初正破不必参究。二兼破不肯死心。

　　△今初。

　　【解】问。天奇毒峰诸祖。皆主参念佛者是谁。何谓不必参究。答。此义即出天奇诸祖。前祖因念佛人。不契释迦彻底悲心故傍不甘直下诘问一猛提醒何止长夜复旦。我辈至今日。犹不肯死心念佛。苦欲执敲门瓦子。向屋里打亲生爷娘。则于诸祖成恶逆。非善顺也(真宗之脱离窠臼老作家)。

　　【钞】天奇毒峰诸祖。即天奇本瑞禅师。毒峰本善禅师。前祖因念佛人不契悲心者。因念佛人。不肯死心念佛。心不死。故不能契证念佛三昧。不得三昧。故不能心开。心不开。故不能破其无明。不能了是心作佛。是心是佛之旨。所以不契彻底悲心也。傍不甘者。古人乃傍边不甘心者。直下诘问。一猛提醒者。正为提其心开。破其缘影妄想。了其是心作佛。是心是佛之旨。故天奇示众云。终日念佛。不知全体是佛。如不知。只看念佛者是谁。乃为了其一句阿弥陀佛。全体即是心性。故曰是心作佛。是心是佛。既所念之佛。全体是能念之心。则一切所见所闻所觉等。岂非能见能闻能觉之心。故楞严经云。此见及缘。元是菩提妙净明体。云何于中有是非是也。既了其是心作佛。是心是佛。亦必了其是心作土。是心是土。既了是心是土。则缘影妄想。当下顿歇。自肯死心念佛。求生净土矣。何止长夜复旦者。何止。谓不止也。缘影妄想。即长夜无明。从无始来。即以缘影为心性故。若了其缘影非心。则真心自旦。旦者。明也。苦执敲门瓦子者。喻不肯死心念佛。苦将敲门金砖放下。拈起敲门破瓦。当作至宝也。向屋里打亲生爷娘。屋喻自身。爷娘喻自心。身是自心亲生相分。故喻亲生爷娘。打。喻自问自己是谁也。则于诸祖等者。诸祖原是一片善顺之心。由自不了故。反成恶逆也。正破不必参究竟。

　　△二兼破不肯死心。

　　【解】进问。此在肯心者则可。未肯者何得相应。曰。噫。正唯未肯。所以要你肯心相应。汝等正信未开如生牛皮不可屈折当知有目者固无日下然灯之理。而无目者。亦何必于日中苦觅灯炬(平常之极愚者未免惊其孤崚所谓难信之法也)。大势至法王子云。不假方便。自得心开。此一行三昧中大火聚语也。敢有触者。宁不被烧。

　　【钞】进问者。于前问中。又升进一层。谓今所说。乃在肯死心者则可也。而我等心性未开。未肯死心。何得与彻底悲心相应。答曰噫者。恨声也。谓我所说者。非为肯心者说。唯为你等未肯者。要你发起肯心相应去也。故曰但办肯心。必不相赚也。正信未开者。唯心之旨正信未开也。如生牛皮者。唯心之理不明。必不能舍其我法二执。故不可屈折也。当知有目者。喻正信已开。了知万法唯是自心。必肯死心念佛。断无又参究之理。而无目者。喻正信未开。正好死心念佛。自得心开。亦何必于心中苦苦觅心也。故大势至章云。若众生心。忆佛念佛。现前当来必定见佛。去佛不远。不假方便。自得心开。此不假方便。自得心开二语。于念佛一行三昧中。如大火聚。敢有触此大火。焉不被烧。喻显念到一心不乱。焉不心开。故曰不假方便。自得心开也。二不必参究疑竟。

　　△三宁保非魔疑。

　　【解】问。临终佛现。宁保非魔。答。修心人不作佛观。而佛忽现。非本所期。故名魔事。念佛见佛。已是相应。况临终致非魔时。何须疑虑。

　　【钞】参禅人平素不作佛观。而佛忽现。非本心之所期望。故是魔境。念佛人望得见佛。而佛现前。已是与心相应。此时当发惭愧心。莫自夸自矜也。

　　△四料简七日一念。

　　【解】问。七日不乱。平时耶。临终耶。答。平时也问。七日不乱之后。复起惑造业亦得生耶。答。果得一心不乱之人。无更起惑造业之事(宝鉴照妖)。问。大本十念。宝王一念。平时耶。临终耶。答。十念通二时。晨朝十念。属平时。十念得生。与观经十念称名同。属临终时。一念。则但约临终时。问。十念一念并得生。何须七日。答。若无平时七日工夫。安有临终十念(确确)。一念纵下下品逆恶之人。并是夙因成熟。故感临终遇善友。闻便信愿。此事万中无一。岂可侥幸。净土或问。斥此最详。今人不可不读。

　　【钞】文二。初料简七日不乱。果得一心不乱。无更起惑造业者。果真得事一心不乱。则我执已空。断无起见思惑。造有漏业之事。况理一心不乱也。二料简十念一念。大本。即大本无量寿经。宝王。即念佛三昧宝王论。晨朝十念。即慈云大师晨朝十念法。下下品逆恶人。即张钟馗等也。并是前因早已成熟。今世以十声名号一引发耳。不然。何故临终遇善友。闻开导。即便信愿也。岂可侥幸。谓岂可平时不务真修。而妄冀临终十念往生也。料简七日一念竟。

　　△五遥远即到疑。

　　【解】问。西方去此十万亿土。何得即生。答。十万亿土。不出我现前一念心性之外。以心性本无外故。又仗自心之佛力接引。何难即生。如镜中照数十层山水楼阁。层数宛然。实无远近。一照俱了。见无先后。从是西方过十万亿佛土。有世界名曰极乐。亦如是。其土有佛。号阿弥陀。今现在说法。亦如是。其人临命终时。阿弥陀佛。与诸圣众。现在其前。是人终时。心不颠倒。即得往生阿弥陀佛极乐国土。亦如是。当知字字皆海印三昧。大圆镜智之灵文也。

　　【钞】问意可知。答中分四。初正答。二喻显。三法合。四总结。初正答云。不出一念心性者。一念具四分。一念。即见分心。乃自证分。性。乃证自证分。十万亿土。即相分。四分不离一心。故曰不出。以心性本无外者以心之真如性。竖穷横遍。本无内外故也。又仗自心中之佛力。接引佛心内之众生。何难即得往生也。如镜下。喻显。镜。即大圆镜智四分。镜。喻自证分。镜铜。喻证自证分。照。喻见分。山水楼阁。喻相分。层数宛然。喻佛土层数宛然。并喻佛接则决定接。生生则决定生。来去宛然也。实无远近。喻佛土实无自性。并喻佛来则实不来。生去则实不去。来去无性也。一照俱了。见无先后。喻四分不出一镜。感应道交。在于同时也。从是下三以法合喻也。名曰极乐亦如是。现在说法亦如是。此明依正二报。不出现前一念四分。合镜中层数宛然。层数无性。一照俱了。见无先后。弥陀圣众现在其前。心不颠倒。即得往生亦如是。明来去不出现前一念四分。合镜中来去宛然。来去无性。一念俱了。见无先后也。当知下。四总结也。字字皆海印等者。谓此经字字句句。皆是显示海印三昧。大圆镜智之灵文也。三昧镜智。皆现前一念心性之异名。理具诸法。名海印三昧。事造诸法。名大圆镜智。理具事造两重三千。同居一念心性也。五遥远即到疑竟。

　　△六二行差别疑。

　　【解】问。持名判行行。则是助行。何名正行。答。依一心说信愿行。非先后。非定三。盖无愿行。不名真信。无行信。不名真愿。无信愿。不名真行。今全由信愿持名。故信愿行三。声声圆具。所以名多善根福德因缘。观经称佛名故。念念中除八十亿劫生死之罪。此之谓也。若福善不多。安能除罪如此之大。

　　【钞】问中持名判行行者。前文云。信愿为慧行。持名为行行。如目足并运。既持名判为行行。则是助行。何为正行。答。依一心说信愿行者。信愿行。唯是一心也。唯一心故。非先后。非定三也。此约真谛也。盖无愿下。约圆融而论也。全由信愿持名者。谓信愿行三。互相由也。由真信发切愿。由切愿立实行。由实行才能显真信切愿。故信愿行三。声声中圆满具足。由圆满具足。所以名多善根多福德之因缘也。六二行差别疑竟。

　　△七能除罪否疑又二。初平日除罪疑。二散心除罪疑。

　　△今初。

　　【解】问。临终猛切。能除多罪。平日至心称名。亦除罪否。答。如日出。群闇消。称洪名。万罪灭。

　　【钞】此喻释显罪性本空由心造。心若灭时罪已亡也。谓心造罪时。全佛而成众生。众生外更无有佛。喻如日落。则全明成暗。暗外更无有明也。心称洪名时。全众生而成佛。佛外更无有众生。喻如日出。全暗成明。明外更无有暗。故得一念相应一念佛。念念相应念念佛也。

　　△二散心除罪疑二初问二答。

　　△初问。

　　【解】问。散心称名。亦除罪否。

　　△二答又二。初正答。二引证。

　　△今初。

　　【解】答。名号功德不可思议。宁不除罪。但不定往生。以悠悠散善。难敌无始积罪故。当知积罪假使有体相者。尽虚空界不能容受。虽百年昼夜弥陀十万。一一声灭八十亿劫生死。然所灭罪如爪上土。未灭罪如大地土。唯念至一心不乱。则如健人突围而出。非复三军能制耳。

　　【钞】悠悠者。不专也。如爪上土者。手上土也。佛在一树下。拈一叶问阿难言。树上叶多。爪上叶多。阿难言。树上叶多。佛言。我已说法如爪上叶。未说法如树上叶。天竺呼手。多呼爪耳。唯至一心不乱者。二种一心不乱。健人突围而出者。突者。破也。破娑婆四种薉土之围而出。非复三军能制者。非见思军。尘沙军。无明军能制耳。

　　△二引证。

　　【解】然称名便为成佛种子。如金刚终不可坏。佛世一老人求出家。五百圣众皆谓无善根。佛言。此人无量劫前为虎逼。失声称南无佛。今此善根成熟。值我得道。非二乘道眼所知也。由此观之。法华明过去佛所散乱称名。皆已成佛。岂不信哉。

　　【钞】二破疑竟。

　　△三诫劝。

　　【解】伏愿缁素智愚。于此简易直捷。无上圆顿法门。勿视为难。而辄生退诿。勿视为易。而漫不䇿勤。勿视为浅。而妄致藐轻。勿视为深。而弗敢承任。盖所持之名号真实不可思议(即心故)。能持之心性亦真实不可思议(即佛故)。持一声。则一声不可思议。持十百千万无量无数声。声声皆不可思议也(读者当知此优昙钵罗出现时也)。

　　【钞】直心是道场。是法非思量分别之所能解。一落思量分别。则难易等情生。与道相违。故诫曰勿谓也。缁素者。缁为染衣。出家人也。素为白衣。在家者。辄生退诿者。弃置而不前也。漫不䇿勤者。懈怠而不进也。妄致藐轻者。妄谓权小。藐视而轻慢也。弗敢承任者。妄谓太高。不敢承任全体是佛也。所念不可思议者。即能念之心性也。能念不可思议者。即所念之佛身也。优昙钵罗华。喻佛身出现也。此念佛法。非但口念。是要心心相应。始有不可思议功德也。此即三要。所念即境要。能念即心要。能所不二。声声不可思议。即法门要。要者妙也。妙即不可思议。乃不可思议之解也。经文初正示无上因果竟。

　　△二结劝。

　　舍利弗。我见是利。故说此言。若有众生。闻是说者。应当发愿。生彼国土。

　　△疏中分三。初正释。二破情。三总结。初又二。初约理圆释二。约事确释。

　　△今初。

　　【解】我见者。佛眼所见。究尽明了也。是利者。横出五浊。圆净四土。直至不退位尽。是为不可思议功德之利也。

　　【钞】横出五浊者。谓娑婆同居五浊。方便五浊。实报寂光五浊。圆净极乐四种净土。乃至圆证三不退也。

　　△二约事确释二。初明仗自力之难。二明仗他力之易。

　　△今初。

　　【解】复次是利。约命终时心不颠倒而言(此解确甚令人骨寒)。盖薉土自力修行。生死关头。最难得力。无论顽修狂慧。懡㦬无功。即悟门深远。操履潜确之人。傥分毫习气未除。未免随强偏坠。永明祖师所谓十人九蹉路。阴境若现前。瞥尔随他去。此诚可寒心者也。初果昧于出胎。菩萨昏于隔阴。者里岂容强作主宰。侥幸颟顸。

　　【钞】生死关头最难得力者。非得力之处也。此位宗钟名为乱心位。谓第六意识不行。八识中习气乱发。喻如国无真主。乱臣贼子齐现前也。华严云。又复是人临命终时。最后刹那。一切诸根。悉皆散坏。唯此愿王。不相舍离。于一切时。引导其前。楞严谓临命终时。未舍暖触。一生善恶。俱时顿现。纯想即飞。若飞心中兼福兼慧。及与净愿。自然心开。见十方佛。一切净土。随愿往生无论顽修狂慧。懡㦬无功者。顽修。谓但有事行而无理观者。狂慧。乃但有狂解而无实行者。懡㦬。谓临终时全然无用。唯有惭愧而已。无论谓此二种人。且置而不论也。即悟门深远。操履潜确之人等者。悟门深远。胜过顽修者操履潜确。谓工夫恰当。又胜过狂慧者。即此二种人。傥若淫欲习气。有分毫未除。不免随强偏坠。五祖戒禅师。转苏东坡。草堂青禅师。转曾鲁公。是其榜样也。

　　(苏东坡弟苏子由。谪广东高安县时洞山云庵与聪禅师。一夕同梦五祖戒禅师明至。遂与子由。出城迓之。已而。东坡至。三人说所梦。坡曰。八九岁时。梦身是僧。往来陕右。又先妣孕时。梦一眇目僧求寄宿。云庵惊曰。戒公陕右人。一目眇。逆数其终。已五十年。时东坡四十九)。

　　(○宋朝草堂青禅师。有曾家妇人。尝为斋供。及布施衣物。和尚感其恩。乃言老僧与夫人作子。一日此妇人生子。使人看草堂。已坐化矣。所生子。曾鲁公也。以前世为僧。常福慧双修。故少年登高科。其后作宰相)。

　　(○唐朝惠林寺沙门圆泽。与隐士李源厚善惠林。即源旧第也。父憕守东都。为禄山所害。源以故不仕。常居寺中。与泽相约游峨嵋山。源欲自荆州。泽欲由斜谷。源以久绝人事。不欲复入京师。泽不能强。遂自荆州。舟次南浦。见一妇人汲水。泽望而泣曰。所不欲由此者为是耳。源惊问其故。泽曰。妇人孕三年矣。迟吾为之子。不逢则已。今既见之。无可逃者。公当以符助我令速生。三日愿公临。以一笑为信。后十三年。于杭州天竺寺外。当与公相见。源悲哀。具浴。至暮泽亡。妇乳三日。源往视之。儿见源果笑。即以故语其家。葬讫。源返寺中。后如期自洛之杭赴其约于葛洪井畔。闻有牧童扣牛角而歌曰。三生石上旧精魂。赏月吟风莫要论。惭愧情人远相访。此身虽异性常存。源曰。泽公健否。答曰。李君真信士也。然世缘未尽。且勿相近。唯勤修不惰。乃复相见。又歌曰。身前身后事茫茫。欲话因缘恐断肠。吴越江山游已遍。却𢌞烟棹上瞿塘。遂隐不见。源复惠林寺)永明祖师等者。四料拣云。有禅无净土。十人九蹉路。阴境若现前。瞥尔随他去。蹉路者。失路。阴境者。中阴身境。即中有身也。瞥尔。目睛一过。即随他去也。说到于此。无有一人不寒心者也。凡夫且置。初果圣人。尚昧于出胎。小分位菩萨。尚昏于隔阴。况凡夫也。初果有七番生死。尚有出胎之迷。菩萨亦有此苦。故曰隔阴之昏。阴。即五阴身也。者里岂容强作主宰。侥幸颟顸者。者里。谓生死关。分金炉也。强作主宰。乃第六意识功能。临命终时。前六识不行。虽有第七第八识。乃无记性。所以不能强作主宰也。既不能作主。又岂能不当过而颟颟顸顸强过去者也。不能作主又且置。圆泽禅师。乃已得五通初果圣人。尚云不见则已。见则不可逃也。故曰倘有分毫习气未除。不免随强偏坠也。

　　△二明仗他力之易。

　　【解】唯有信愿持名。仗他力故。佛慈悲愿定不唐捐弥陀圣众。现前慰导。故得无倒。自在往生。佛见众生临终倒乱之苦。特为保任此事(切肤刻骨)。所以殷勤结前劝愿。以愿能导行故也。

　　【钞】文可知。初正释竟。

　　△二破情二。初问。二答。

　　△今初。

　　【解】问。佛既心作心是。何不竟言自佛。而必以他佛为胜。何也。

　　【钞】此问答以破我法二执。显全他即自也。十六观经云。是心作佛。是心是佛。此解尽明是心作佛。是心是佛之旨。故问云。佛既心作心是何不竟言念自佛。岂不捷近。必以念他佛为殊胜。何也。

　　△二答分二。初约二见破。二约四益破。

　　△今初。

　　【解】答此之法门。全在了他即自若讳言他佛。则是他见未忘(妙)。若偏重自佛。却成我见颠倒(妙妙)。

　　【钞】此之法门。全在了他即自者。原此念佛三昧。大势至念佛圆通章。文句开为三种。一唯念自佛。二唯念他佛。三自他俱念。念自佛者。观六根之性。全是佛性。念他佛者。俾六根所对。无非自佛之六尘。自他俱念者。则先须开圆解。了知心佛众生三无差别。自他本自不二。乃托他佛以显本性。故应佛显。知本性明。托外义成。唯心观立。今此念佛求生法门。乃自他俱念。立唯心识观。圆破我法二执也。全在了他即自者。乃了知佛是众生心内之佛。众生乃佛心内众生。心佛众生三无差别。自他不二之圆顿解也。若讳言他佛。讳。谓忌讳。则是他见未忘。他见未忘。我见仍在。对自言他故。我见仍在。必专重自佛以为捷近。却又成我见颠倒。我执不空。如何了其法执。我法二执既不了。如何圆净四土。圆证三身也。

　　△二约四益破。

　　【解】又悉檀四益后三益事不孤起。傥不从世界深发庆信(牙慧者能不瞠然)。则欣厌(生善破恶)二益尚不能生。何况悟入理佛。唯即事持达理持。所以弥陀圣众现前。即是本性明显。往生彼土。见佛闻法。即是成就慧身。不由他悟。

　　【钞】悉檀四益者。欢喜。生善。破恶。入理也。此经正宗一分。信愿行三资。不出四悉。初广陈依正妙果启信。乃世界悉檀也。次特劝发愿。乃为人对治二悉檀也。三正示立行。乃即事持达理持。第一义悉檀也。后三益事不孤起者。若无世界悉檀。必不能发愿立行也。傥不从世界悉檀。深发庆信之欢喜益。则发愿中。生善破恶欣厌二益尚不能生。况能入理也。唯有从第三执持名号中。即事持达入理持。乃名为念自佛。分证以下。纵念自亦是念他。有能念所念法执未忘故。分证以上。纵念他亦是念自。自他不二故。所以其人临命终时。弥陀圣众现前。即本性显。乃证自性法身德也。是人终时。心不颠倒。往生彼土。见佛闻法。即成就自性中本有慧身。不由于他悟。即发心住菩萨。得清净妙法身。湛然应一切也。二破情竟。

　　△三总结。

　　【解】法门深妙。破尽一切戏论。斩尽一切竟见。唯马鸣龙树智者永明之流。彻底担荷得去。其余世智辩聪通儒禅客。尽思度量。愈推愈远(确确)。又不若愚夫妇老实念佛者。为能潜通佛智。暗合道妙也(确确)。我见是利。故说此言。分明以佛眼佛音。印定此事。岂敢违抗。不善顺入也哉二正宗分竟。

　　【钞】此乃正宗已竟。总结法门也。戏论。乃不实之谈意见。乃胸臆之见。皆非实智所悟也。此法门。乃直心直行。不落拟议思量。故曰斩尽也。马鸣。乃东天竺婆罗门。因中五百世为马王生时众马皆鸣。得法于富那夜奢尊者。传佛心印为第十二祖。造起信论劝人求生净土。龙树。乃南天竺梵志也。为树神。树中常有五百龙听法。后遇迦毗摩罗尊者。得佛心印。为十四祖。楞伽云。南天竺国中。大明德比丘。厥号为龙树。得初欢喜地。往生安乐国。永明。名延寿。号冲元。钱塘王氏子。少诵法华。钱文穆王时为税司。为放生用官课遭刑。色不变。释之出家。参天台韶国师。发明心要。禅观中。观音菩萨授灌顶水。后住永明寺。赐号智觉禅师。日课一百八事。洪名十万夜间别峰行道念佛。于开宝八年二月。晨起焚香。别众而逝。年七十二岁。后有僧病中入冥。见王礼一僧像。询之。乃永明禅师。往生西方上上品。王重其德。故礼敬耳。潜通佛智。暗合道妙者。老实人念佛。无思量分别。唯一实信暗暗与佛智道妙合也。经文三正示行者执持名号以立行竟。大科二正宗分竟。

　　△三流通分。信愿持名一法。圆收圆超一切法门。竖与一切法门浑同。横与一切法门迥异(明白之极)。(诸经论中亦有横义。乃随断惑浅深。即于同居见上三土。是则约证名横。约断仍竖也)既无问自说。谁堪倡募流通。唯佛与佛。乃能究尽诸法实相。此经唯佛境界。唯佛佛可与流通耳。

　　【钞】此明立科意也。别人流通。有判在佛说此经已者。有判在六方佛后。今解何得将六方佛便判入流通。恐有议者。故先明之也。圆收圆超一切法门者。竖与一切法门浑同。故圆收。横与一切法门迥异。故圆超。言横竖者。四教法门。前三教总名为竖。渐次深入故。唯圆教名横。然若约六而常即。虽名为横。若约即而常六。则仍是竖矣。唯此念佛圆通。竖而论之。则与二十四圣所证无异。故曰浑同。若约带业横超。则他门所无。唯此一门独擅。故曰迥异也。批中云。约证名横。约断仍竖者。身在同居。心即见方便实报之境。故名为横。然而乃是断见思见方便。断无明见实报。若不断则不能见。故仍然还是竖也。此经唯示佛境。不示九界。故从六方佛判入流通。

　　○文为二初普劝。二结劝。

　　△初中三。初劝信流通。二劝源流通。三劝行流通。

　　△初中二。初略引标题。二征释经题。

　　△初中六。初东方。(至)六上方。唐译十方。今略摄故。

　　△今初。

　　舍利弗。如我今者。赞叹阿弥陀佛不可思议功德之利。东方亦有阿閦鞞佛。须弥相佛。大须弥佛。须弥光佛。妙音佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德一切诸佛所护念经。

　　【钞】阿閦鞞者。此云无动。谓不为九界三障所动也。藏通二佛。不为见思惑动。有漏业动。六凡苦果动。方便土佛。不为尘沙惑动。无漏业动。变易苦果动。实报土佛。不为无明动。不为二边业动。菩萨变易苦果动。寂光土佛。有理即无动。名字无动。观行无动。乃至究竟无动。须弥相者。此云妙高相。妙名不可思议。同居土佛。非六凡可思议故妙。在六凡之上故高。方便土佛。非三乘可思议。在九人(藏二乘。通三乘。别三贤。圆十信)之上。故曰妙高。实报土佛。非菩萨可思议。在九界之上。寂光土有理即妙高相。乃至究竟妙高相。大须弥者。须弥山有大小。梵王乃众生之父。喻如小须弥。同居土佛。乃四生慈父。人天教主。故名大须弥也。方便土佛。乃三乘之父。实报土佛。乃菩萨之父。寂光土有理即父。名字父。乃至究竟父也。须弥光者。须弥山乃四宝所成。四宝皆有光明。喻佛乃四德所成。四德皆放光明。故曰须弥光。同居佛乃四枯德所成。谓不净。苦。无常。无我。则放四枯之光。方便乃四荣德所成。谓常。乐。我。净。则放四荣之光。实报乃非枯非荣德所成。谓中道四德。则放中道之光。寂光有理即四光。乃至究竟四光。妙音者。佛具六十四种梵音。故曰妙音。同居佛有四教妙音。方便用别圆二教妙音。实报佛唯圆教妙音。寂光有六即妙音也。

　　△疏中分五。初释功德。二释佛号。三释东方。四释舌相。五释标题。初又二。初释佛功德。二明自功德。

　　△今初。

　　【解】不可思议略有五意。一横超三界。不俟断惑。二即西方横具四土。非由渐证(不退一生等义皆摄第二义中)。三但持名号。不假禅观诸方便(大有功于净土)。四一七为期。不藉多劫多生多年月。五持一佛名。即为诸佛护念。不异持一切佛名。此皆导师大愿行之所成就。故曰阿弥陀佛不可思议功德之利。

　　【钞】横超三界不俟断惑者。横超同居三界。方便三界。实报三界。以念佛者一念心性。即常寂光土。故与佛号相应时。便无惑可得。故曰不俟断也。余文可知。

　　△二明自功德。

　　【解】又行人信愿持名。全摄佛功德成自功德(伶俐者少)。故亦曰阿弥陀佛不可思议功德之利。

　　【钞】全摄佛功德成自功德者。以万德洪名。名以召德。罄无不尽故。释功德竟。

　　△二释佛号。

　　【解】阿閦鞞。此云无动。佛有无量德。应有无量名。随机而立。或取因。或取果。或性。或相。或行愿等。虽举一隅。仍具四悉。随一一名。显所诠德。劫寿说之。不能悉也。

　　【钞】名。谓假名。德。乃实德。德既无量。随德立名。名亦无量。世所共称者。乃随四悉檀机而立也。或有取于因行者。如无量精进等。或有取于果德者。如无动等。或性或相等。虽然举其一隅。仍具四悉檀也。隅者。方隅。喻如举一方仍具四方也。随一一名等者。谓因果性相行愿等。法法皆通。法法皆备。故说之不尽也。

　　△三释东方。

　　【解】东方虚空不可尽。世界亦不可尽。世界不可尽。住世诸佛亦不可尽。略举恒河沙耳。

　　【钞】恒河者。即殑伽河。殑伽。乃河神之名。以神为名也。此云天堂来。见从高处来故。旧云沙河者。讹也。章安云。诸经多以恒河为量者。具四悉檀。一人多识故。二入者得福。三八河中大。四是佛生处。此河四十里宽。沙细如面。故以河沙喻其多也。

　　△四释舌相。

　　【解】此等诸佛。各出广长舌。劝信此经而众生犹不生信。顽冥极矣。常人三世不妄语。舌能至鼻。藏果头佛三大僧祇劫不妄语。舌薄广长可覆面。今证大乘净土妙门。所以遍覆三千。表理诚称真。事实非谬也。

　　【钞】藏果头佛者。藏教果佛也。三大僧祇者。修六度行也。即如释迦佛。先世作瓦师。名大光明。尔时有佛名释迦牟尼。弟子名舍利弗。目连。阿难。佛与弟子。俱到瓦师舍。时瓦师布草然灯供佛。便发愿言。我于当来作佛。亦如今佛。弟子名字亦等。此最初发心时。至宝髻佛出。初僧祇满。永离女身。从宝髻至然灯佛。二僧祇满。时菩萨以七枝青莲供佛。布发掩泥。佛为授记作佛。号释迦牟尼。从然灯至毗婆尸佛。三僧祇满。复过一百劫。修三十二相因。至迦叶佛时。居补处。为护明菩萨。此释迦佛示现三大阿僧祇劫修行之相。即成藏教果佛也。遍覆三千大千世界者。谓一初禅天。一六欲天。一须弥山。一日月所绕。一四天下。一轮围山。为一四天下。如此一千初禅天。为一二禅天所统。为小千世界。如此一千二禅天。为一三禅天所统。为中千世界。如此一千三禅天。为一四禅天所统。为大千世界。小中大三次言千。故曰三千大千世界。共有百亿四天下。乃至百亿初禅天也。今三世不妄语。舌相至鼻。出言决定可信。何况三僧祇不妄语。舌覆其面也。今证大乘净土妙门。舌相遍覆三千世界。表其理诚。又表事实。理诚则称乎真性。事实则决定非谬。众生再不生信可谓无信大阐提。故说诚实言。名为劝信流通也。

　　△五释标题。

　　【解】标出经题。流通之本。什师顺此方好略译今题。巧合持名妙行。奘师译云。称赞净土佛摄受经。文有详略。义无增减。

　　【钞】略引标题者。乃释迦佛略引十方诸佛所标经名。乃称赞阿弥陀佛不可思议功德一切诸佛所护念经也。标出经题流通之本者。经中所标经题。正是此经本名也。罗什大师顺此方人好略。译成佛说阿弥陀经。为巧合持名妙行。玄奘法师译云。称赞净(土佛)摄受经。三题文虽不同。义则无二也。经文东方竟。

　　△二南方。

　　舍利弗。南方世界有日月灯佛。名闻光佛。大𦦨肩佛。须弥灯佛。无量精进佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德一切诸佛所护念经。

　　【钞】日月灯佛者。日以照昼。喻佛道种智。照俗谛。月以照夜。喻佛一切智。照真谛。灯则昼夜齐照。喻佛一切种智。二谛齐照。同居土佛。生灭无生灭二种三智。方便土无量无作二种三智实报土唯无作一种三智。寂光土六即三智也。名闻光者。名谓名称。闻谓普闻。光谓声光。谓名声普闻于四土也。藏通二佛普闻同居。别教佛普闻方便实报。圆佛圆闻于四土。大𦦨肩者。肩有荷担之义。𦦨有烧然之义。谓二肩担荷权实二智之𦦨。烧众生三谛惑染也。藏通二佛烧六凡。别佛烧九界。圆佛圆烧十界。又分六即烧。又言大者。谓藏教大六凡。通大藏。别大通。圆大别也。须弥灯者。灯取照明之义。谓妙高灯佛也。藏通二佛。照明六凡四谛。超出凡夫外道邪灯之上。故曰妙高。别圆二佛。照明界外四谛。超出十界之上。故曰妙高灯佛也。无量精进者。谓六度万行皆精进。四土四教精进。六即精进。南方竟。

　　△三西方。

　　舍利弗。西方世界有无量寿佛。无量相佛。无量幢佛。大光佛。大明佛。宝相佛。净光佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德一切诸佛所护念经。

　　【钞】无量寿佛者。藏教则生灭之寿。通教则幻化之寿。别教则无量次第之寿。圆教则无作之寿。同居二寿。方便二寿。实报一寿。又六即无量寿。无量相者。藏教则三十二相生灭无量。通教则八万四千相。别教则刹尘之无量相。圆教则实相不思议之无量相。同居四种。方便二种。实报寂光唯圆教。又六即无量相。无量幢者。幢谓法幢。法门无量。树立法幢亦无量。谓生灭法幢无量。乃至无作法幢无量。同居具四。乃至寂光六即。大光者。光谓照明之义。照明四谛。照明十二因缘。照明六度。乃至四教。四土。六即。大明者。明谓了明。谓了明三谛也。谓偏真。即真。次第。一心。四土。六即。宝相者。宝取贵重义。三十二宝相。凡夫外道贵重。八万四千宝相。天道中贵重。刹尘宝相。三乘贵重。实相宝相。十界皆贵重。四土六即。净光者。析空净。体空净。次第净。一心净。

　　【解】无量寿佛。与弥陀同名。十方各方面同名诸佛无量也。然即是导师。亦可。为度众生。不妨转赞释迦如来所说。

　　△四北方。

　　舍利弗。北方世界有𦦨肩佛。最胜音佛。难沮佛。日生佛。网明佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德一切诸佛所护念经。

　　【钞】𦦨肩佛如前。又有暖义。谓佛以两肩荷担二智之火。暖众生三智善根。令生有芽。最胜音者。谓四谛音十二因缘音。六度音。生灭音。无作音。最胜者。胜六凡。胜藏教。乃至圆胜别。四土六即最胜。难沮者。沮。谓止隔也。非六凡止隔。非三乘止隔。非菩萨止隔。非分证止隔。日生者。如来不出世。十方常暗冥。如来出于世。十方皆明了。四教日生。四土日生。六即日生。网明者。有二种网。谓世界网。教法网。梵网经。佛在四禅天宫。观网罗幢云。十方世界犹如网孔。我之教法。亦复如是。世界网。即苦集二谛。教法。即道灭二谛。有生灭四谛网明。乃至无作四谛网明。乃至四土六即。

　　△五下方。

　　舍利弗。下方世界有师子佛。名闻佛。名光佛。达磨佛。法幢佛。持法佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德一切诸佛所护念经。

　　【钞】师子。乃兽中之王。喻佛乃一界中王。藏通二佛。六凡中王。别佛三乘中王。圆佛十界中王。四土六即。名闻佛如前。名光者。即此名字。乃法身之光。有生灭名光。乃至无作。达磨者。此云法。有四谛。因缘。六度。乃至四教。四土。六即。法幢佛。持法佛。亦然。

　　【解】此界水轮金轮风轮之下。复有下界非非想天等。乃至重重无尽也。达磨。此云法。

　　【钞】此界水轮等者。华严经云。三千世界以无量因缘乃成。大地依水轮。金轮。风轮。空轮。空无所依。众生业感。世界安住。复有下界等者。空轮之下。复有下方世界非非想天。四禅天。六欲天。须弥山。四洲。大海。铁围山。大地。重重无尽者。下方虚空不可尽。故世界亦重重无尽也。

　　△六上方。

　　舍利弗。上方世界有梵音佛。宿王佛。香上佛。香光佛。大𦦨肩佛。杂色宝华严身佛。娑罗树王佛。宝华德佛。见一切义佛。如须弥山佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德一切诸佛所护念经。

　　【钞】梵音佛者。梵者。净也。生灭梵音。无生梵音。能净六凡五浊。别圆梵音。能净界外五浊。宿王者。宿。乃星宿。月为宿中之王。佛为众生之王。香上者。五分法身之香。谓戒。定。慧。解脱。解脱知见。唯佛为上。香光者。如来身光。皆出妙香。大𦦨肩如前。杂色宝华严身者。以万行之因华。严一乘之妙果。娑罗树王者。此云坚固树。有四枯树。四荣树。四非枯非荣树。四枯。即空观。四荣。乃假观。非枯非荣。即中道观。六凡中坚固。二乘中坚固。菩萨中坚固。宝华德者。生灭无生等。见一切义者。真谛义。俗谛义。中谛义。如须弥山者。如须弥众山之王。如须弥四宝所成。如须弥居大海而不动。如须弥天人所居。

　　△疏中三。初略明上界。二问答破疑。三诫劝后贤。

　　△今初。

　　【解】此界非非想天之上。复有上界风轮金轮。及三界等。重重无尽也。

　　△二问答破疑二。初偏赞西方疑。二遍缘法界疑。

　　△今初。

　　【解】问。诸方。必有净土。何偏赞西方。答。此亦非善问。假使赞阿閦佛国。汝又疑偏东方。展转戏论(妙答)。

　　△二遍缘法界疑二。初问。二答。

　　△今初。

　　【解】问。何不遍缘法界(细研下答亦非善问)。

　　【钞】缘。谓攀缘。此谓遍缘者。谓念东方佛。又念南方。乃至念下方。又念上方。到处攀缘。乃为遍缘。不了现前一念。乃法界纲宗也。

　　△二答二。初约事答。二约理答。

　　△今初。

　　【解】答。有三义。令初机易标心故。阿弥本愿胜故。佛与此土众生偏有缘故。盖佛度生生受化。其间难易浅深总在于缘。缘之所在。恩德弘深(愿胜)。种种教启(标心)。能令欢喜信入(欢喜)。能令触动宿种(生善)。能令魔障难遮(破恶)。能令体性开发(入理)。所以万德钦承。群灵拱极。

　　【钞】文二。初标三义。二明三义所以。令初机易标心故者。令初机专注无量光寿之境。易得标明横遍竖穷之心性也。盖佛度生下。明三义因缘所以也。佛度生生受化等。总在于缘者。总在于前缘。前缘若浅。则众生难受化。佛难度。前缘若深。则众生易受化。佛易度。现见弥陀于众生易化易度。岂非弥陀比诸佛偏有缘也。缘之所在恩德弘深者。今世缘之所在。在前世所惠恩德。恩德浅则缘浅。恩德深则缘重。现见弥陀缘重。岂非四十八愿之恩德。胜过诸佛也。又现见弥陀种种教启。即此经。十六观经等。能令众生得四悉檀。岂非易标心也。体性开发。即实相体性开发。往生净土也。所以十方恒河沙数万德。钦承赞叹。无量无边补处群灵。拱极围绕。有此三义胜于诸佛。故得偏赞偏念也。

　　△二约理答。

　　【解】当知佛种从缘起。缘即法界。一念一切念。一生一切生。一香一华。一声一色。乃至受忏授记。摩顶垂手。十方三世。莫不遍融。故此增上缘因。名法界缘起。此正所谓遍缘法界者也。

　　【钞】此约理答。明上偏缘偏念。全体即遍缘法界者也。佛种从缘起者。佛种。为佛性。即一真法界。从缘起者。随缘因了因而起也。缘即法界者。缘因了因。即全体法界也。一念一切念者。弥陀乃法界藏身。念弥陀一佛。即念一切诸佛也。一生一切生者。极乐乃法界藏土。故生极乐一土。即生一切佛土也。一香一华等者。一香乃法界藏香。一处拈香。一切处皆拈香。一华等亦然。乃至一处礼忏。一切处皆礼忏。受忏。授记。摩顶。垂手。随拈一法。皆是法界。故曰横则遍于十方。竖则穷于三世。莫不普遍融通也。故此偏念偏生。增上缘因了因。即正因法界缘起。此才正谓遍缘法界。汝所谓念西方。复又念东念下方。复又念上方。彼才正谓偏赞偏念者也。问答破疑竟。

　　△三诫劝后贤。

　　【解】浅位人便可决志专求(本不出法界外)。深位人亦不必舍西方而别求华藏(何以加于法界)。若谓西方是权。华藏是实。西方小。华藏大者。全堕众生遍计执情。以不达权实一体。大小无性故也(解千余年之惑)。

　　【钞】若谓西方是权等者。乃李长者。华严合论中语。彼判华藏是实。西方是权。故前文云。非邪。破末世积迷之习。非权。破华严合论之讹。全堕众生遍计者。若约三性判之。犹是法执遍计执情也。言三性者。一遍计所执性。二依他起性。三圆成实性。遍计者。谓愚夫周遍计度所执我法。以为实有。即我法二执也。依他起性者。依他众缘和合而有。故如幻事。非有似有。有即非有。即此中谓权实大小之幻相也。圆成实性者。圆满成实之法性也。即此中谓一体无性之实性也。不达权实一体。大小无性者。不了权亦法界。实亦法界。权实皆法界。故西方横具四土。即同居是寂光实报也。大小无性者。华藏虽大。亦无自体。众世界和合有故。大亦无性。西方虽小。横具四土。亦无小性。彼不达西方横具四土。故计以为小。又不了权实大小。皆依他起。皆如幻如化。无有实体。唯一圆满成实之性。故为法执遍计之情也。经文初略引标题竟。

　　△二征释经题。

　　舍利弗。于汝意云何。(称赞功德之名。上来已详言矣)何故名为一切诸佛所护念经(耶。)舍利弗。若有善男子善女人。闻是经受持者。及闻诸佛名者。是诸善男子善女人。皆为一切诸佛之所护念。皆得不退转于阿耨多罗三藐三菩提。是故舍利弗。汝等皆当信受我语。及诸佛所说。

　　【钞】于汝意云何等。乃自征。舍利弗下。自释也。称赞功德之名等者。此经全题。乃称赞不可思议功德一切诸佛所护念经。何故但释后半题。故云上来半卷经文。已详释前半题矣。故此经独显名字法界不可思议也。

　　△疏中分三。初释护念。二释果觉。三结劝信。初又二。初正释。二料简。

　　△今初。

　　【解】此经独诠无上心要。诸佛名字。并诠无上圆满究竟万德。故闻者皆为诸佛护念。又闻经受持。即执持名号。阿弥名号。诸佛所护念故。

　　【钞】文二释。一约闻经释护念。二约持名释护念。诠者。显也。而有能诠所诠。能诠即此经。所诠有三。一无上心要。二诸佛名字。三并诠无上万德。此即三德秘藏。心要者。即能念之心性也。诸佛名字者。即所念之佛号也。能所不二。即无上圆满究竟万德。佛乃十界之尊故。智德圆满。断德究竟法身体显。故曰万德慈尊。此三德秘藏。乃诸佛共证。故蒙诸佛共所守护爱念也。又闻经下。约持名释。闻经受持者。即是执持名号也。正释竟。

　　△二料简二。初问。二答。

　　△今初。

　　【解】问。但闻诸佛名。而未持经。亦得护念不退耶。

　　△二答又二。初明通局二义。二明自他二力。初又二。初明局义。二明通义。初又二。初明他经。二明此经。

　　△今初。

　　【解】答。此义有局有通。占察谓杂乱垢心。虽诵我名而不为闻。以不能生决定信解。但获世间善报。不得广大深妙利益。若到一行三昧。则成广大微妙行心。名得相似无生法忍。乃为得闻十方佛名。

　　【钞】占察。即占察善恶业报经也。局者。拘也。不通也。约竖而论也。杂乱垢心者。见思垢心之所杂乱。虽然口诵而不为闻。以不能生决定信解者。定水不清。慧月不朗。故但得人天善报。见思不破。不能得第一义悉檀入理益。广者。性具也。大。即性量也。深妙。性体也。一行三昧。即一心不乱。见思惑空。则入相似之位。名相似无生忍。相似性体性量性具。相似第一义谛。乃为闻十方佛名。

　　△二明此经。

　　【解】此亦应尔。故须闻已执持。至一心不乱。方为闻诸佛名。蒙诸佛护念。此局义也。

　　【钞】若持至事一心不乱。我执破。见思空。凡情脱。则与一切智相应。一切智者。应身佛名也。则蒙应身佛护念。若至理一心不乱。法执破。无明空。圣解亡。则与一切种智相应。一切种智者。法身佛名也。则蒙法身佛护念也。明局义竟。

　　△二明通义。

　　【解】通义者。诸佛慈悲。不可思议。名号功德。亦不可思议。故一闻佛名。不论有心无心。若信若否。皆成缘种。况佛度众生。不简怨亲。恒无疲倦。苟闻佛名。佛必护念。又何疑焉。

　　【钞】文可知。明通局二义竟。

　　△二明自他二力又二。初明自力之难。二明他力之易。

　　△今初。

　　【解】然据金刚三论。根熟菩萨为佛护念。位在别地圆住。盖约自力。必入同生性。乃可护念。

　　【钞】金刚三论。乃释金刚般若经三论。无著天亲二菩萨造。同生性者。三贤位是异生性。谓观智不同故。若入圣位。观智皆同。故名同生性。亲证法身。故乃蒙佛护念也。

　　△二明他力之易。

　　【解】今仗他力。故相似位即蒙护念。乃至相似位以还。亦皆有通护念之义。下至一闻佛名。于同体法性有资发力。亦得远因终不退也。

　　【钞】上文约自力。乃念自佛。今仗他力。乃念他佛。念自佛须到分证位。乃可护念。今念他佛。故相似位即蒙护念。此还约实行之力。念到事一心不乱而言也。然事一心不乱者。见思已空。往生方便土者也。若往生同居土者。未必到相似位。故曰乃至相似以还等也。相似以还。乃观行位。一闻佛名。乃名字位也。于同体法性有资发力者。佛与众生同一法性。故曰同体。正当闻名时。便是法性力。资养种子发成现行。未能得其近果。故曰远因不退也。初释护念竟。

　　△二释果觉。

　　【解】阿耨多罗。此云无上。三藐三菩提。此云正等正觉。即大乘果觉也。

　　【钞】大乘果觉者。乃大白牛乘之果觉也。藏通二教。无实成佛义。别妙觉。犹是圆教二行菩萨。故前三教果觉。但有其名而已。唯一圆妙觉。称为果觉也。五住究尽。二死永亡。故曰无上。归无所得。圆满菩提。故曰正等正觉也。

　　△三结劝信。

　　【解】圆三不退。乃一生成佛异名。故劝身子等皆当信受。闻名功德如此。释迦及十方诸佛。同所宣说。可不信乎。初劝信流通竟。

　　【钞】此经乃一生成佛之经。故佛嘱劝舍利弗。汝等菩萨声闻天龙八部。皆当信解受持。闻名功德尚如此。况受持读诵广长舌相。共所宣说。岂可不信也。

　　△二劝愿流通。

　　舍利弗。若有人已发愿。今发愿。当发愿。欲生阿弥陀佛国者。是诸人等。皆得不退转于阿耨多罗三藐三菩提。于彼国土。若已生。若今生。若当生。是故舍利弗。诸善男子善女人。若有信者。应当发愿。生彼国土。

　　△疏中分三。初正释。二破疑。三结赞。初又二。初明三劝之意。二明愿依四弘。

　　△今初。

　　【解】已愿已生。今愿今生。当愿当生。正显依信所发之愿无虚也。非信不能发愿。非愿信亦不生。故云若有信者。应当发愿。又愿者。信之券。行之枢。尤为要务。举愿则信行在其中。所以殷勤三劝也。

　　【钞】文三。初显愿无虚弃。正显一念相应一念生也。二明信愿互助。非信不能发愿等。乃名字信愿。助成观行信愿。故云若有信者。应当发愿。若无愿。则观行信不能生也。三明三资中要。券者。文约也。枢者。门枢也。喻显信有愿则文约在手。永无改悔。行有愿则行有所归。决定无倒。故为要务。所以信行则一劝。愿则殷勤三劝也。

　　△二明愿依四弘。

　　【解】复次愿生彼国即欣厌二门厌离娑婆。与依苦集二谛所发二种弘誓相应。欣求极乐。与依道灭二谛所发二种弘誓相应。故得不退转于大菩提道(此皆净宗指诀世人多梦梦不了所以虽修无功)。

　　【钞】菩萨四弘誓愿。依四谛而发。依苦谛发众生无边誓愿度。依集谛发烦恼无尽誓愿断。依道谛发法门无量誓愿学。依灭谛发佛道无上誓愿成。今求生净土。总摄四弘。谓厌离门。与依苦集二谛二种弘誓相摄。欣求门。与道灭二谛二种弘誓相摄。既与菩提因相应。故不退转菩提之果。初正释竟。

　　△二破疑。

　　【解】问今发愿但可云当生何名今生。答。此亦二义。一约一期名今(有此义方使一生要期非谬)。现生发愿持名。临终定生净土。二约刹那名今(有此义方能深入一行三昧)。一念相应一念生。念念相应念念生。妙因妙果不离一心。如秤两头低昂时等何俟娑婆报尽。方育珍池。只今信愿持名。莲萼光荣。金台影现。便非娑婆界内人矣(此即理之事非徒论理)。

　　【钞】一念相应一念生者。正当信愿念佛时。七宝池中。已生莲萼。若精进勇猛。莲萼光荣。若懈怠退悔。日渐憔悴。一念既尔。念念皆然。此土念为妙因。彼土生为妙果。虽分彼此。不出现前一念心之自性外。喻如秤之两头。不离一秤。低昂虽分。在于同时。何必俟候临命终时。才往生也。此乃即理之事。非徒论理。

　　(古有可久大师。常诵法华。呼为久法华。元祐八年坐化。越三日还。谓人曰。吾游净土。见诸胜境。与经符契。此间修净业者。华萼皆已标名。标金台者。一成都广教院勋公。一明州孙十二郎。一可久。标银台者。明州徐道姑。言讫复化。徐道姑亡。异香满室。孙十二郎亡。天乐鸣空)。

　　(○越国夫人王氏。宋哲宗从父荆王之妻。导诸妾婢。专修净土。后有一婢。无疾而逝。其夕夫人梦婢致谢。幸蒙训责。得生净土矣。夫人曰。西方可至乎。婢曰可。遂导夫人。顷之。见一大池。中有莲华。大小间错。或荣或悴。夫人问其故。婢曰。世间修西方者。才发一念。此中便生一华。勤惰不同。荣悴亦异。中有一人。朝服而坐。宝冠璎珞庄严其身。夫人问曰。何人耶。婢曰。杨杰也。又一人朝服而坐。又问何人。曰马玗也。两人俱修净业。事具本传。夫人问曰。我当生何处。婢导之行。可数里。见一华台。金碧辉煌。光明洞然。曰此夫人生处。乃金台上品上生也。既觉。悲喜交至其年遇。生日。晨起。秉炉焚香。望观音阁而立。诸眷方趣前为寿。视之。则已立化去矣)。

　　△三结赞。

　　【解】极圆极顿。难议难思。唯有大智。方能谛信。

　　【钞】此妙因妙果。不离一心。圆顿之旨。非如舍利弗智慧。不能直下无疑也。经文二劝愿流通竟。

　　△三劝行流通二。初诸佛转赞。二教主结叹。

　　△今初。

　　舍利弗。如我今者。称赞诸佛不可思议功德。彼诸佛等。亦称赞我不可思议功德。而作是言。释迦牟尼佛。能为甚难希有之事。能于娑婆国土。五浊恶世。劫浊。见浊。烦恼浊众生浊命浊中得阿耨多罗三藐三菩提。为诸众生。说是一切世间难信之法(此句重在持名故是劝行)。

　　△疏中分三。初明诸佛转赞。二明能为希有之事。三明众生世间。

　　△今初。

　　【解】诸佛功德智慧。虽皆平等。而施化则有难易。净土成菩提易。浊世难。为净土众生说法易。为浊世众生难。为浊世众生说渐法犹易。说顿法难。为浊世众生说余顿法犹易。说净土横超顿法尤难。为浊世众生说净土横超顿修顿证妙观。已自不易。说此无藉劬劳修证。但持名号。径登不退。奇特胜妙。超出思议。第一方便。更为难中之难。故十方诸佛。无不推我释迦偏为勇猛也。

　　【钞】此以二土难易。显出释迦勇猛。故诸佛转赞也。诸佛功德。乃至难易者。约自证则佛佛道同。约化他则佛佛道异也。净土成菩提易。浊世难者。略说十种。净土常常见佛故易。浊世不常见佛故难。净土常常闻法故易。浊世不常闻法故难。净土上善俱会故易。浊世恶友牵缠故难。净土无有魔事故易。浊世群魔恼乱故难。净土不受轮回故易。浊世轮回不息故难。净土无三恶道故易。浊世恶趣难逃故难。净土胜缘助道故易。浊世尘缘障道故难。净土寿命无量故易。浊世寿命短促故难。净土圆证不退故易。浊世修行多退故难。净土一生成佛故易。浊世尘劫难成故难也。为净土众生说法易。为浊世难者。净土根利。浊世根钝故也。渐法。即前三教。乃随他意语故易。顿法。为圆教。随自意说故难。余顿法。谓于圆教中。除净土横超。余一切念自佛法门。犹易者。根利者可入也。净土横超顿法。即一切念他佛法门。尤难者。甚难也。谓不俟断惑带业往生。故曰甚难也。顿修顿证妙观。已自尤难。故曰不易。说此无藉劬劳辛苦修证。但持名号。七日功成。便登不退位尽。可谓难中之难。我今于浊世中。难成者能成。难说者能说。故十方诸佛。无不推让我释迦偏为勇猛也。

　　△二明能为希有之事又四。初明妙行能转。二明妙行能得。三明释迦所得。四明释迦所说。

　　△今初。

　　【解】劫浊者。浊法聚会之时。劫浊中非带业横出之行。必不能度(突围而出)。

　　【钞】此五浊法。事在同居。理通上三。且约同居。浊法聚会者。五浊法聚会。减劫末法之时也。非一句阿弥陀佛。带业横出。必不能度此劫浊也。

　　【解】见浊者。五利使邪见增盛。谓身见边见见取戒取及诸邪见。昏昧汩没。故名为浊。见浊中非不假方便之行。必不能度(意见不容)。

　　【钞】见浊者。见惑也。五利使者。利。谓快利。使。即驱使。谓众生为此五种妄惑。驱使流转也。增盛。谓增长炽盛也。一身见。谓妄认四大为身。二边见。谓于上身见。或执为断。或执为常。名断常二边。三邪见。谓邪心取理。拨无因果。四见取。谓虽不拨因果。然非果计果。五戒取。谓非因计因。及诸邪见。谓六十二见等。种种见惑。昏昧汩没。惑乱真性。故名为浊。处此见浊中。非但念阿弥陀佛。不假方便之行。必不能度此见浊也。

　　【解】烦恼浊者。五钝使烦惑增盛谓贪嗔痴慢疑烦动恼乱。故名为浊。烦恼浊中非即凡心是佛心之行。必不能度(无取无舍)。

　　【钞】烦恼浊者。思惑也。五钝使者。钝。谓迟钝。对上利使而言。故名为钝。一贪。谓引取无厌。二嗔。谓嗔怒忿发。三痴。谓愚痴不了。四慢。谓自恃轻他。五疑。谓犹豫不决。处此烦恼浊中。非但念阿弥陀佛。即心即佛之行。必不能度此烦恼浊也。

　　【解】众生浊者。见烦恼所感粗弊五阴和合假名众生色心并皆陋劣。故名为浊。众生浊中非欣厌之行。必不能度(取舍炽然)。

　　【钞】见烦恼所感等者。见。谓见浊。烦恼。谓烦恼浊。以此二浊为因。造有漏业为缘。招感粗陋弊恶五阴和合。假名为人也。(六道皆在内)色心陋劣者。色。乃色阴。心。乃受想行识四阴。悉皆不净。皆苦。皆无常。皆无我。故曰陋劣。处此众生浊中。非但念阿弥陀佛。厌离浊恶。欣求清净之行。必不能度此众生浊也。

　　【解】命浊者。因果并劣。寿命短促。乃至不满百岁。故名为浊。命浊中非不费时劫。不劳勤苦之行。必不能度(应量而饱)。

　　【钞】因果并劣者。因。则见浊。烦恼浊。为因劣。众生浊。为果劣。处此命浊中。非但念阿弥陀佛。七日工夫。必不能度此命浊也。初明妙行能转竟。

　　△二明妙行能得。

　　【解】复次祇此信愿庄严一声阿弥陀佛。转劫浊为清净海会。转见浊为无量光。转烦恼浊为常寂光。转众生浊为莲华化生。转命浊为无量寿。

　　【钞】此明一句阿弥陀佛。圆转五浊。圆成五清也。祇此信愿庄严一声阿弥陀佛者。即信愿定慧力。庄严光寿法身也。言一声者。取耳根圆通。易明竖穷横遍之义。若随智论。六根六尘。皆竖穷横遍。今随情论。唯耳根易入。故楞严经云。十方俱击鼓。十处一时闻。此横遍十方。无量光也。生灭二圆离。此则常真实。此竖穷三际。无量寿也。今信愿力。庄严此法身阿弥陀佛也。转劫浊为清净海会者。劫浊为浊法聚会。今往生净土。成净法聚会。若观行转。成同居净会。相似转。方便净会。分证转。实报净会。究竟转。寂光净会。转见浊为无量光者。见惑为智慧性。故为光明。今往生净土。则转成智德无量光。或同居无量光。方便无量光。乃至实报寂光无量光。转烦恼浊为常寂光者。烦恼是思惑。往生净土。转成断德。故曰常寂光。或同居断德。乃至寂光断德。转众生浊为莲华化生者。或同居化生。乃至寂光化生。转命浊为无量寿者。或同居无量寿。乃至寂光无量寿也。二明妙行能得竟。

　　△三明释迦所得。

　　【解】故一声阿弥陀佛。即释迦本师。于五浊恶世。所得之阿耨多罗三藐三菩提法(净宗千古之蕴一旦发灵希有哉)。

　　【钞】故者。承上文一句阿弥陀佛妙行。能圆转圆证。是故即释迦所行之因。所证之果觉全体也。三明释迦所得竟。

　　△四明释迦所说。

　　【解】今以此果觉全体。授与浊恶众生。乃诸佛所行境界。唯佛与佛能究尽。非九界自力所能信解也。

　　【钞】此四科。皆释经文能为甚难希有之事。上文释释迦于五浊中能得菩提。此科明又能为浊恶众生。说此难信之法。故曰授与也。此一念心性。唯佛证穷。故唯佛能究尽。非九界自力所能信解也。二明能为希有之事竟。

　　△三明众生世间。

　　【解】诸众生。别指五浊恶人。一切世间。通指四土器世间。九界有情世间也。

　　【钞】世间有三种。一正觉世间。佛法界也。二有情世间。九法界皆有情念。故曰有情也。三器世间。依报国土。依报无情。故如器也。经文中为诸众生。说是一切世间难信之法。为诸众生者。别指有情世间中六凡众生。故云五浊恶人。一切世间者。三世间中。除正觉世间。器世间。有情世间。皆在其中。故云通指也。经文初诸佛转赞竟。

　　△二教主结叹。前劝信流通。是诸佛付嘱。此本师付嘱。嘱语略别从通。但云一切世间。犹前诸佛所云。汝等众生。当知文殊迦叶等。皆在所嘱也。

　　【钞】此明科意。此科名教主结叹。又名付嘱流通。前文劝信流通。是诸佛付嘱本国一切世间。此是本师付嘱娑婆一切世间。嘱语略别从通者。上文有别指通指二义。今经文中不云为诸众生。但云为一切世间者。乃略其别义。从其通义。以通收别故也。犹如前劝信流通中。诸佛所云。汝等众生。当信是称赞等义同。当知文殊等者。既云一切世间。当知文殊迦叶等。皆在所嘱也。

　　舍利弗。当知我于五浊恶世。行此难事。得阿耨多罗三藐三菩提。为一切世间说此难信之法。是为甚难。

　　△疏中分四。初法门难遇。二明五决定。三无知之错。四知难之是。

　　△今初。

　　【解】信愿持名一行。不涉施为。圆转五浊。唯信乃入。非思议所行境界。设非本师来入恶世。示得菩提。以大智大悲。见此行此说此。众生何由禀此也哉。

　　【钞】文可知。

　　△二明五决定。

　　【解】(此五段应与五必不能度之训合观)然吾人处劫浊中。决定为时所囿。为苦所逼。处见浊中。决定为邪智所缠。邪师所惑。处烦恼浊中。决定为贪欲所陷。恶业所螫。处众生浊中。决定安于臭薉而不能洞觉。甘于劣弱而不能奋飞。处命浊中。决定为无常所吞。石火电光。措手不及。

　　【钞】此明处于娑婆。五浊决定难逃也。谓我等处于浊法聚会之时。决定为时所囿。囿。谓苑囿。如囚在狱难逃四种决定之苦所逼也。处见浊中。自己正眼未开。定是邪智所缠。邪师说法如恒河沙。岂能逃乎。在烦恼浊中。决定淫欲所陷。陷坑如䘍盆。恶业如五毒。难逃其螫也。在众生浊中。定安然于臭囊。不能洞然觉悟其不净苦空也。甘心于劣弱众生。不能承当自性本来是佛也。在命浊中。定为无常大鬼所吞。即此身心念念生灭。即无常大鬼。非身外鬼也。此鬼从来未曾离。故定为所吞也。才发心修行。便措手不及矣。

　　△三无知之错。

　　【解】若不深知其甚难(当知甚难之旨从未经道破)。将谓更有别法。可出五浊。熢㶿宅里。戏论纷然(确然确然)。

　　【钞】若不深知其五浊甚难出。又不深知其念佛必能度。心中自谓我更有别传玄妙之法。可出五浊。此类人定是见浊所致。邪智所缠。邪师所惑。在此臭烟熢㶿大火宅中。贪着嬉戏。邪智邪见。戏论纷然者也。

　　△四知难之是。

　　【解】唯深知其甚难。方肯死尽偷心。宝此一行(功在万世)。此本师所以极口说其难甚。而深嘱我等当知也。初普劝竟。

　　【钞】唯有深知其五浊甚难出。念佛必能度者。方肯死尽。将谓更有别传妙法之偷心。将一句阿弥陀佛。作为至宝。故曰宝此一行。本师说难甚者。深嘱我等当知五浊甚难出。念佛必能度也。经文二教主结叹竟。大科初普劝竟。

　　△二结劝。

　　佛说此经已。舍利弗。及诸比丘。一切世间天人阿修罗等。闻佛所说。欢喜信受。作礼而去。

　　【解】法门不可思议。难信难知。无一人能发问者。佛智鉴机。知众生成佛缘熟。无问自说。令得四益。如时雨化。故欢喜信受也。身心怡悦名欢喜。毫无疑惑名信。领纳不忘名受。感大恩德。投身归命名作礼。依教修持。一往不退名而去。

　　【钞】文二。初总标四益。二别点四益。初文可知。二身心下。别点四益。身心怡悦名欢喜。乃世界悉檀欢喜益也。毫无疑惑名信。领纳不忘名受。乃为人悉檀生善益也。感大恩德。投身归命名作礼。乃对治悉檀破恶益也。谓归命于佛。便破九界之恶故。依教修持。一往不退名而去。乃第一义悉檀入理益也。谓一得往生。便登不退之位故。此乃圆教四益。非前三教也。流通分竟。解经竟。

　　△三䟦语二。初自䟦。二他䟦。

　　△今初。

　　【解跋】经云。末法亿亿人修行罕一得道。唯依念佛得度呜呼。今正是其时矣(吐心吐胆)。舍此不思议法门。其何能淑。旭出家时(现身说法)。宗乘自负。藐视教典。妄谓持名。曲为中下。后因大病。发意西归。复研妙宗。圆中。二钞。及云栖疏钞等书。始知念佛三昧。实无上宝王。方肯死心执持名号。万牛莫挽也。吾友去病久事净业。欲令此经大旨。辞不繁而炳着请余为述要解。余欲普与法界有情。同生极乐。理不可却(言有不获已者)。举笔于丁亥九月二十有七。说槁于十月初五凡九日告成。所愿一句一字。咸作资粮。一见一闻。同阶不退(字字道实果然果然)。信疑皆植道种。赞谤等归解脱。仰唯诸佛菩萨。摄受证明。同学友人。随喜加被。西有道人蕅益智旭阁笔故䟦。时年四十有九。

　　【钞】文分为四。初序法门当令。二旭出家时下。至理不可却。序此解因缘。三自举笔下。至九日告成。乃作述年月。四乃发愿回向。言䟦语者。䟦者。足也。序在前者如首。序在后者如足。有首可以瞻视。有足可以行动。乃流通之义。亦名后序。末法者释迦三法住世。自释迦灭后一千年为正法。一千年后又一千年为像法。后一万年为末法。此时正在末法已到二千年矣。故曰正是其时也。淑者善也。后文并可知。

　　佛说阿弥陀经要解

　　△二他䟦二。初原䟦。二歙浦讲录䟦。

　　△今初。

　　【解跋】经云。三界唯心。万法唯识。古人云。念自性弥陀。生唯心净土。合观之。是心作佛。是心是佛。心外无佛。佛外无心之义明矣。后人不达。舍西方极乐。别言唯心净土。舍万德慈尊。别言自性弥陀。不几心外有佛。佛外有心耶。

　　灵峰大师。深悟心性无外之体。特为此经拈出要解。一展读时。信愿持名。人可自操其倦。不唯言简意周。且使希有甚难之宗。如声鼓铎。尽开经藏无复椟藏。诚古今所未有也。名曰要解。其斯为无上心要矣乎。

　　古吴净业弟子正知去病氏谨识。

　　【钞】文二。初明后人之失。二赞此解之得。初中先引证。次正明。经云。三界唯心。万法唯识者。乃引佛说。明娑婆三界万法。皆唯心也。古人云。念自性弥陀。生唯心净土者。乃引祖语。明极乐三界万法。亦皆唯心也。合而观之者。谓二土皆唯心所现。唯识所变。既皆唯心所现。唯识所变。则是心作佛。是心是佛。心外无佛。佛外无心。譬如全金作器。全器是金。金外无器。器外无金。万法唯心之义明矣。二正明。后人不达是心作佛。是心是佛之旨。舍西方唯心之佛土。别执缘影妄想。以为唯心佛土。岂不庶几乎心外有佛。佛外有心。譬如离器求金。则于佛祖共相违也。二赞此解之得。灵峰者。北天目山灵峰等。大师出家之所也。深悟心性无外者。深悟娑婆极乐。不出现前一念心性之外。以心性本无外故。特为此经拈出要解者。正为拈出无外心要之解也。信愿持名。人可自操其券者。既信万法唯心。则极乐乃自心本有之净物。娑婆乃自心本有薉物。自心之薉理当舍。自心净理当取。则信愿持名。不必谆谆而苦劝。人人可自操其券。譬如文约在掌。则娑婆薉地理当该弃。极乐净地。理当该置矣。如声鼓铎者。希有甚难。唯心宗旨。如敲鼓铎。洪音全现。尽开唯心经藏。无复隐藏矣。诚古今所未有之书也。名曰要解者。乃无上心要之解也。正知。字也。去病。号也。识。音至。记也。

　　△二歙浦讲录䟦。

　　【跋】此本系性日癸巳岁。在歙浦栖云院所听录者。于时随允持循。苍晖晟。坚密时。诸公之后。获闻法要。觉老人此翻心胆尽吐。盖秘密之藏。会当大启于今时。非偶然也。因退而纪之。甲午冬。老人病中口授数处。令改正。此本遂称允当。及老人西逝。性旦以病拙薮逋。薄福多障。无缘流通阐播。聊识其后。以志不忘云。

　　庚子夏。华阳学人性旦拭涕䟦。

　△释迦如来赞弥陀　　折摄咸令归极乐
　　金口丁宁至再三　　其如迷人疑障何
　　蕅益大师宏誓深　　特着此解阐佛心
　　大意单提信愿行　　心佛无外事理圆
　　观想参究俱不涉　　专主持名见独超
　　此解真得佛心髓　　净业学人受益多
　　日久板废诚可惜　　广通和尚(上伞下悟红螺山第一代)劝重刻
　　意在常明无尽灯　　随心乐助任缁白
　　众僧公资成半分　　敬捐半分那明德(彻悟三宝弟子)
　　善缮文字恐失真　　拈花和尚(上怀下仁)校差讹
　　已无之板复流通　　修净土人孰不乐
　　解尽历劫不信心　　普愿同生安乐国

　　乾隆岁次庚戌二月八日重刻。

　　△便蒙钞原䟦。

　　便蒙一书。乃吾师老人讲演此解。深有得于不思议者。忍酸不禁。特向痒痒处而挠之也。又念生盲逐于鹤动之见。妄谈唯心。未生已前苦言自性。殊不知早落已生之后缘影深堑中。事不获已。故有是作也。要解者。乃蕅益古佛。将所悟心性无外之旨。焕然于洪名之上。独露于四土之中。诚长夜之宝炬。孰能增其明者。奈佛法凋零。邪见炽盛。毒智横行。读此解时。尚不能随语依通。而况言外之旨。是以吾　师痛法情深。遂于讲演之暇随笔钞录。令释迦蕅益彻底悲心分明目前。遂自谦曰便蒙钞。时(具)蒙　老人不弃餐法乳之情深。遂于骥尾略䟦数语。用酬深恩于万一耳。

　　门人悟具沐手敬识

　　佛说阿弥陀经要解便蒙钞卷下(终)

　　No. 430-C 重刻䟦

　　原夫净土法门。足超越于群经也哉。求其至要指归。莫要于小本弥陀。则其文略义丰。深固幽远。理极圆顿。事诚简易。故中天调御。自开金口以叮咛。十方如来。出广长舌而赞叹。然心要玄关。愚迷未识。故　灵峰老人。悲提后学。述成要解。此书精义入神。致归允当。使修净业之辈信而有勇。所以　红螺慕莲法师。寝馈于要解有年矣。将此书钞发便蒙。明辨以晰。纯粹而精。诚　二公一番婆心。尽吐肝胆。理契法海之全珠。文完义山之片石。俾见闻者咸发信愿之行。既事就付梓板寄古燕。此方行者闻名罕见。胸怀恋慕。渴仰于斯。适　南海化闻老人。邂逅京都。偶然相值。睹览之际。如贾客得海。时采而回。本意即付梨枣。因绪事纷纷。遂复久置高阁。于丙申夏。(余)幸蒙　老人委演法华。于闲游相。时谈净宗。随忆前钞。寻即相授。(余)仔细穷览。如重病得药一般。正知挽回末法。的是奇方。离斯捷迳。出生死以奚从。舍此法门。脱轮回而何日。悲庆交集。叩募流通。故云法不孤起。假因缘时凑合。而生值遇斯经。不可以少善根而会。伏愿见闻随喜。尽断狐疑。遂成一行三昧。顿悟无生法忍。亲觐弥陀等蒙记莂云尔。

　　时于
光绪二十三年季春书于三观精舍莲蕊氏谨识
