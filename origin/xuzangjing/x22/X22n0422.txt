卍新纂续藏经第 22 册 No. 0422 阿弥陀经略解


　　No. 422-A 佛说阿弥陀经略解序

　　吴郡沙门　大佑　述

　　夫寂光真净初无苦乐之殊妄识纷纭遂有圣凡之异由是漂流五浊莫遍一真故我释尊示生堪忍当祗园之嘉会告身子之利根开法藏之愿门指乐邦之妙土琼林玉沼直显于心源寿量光明全彰于自性众圣同处非少善之得生七日持名在一心之不乱车理体一生佛原同无缘之慈不谋而应了唯心之本具亿刹非遥知大愿之可凭三祗横截经文简约佛旨玄微持诵虽多研详实寡惟前贤之著述嗟末俗之罕闻窃效流通略伸援引愿与同志普结净缘咸契无生同登不退云尔。

　　○唐慈恩法师造弥陀通赞一卷宋孤山净觉灵芝诸师皆有疏记三衢伦师古崖新师皆曾集注今欲从略以便初机故兹别出各从其志。

　　No. 422

　　佛说阿弥陀经略解

　　佛说阿弥陀经

　　释此经题五重玄义准孤山法师以西土果人为名方等实相为体信愿净业为宗舍苦得乐为用生酥大乘为教相。

　　○初释名佛说者释迦教主四辨宣说也梵语佛陀华言觉者十号之一究竟觉了诸法实相名圆满觉说者悦也得机而说称悦佛怀又经通五人共说拣异菩萨天仙化人故云佛说。

　　○阿弥陀此云无量寿经云彼佛寿命及其人民无量无边阿僧祗劫以应身寿量而天人莫知其数况法报身耶亦云无量光经云彼佛光明无量照十方国无所障碍又佛是通号阿弥陀是别号释迦是此方教主庶物咸知故但举通号弥陀是极乐导师理须表显故彰别号。

　　○经者法也常也十界同遵三世不易由圣人金口所宣故言经也又经是通名佛说等是别名经有三种谓教行理依教修行从行显理佛是觉义约修成就故属于行说即是教阿弥陀是理与众典不同则三经皆别以对经字则三经皆通理即法身行即般若教即解脱三一圆融不可思择名秘密藏故闻首题名字获无量功德也。

　　○此经本名称赞不可思议功德一切诸佛所护念经传至中华凡二译唐译云称赞净土佛摄受经今本隐略经题在六方佛后即云汝等众生当信是等以此经正示持名方法况弥陀圣号众所乐闻用此立题人多信受故得四海同遵流通无尽译人之善巧也。

　　○二辨体智度论云诸大乘经通以一实相印为经正体即所诠之理也。

　　○三明宗经云若有信者应当发愿生彼国土一经之宗要也。

　　○四论用经云即得往生极乐国土皆不退转于无上菩提离生死苦得解脱乐此经之力用也。

　　○五判教相部属大乘方等教摄二藏明义菩萨藏收渐顿分之属顿教以令凡夫不退菩提故。

　　姚秦三藏法师鸠摩罗什奉诏译

　　鸠摩罗什此云童寿丘兹国人也后秦姚氏据长安尊为国师弘始年间译诸经论南山感通传云七佛以来译经师也。

　　如是。

　　注曰如是者即指所闻之法体也实相之理古今不异名如如理而说为是。

　　我闻。

　　我者阿难自谓也阿难结集法藏自言如是法门我从佛闻也。

　　一时。

　　机应和合之时不言其年月日者二土正朔不同故也。

　　佛。

　　此云觉者自觉异凡夫之不觉觉他异二乘之独觉觉满异菩萨之在因众圣中尊故名曰佛即释迦教主也。

　　在舍卫国。

　　舍卫正云室罗筏悉底此云闻物言人物富庶远闻诸国故。

　　祗树给孤独园。

　　梵语祗陀此云战胜波斯匿王太子名也梵语须达多此云善施长者名也能惠施国之穷民名给孤独侧布黄金从祗陀买园建立精舍请佛说法祗陀施树故并称也。

　　与大比丘众。

　　比丘此云乞士乞食资身乞法练心又云怖魔又云破恶僧者具云僧伽此云众和合。

　　千二百五十人俱。

　　三迦叶有千弟子舍利目连共二百五十人最初归佛常随众也。

　　皆是大阿罗汉。

　　阿罗汉含三义一应供为人天福田乞士果也二杀贼断烦恼尽破恶果也三无生不受后有怖魔果也。

　　众所知识。

　　闻名钦德曰知睹形敬奉曰识。

　　长老舍利弗。

　　耆年硕德通称长老舍利弗此云身子其母身容端正眼如鹙鹭兼母名之又名鹙子智慧第一。

　　摩诃目犍连。

　　此云大采菽姓也其族众多故以大别之神通第一。

　　摩诃迦叶。

　　此云大龟氏其祖感灵龟负仙图而出遂以名族又云饮光身光赫奕映蔽余光毗婆尸佛时为冶金师贫女以金珠同修塔像从是以来身常金色也。

　　摩诃迦旃延。

　　此云文饰论议第一。

　　摩诃拘絺罗。

　　此云大膝从状得名舍利弗舅氏。

　　离婆多。

　　此云星宿父母祷星而生遂以为名。

　　周梨槃陀伽。

　　此云继道其母省亲生于路傍故姿性鲁钝唯诵半偈证罗汉果。

　　难陀。

　　此云善欢喜佛之亲弟也。

　　阿难陀。

　　此云庆喜白饭王之子佛之堂弟也佛成道日生举国忻庆因立嘉名多闻第一。

　　罗睺罗。

　　此云覆障本修罗之名能障日月佛为所障不即出家故以为名。

　　憍梵波提。

　　此云牛呞宿生为牛食已转噍故受此名。

　　宾头卢颇罗堕。

　　宾头卢此云不动名也颇罗堕此云利根姓也别译云宾度罗䟦罗堕阇。

　　迦留陀夷。

　　此云黑光其形粗黑故。

　　摩诃劫宾那。

　　此云房宿母祷房宿而生。

　　薄拘罗。

　　此云善容形貌端正故昔施僧一诃梨勒感五不死报。

　　阿㝹楼䭾。

　　此云无贫昔于饥世以稗饭施辟支佛九十一劫果报充足天眼第一。

　　如是等诸大弟子。

　　学在师后故称弟解从师生故称子此总结前文也。

　　并诸菩萨摩诃萨。

　　梵语菩提萨埵此云觉有情同佛所证曰觉无明未尽曰有情摩诃萨此云大道心众生。

　　文殊师利法王子。

　　文殊师利此云妙德以微妙三德同佛所证故亦云妙吉祥菩萨入法正位名法王子。

　　阿逸多菩萨。

　　此云无能胜超出偏小故慈氏之名。

　　干陀诃提菩萨。

　　此云不休息勤不懈故。

　　常精进菩萨。

　　了法性常住成无作正勤故。

　　与如是等诸大菩萨。

　　迥出偏小故以大别之。

　　及释提桓因等。

　　此云能天帝忉利天王也。

　　无量诸天大众俱。

　　欲色界中诸梵天王护世四王等也兼四众八部故言大众俱。

　　尔时佛告长老舍利弗。

　　尔时者将说经之时也以身子利根故特告之不俟其请问也。

　　从是西方过十万亿佛土。

　　一佛土者大千世界也十疑论云西方去此十万亿佛刹为对凡夫肉眼生死心量而言之耳但使众生净业成就临终在定之心即是净土受生之心动念即是生净土时实非远也。

　　有世界名曰极乐。

　　梵语须摩提此云安养或云清泰又云极乐者犹言最胜也一切国土随机所感有乎四种一常寂光土诸佛究竟极果所居二实报土法身大士所居三方便土三乘人所居四同居土六凡所居以五浊轻重而分净秽娑婆五浊重故兼四恶趣轮回不息安养五浊轻故唯有人天皆得不退故名极乐尽理言之唯究竟寂光是真极乐。

　　其土有佛号阿弥陀今现在说法。

　　佛有三身一法性身居寂光土身土一如名秘密藏二报身居实报土三应化身居下二土随九品机所见不同现在说法拣非过未也。

　　舍利弗彼土何故名为极乐。

　　上文征起下文总释明依报庄严。

　　其国众生无有众苦但受诸乐故名极乐。

　　无有众苦者无三涂八难等诸苦也对娑婆极苦言之故云极乐。

　　又舍利弗极乐国土七重栏楯。

　　栏槛也横曰栏纵曰楯庄严宝树围绕华丛也。

　　七重罗网。

　　宝网罗覆光色晃耀周匝垂布庄严校饰。

　　七重行树。

　　观经云一一树高八千由旬七宝华叶无不具足。

　　皆是四宝周匝围绕是故彼国名为极乐。

　　四宝者金银琉璃玻璃也。

　　又舍利弗极乐国土有七宝池。

　　观经云二池水七宝所成其宝柔软从如意珠王生。

　　八功德水充满其中。

　　唐译云一澄净二清冷三甘美四轻软五润泽六安和七除饥渴八长养诸根。

　　池底纯以金沙布地。

　　观经云黄金为渠渠下皆以杂色金刚而为底沙。

　　四边阶道金银琉璃玻璃合成。

　　琉璃此云不远去波罗奈城不远有此宝故以为名玻璃此云水玉。

　　上有楼阁亦以金银琉璃玻璃砗璖赤珠马瑙而严饰之。

　　观经云众宝国土一一界上有五百亿宝楼大本云其讲堂精舍宫殿楼观皆七宝庄严自然化成复以真珠明月摩尼众宝以为交露覆盖其上。

　　池中莲华大如车轮。

　　灵芝云车轮大小难为定准十住婆娑论云轮王千辐轮周围十五里。

　　青色青光黄色黄光赤色赤光白色白光微妙香洁。

　　观经云一一池中有六十亿七宝莲华则非止四色一一莲华团圆正等十二由旬非止如车轮也大本云池中莲华或一由旬乃至百千由旬是知随机所见优劣不同耳。

　　舍利弗极乐国土成就如是功德庄严。

　　国界严饰皆是弥陀积劫薰习修菩提行愿之所成就。

　　○引文中言大本即无量寿经二卷广谈净境言观经即十六观经广明行相今经略说世称于小本即对大本而言也。

　　又舍利弗彼佛国土常作天乐。

　　观经云无量诸天作天妓乐又有乐器悬处虚空如天宝幢不鼓自鸣大本云亦有自然万种伎乐又其乐音无非法音清扬哀亮微妙和雅一切音声所不能及。

　　黄金为地。

　　观经云琉璃地上以黄金绳杂厕间错兼以七宝界其分齐今言黄金乃地面庄严耳。

　　昼夜六时雨天曼陀罗华。

　　曼陀罗此云白华亦云适意然彼国光明常照不以日月则无昼夜准大本经以华开鸟鸣为晓莲合鸟栖为夜亦无四时春秋冬夏不寒不热常和调适。

　　其土众生常以清旦各以衣裓盛众妙华。

　　衣裓即衣襟真谛云外国盛华器也。

　　供养他方十万亿佛。

　　大本云承佛威神一食顷往诣十方无量世界恭敬供养诸佛。

　　即以食时还到本国饮食经行。

　　食时者午前也大本云若欲食时七宝钵器自然在前百味饮食自然盈满见色闻香自然饱足身心柔软无所味着食已化去时至复现。

　　舍利弗极乐国土成就如是功德庄严。

　　复次舍利弗彼国常有种种奇妙杂色之鸟。

　　净土珍禽与娑婆羽族不同故云奇妙如来顺世而说译人取类而翻。

　　白鹄孔雀鹦鹉。

　　此三可解。

　　舍利。

　　此云春鹦或云鹙鹭。

　　迦陵频伽。

　　此云妙音鸟在壳中其音已超众鸟。

　　共命之鸟。

　　两首一身报同识异法华云命命。

　　是诸众鸟昼夜六时出和雅音。

　　其音演畅五根。

　　一信根二精进根三念根四定根五慧根能生圣道故名为根。

　　五力。

　　同上根名能排业障故名为力。

　　七菩提分。

　　菩提此云觉分者亦云支也一念觉二择法觉三精进觉四喜觉五轻安觉六定觉七舍觉。

　　八圣道。

　　诸经或云八正道一正见二正思惟三正语四正业五正命六正精进七正念八正定。

　　如是等法。

　　三十七道品阙四念处四正勤四如意足三科故云等法。

　　其土众生闻是音已皆悉念佛念法念僧。

　　孤山曰念佛如医王念法如良药念僧如瞻视人三者既备烦恼之病可瘥也又观自心寂而常照则诸法炳然名念佛照而常寂无法可得名念法寂照不二即存而亡名念僧此一体三宝也灵芝云此界心垢常思五欲彼土心净专念三宝两土升沉于斯可见。

　　舍利弗汝勿谓此鸟实是罪报所生。

　　浊世禽畜罪业所招净土何缘有此。

　　所以者何彼佛国土无三恶趣。

　　大本法藏比丘本愿云设我得佛国中有地狱饿鬼畜生者不取正觉。

　　舍利弗其佛国土尚无三恶道之名何况有实。

　　彼土清净尚无三恶道之名字况有罪报所生之实体乎。

　　是诸众鸟皆是阿弥陀佛欲令法音宣流变化所作。

　　观经云如意珠王涌出金色微妙光明其光化为百宝色鸟和鸣哀雅赞佛法僧灵芝云当知众鸟即是如来神力欲使法音宣畅耳知非罪报所生也。

　　舍利弗彼佛国土微风吹动诸宝行树及宝罗网出微妙音譬如百千种乐同时俱作闻是音者皆自然生念佛念法念僧之心。

　　大本云微风徐动吹诸宝树演出无量妙法音声其声流布遍诸佛国闻其音者得深法忍观经又说其摩尼水流注华间演说苦空无常无我诸波罗蜜孤山云虽宝楼金池为悦目之玩而非惑荡之色而能达唯心无境矣虽风树鸟声有入耳之娱而非惉懘之音而能念三宝有归矣。

　　舍刹弗其佛国土成就如是功德庄严。

　　舍利弗于汝意云何彼佛何故号阿弥陀。

　　审其解否次为释通。

　　舍利弗彼佛光明无量照十方国无所障碍是故号为阿弥陀。

　　大本云阿弥陀佛威德光明最尊第一诸佛光明所不能及观经云遍照十方念佛众生摄取不舍或曰光明无量我何不见答杲日丽天瞽夫不睹是盲者咎众生障重如处覆盆之下非日光之不照也。

　　又舍利弗彼佛寿命及其人民无量无边阿僧祗劫故名阿弥陀。

　　阿僧祗此云无数大本云彼佛寿命不可称计假使十方世界众生皆成声闻缘觉竭其智力于百千劫悉共推算不能穷尽法藏本愿云设我得佛国中人天寿命无能限量若不尔者不取正觉。

　　舍利弗阿弥陀佛成佛以来于今十劫。

　　前总告云今现在说法此示已成佛之劫数也大本云成佛已来凡历十劫唐译云经十大劫皆是一期赴机之说然胜应身弥亘三际充满十方无有限极其可以劫数测量其久近耶。

　　又舍利弗彼佛有无量无边声闻弟子皆阿罗汉非是算数之所能知。

　　闻四谛声教悟道故名声闻皆阿罗汉者拣非前三果也不言缘觉摄在声闻数中天亲论云二乘种不生今言回心向大故得生以惯习小故权证二乘不久证大也。

　　诸菩萨众生亦复如是。

　　不独声闻无量菩萨亦无量也声闻通两教二乘菩萨通四教正意在圆。

　　舍利弗彼佛国土成就如是功德庄严。

　　乐那殊胜海众难量皆是弥陀愿力成就。

　　舍利弗极乐国土众生生者皆是阿鞞䟦致。

　　阿鞞䟦致此云不退转下文云皆不退转阿耨菩提则知生彼国者虽下品凡夫直至成佛更无退堕大本云其有众生生彼国者皆悉具足三十二相诸根明利乃至成佛不受恶趣神通自在常识宿命于此世界有六十七亿不退菩萨往生彼国。

　　其中多有一生补处其数甚多非是算数所能知之但可以无量无边阿僧祗劫说。

　　一生补处即等觉也亦名最后身谓次当作佛唯余一生若此土弥勒者是也彼土则观音次补佛处势至又补观音处大本云彼国菩萨皆得究竟一生补处除其本愿为众生故以弘誓铠而自庄严其数甚多不可称计故云阿僧祗也。

　　舍利弗众生闻者应当发愿愿生彼国。

　　愿能导行如牛挽车要须御者则能有所至净佛国土由愿引成天亲论云菩萨所修善根不为自身欲拔一切众生苦故摄取众生同生彼国四明云但为戒福不精无往生愿故在秽土闻法入真须惧娑婆不常值佛尘境粗强诚为险处致多退失故须外加事忏内勤理观加愿要制必于宝刹速证无生。

　　所以者何得与如是诸上善人俱会一处。

　　诸上善人者指前声闻菩萨一生补处也慈觉云娑婆国土观音势至徒仰嘉名极乐世界彼二上人亲为胜友如染香人身有香气以不退菩提故同佛所证谓同法性身同常寂光故云俱会一处。

　　舍利弗不可以少善根福德因缘得生彼国。

　　灵芝云欲显持名功胜先斥余福为少善根施戒禅诵一切福业若无正信回向愿求皆为少善非往生因若依此经执持名号发愿往生方名多善根也善根明正行谓执持名号一心不乱福德约助行观经云愿生彼国者当修三福一者孝养父母奉事师长慈心不杀修十善业二者受持三归具足众戒不犯威仪三者发菩提心深信因果诵读大乘劝进行者如此三事名为净业皆往生之助行也。

　　舍利弗若有善男子善女人闻说阿弥陀佛执持名号。

　　孤山曰执谓执受持谓任持信力故执受在心念力故任持不忘。

　　若一日若二日若三日若四日若五日若六日若七日一心不乱。

　　若者不定之词利根一日一念钝根或至七日行成纵来破戒定为往生之因一心不乱有事有理事一心者行者系缘忆念阿弥陀佛相好光明无分散意念无间名事一心理一心者了达能念之心所念之佛皆无自性虽本来空寂而感应道交如镜像水月任运显益当处皆空全体即假二边匹得中道不存三谛圆融绝思绝议名理一心然须了达法界唯心心外无境弥陀相好元是自心十万亿程不逾当念以性具诸法故不从外得又复当知弥陀已证究竟第一义谛一称嘉号万德齐彰罪消尘劫福等虚空何况一日至七日耶良由法藏本愿设我得佛十方众生至心信乐欲生我国乃至十念若不生者不取正觉既承彼佛因中愿力果上光明执持名号功德无量临终见佛决定无疑。

　　○灵芝疏载襄阳石本于一心不乱下有云专持名号以称名故诸罪消灭即是多善根福德因缘彼石经本六朝人书窃疑今本相传讹脱况我弥陀以名接物耳闻口诵无边圣德揽入识心永为佛种顿除亿劫重罪获证无上菩提信知非少善根实谓多功德也。

　　其人临命终时阿弥陀佛与诸圣众现在其前。

　　灵芝云圣众现前亦有多种或真佛化佛观音势至随其品位委在观经或谓临终见佛以为魔者或云自心业现实无他佛来去斯盖不知生佛一体感应道交自障障他为过非浅法藏本愿云众生发愿欲生我国临命终时假令不与大众围绕现其人前者不取正觉。

　　是人终时心不颠倒。

　　乘弥陀愿力摄持不为平昔妄想攀缘倾动其心正念现前故云心不颠倒。

　　即得往生阿弥陀佛极乐国土。

　　因前念佛罪灭障除净业内熏慈光外摄离苦得乐一刹那间。

　　舍利弗我见是利故说此言若有众生闻是说者应当发愿生彼国土。

　　净业功勋愿为最要是故如来再三劝勉。

　　舍利弗如我今者赞叹阿弥陀佛不可思议功德。

　　牒前称赞依正庄严愿行功德利益无量以例六方诸佛悉亦如是称赞勉令生信唐译具有十方此唯六方略去四维耳孤山疏此后即属流通今谓诸佛称赞是本经题一经要旨合归正说。

　　东方亦有阿閦鞞佛。

　　此云不动法身是常住无迁变故。

　　须弥相佛。

　　须弥此云妙高佛相如之妙则三德圆融高则迥出因位。

　　大须弥佛。

　　佛德高大如须弥卢超过众山。

　　须弥光佛。

　　光如须弥殃蔽众山。

　　妙音佛。

　　音声美妙说法称机。

　　如是等恒河沙数诸佛。

　　恒河亦云殑伽河在天竺无热池侧广四十里其沙至细与水同流言其多也。

　　各于其国出广长舌相遍覆三千大千世界。

　　出广长舌表无虚妄无量劫来口离四过故感此相三千大千世界俱舍颂云四大洲日月须弥卢欲天梵世各一千名一小千界此小千千倍说名为一中千此千倍大千皆同一成坏谓万倍四天下总为佛土也。

　　说诚实言汝等众生当信是。

　　决定不虚故言诚实十方世界恒沙诸佛异口同音说此法门令生深信。

　　称赞不可思议功德一切诸佛所护念经。

　　此十六字是本经题上八字言极乐依正庄严行愿因果下七字言六方称赞下文释云闻是经受持者及闻诸佛名者是皆为诸佛之所护念不退菩提。

　　舍利弗南方世界有日月灯佛。

　　日月灯光表佛二智。

　　名闻光佛。

　　名闻十方如光遍照。

　　大𦦨肩佛。

　　肩表二智𦦨喻照理。

　　须弥灯佛。

　　须弥高出众山灯表化他之用。

　　无量精进佛。

　　方便度生未尝休息众生无量悲智亦然。

　　如是等恒河沙数诸佛各于其国出广长舌相遍覆三千大千世界。

　　说诚实言汝等众生当信是称赞不可思议功德一切诸佛所护念经。

　　舍利弗西方世界有无量寿佛。

　　灵芝云同名甚多决非法藏所成之弥陀也慈恩云设若弥陀自赞于理何妨谓称赞此法门令生深信非自代其善也。

　　无量相佛。

　　相好无量故也。

　　无量幢佛。

　　所证功德高而无上如幢。

　　大光佛大明佛。

　　广大光明映蔽一切。

　　宝相佛。

　　相好殊特如宝可贵。

　　净光佛。

　　净表法身光表应化。

　　如是等恒河沙数诸佛各于其国出广长舌相遍覆三千大千世界。

　　说诚实言汝等众生当信是称赞不可思议功德一切诸佛所护念经。

　　舍利弗北方世界有𦦨肩佛。

　　双照真俗如肩发𦦨。

　　最胜音佛。

　　梵音深妙超胜一切。

　　难沮佛。

　　法身坚密不可沮坏。

　　日生佛。

　　如日初升无幽不烛。

　　网明佛。

　　智明如网遍覆十界。

　　如是等恒河沙数诸佛各于其国出广长舌相遍覆三千大千世界。

　　说诚实言汝等众生当信是称赞不可思议功德一切诸佛所护念经。

　　舍利弗下方世界有师子佛。

　　如师子王摧伏群兽。

　　名闻佛。

　　名称普闻无量世界。

　　名光佛。

　　名如日光遍照一切。

　　达磨佛。

　　达磨翻法所证法身轨持万德。

　　法幢佛。

　　法性如幢高出群有。

　　持法佛。

　　以中道实智持二边法。

　　如是等恒河沙数诸佛各于其国出广长舌相遍覆三千大千世界。

　　说诚实言汝等众生当信是称赞不可思议功德一切诸佛所护念经。

　　舍利弗上方世界有梵音佛。

　　梵即净也法音净妙闻者适悦。

　　宿王佛。

　　如月照夜星宿中王。

　　香上佛。

　　众德如香超诸因位。

　　香光佛。

　　五分法香如光破闇。

　　大𦦨肩佛。

　　大智发光双照二谛。

　　杂色宝华严身佛。

　　万行因华如宝庄严法性之身。

　　沙罗树王佛。

　　沙罗此云坚固喻法身无变易故。

　　宝华德佛。

　　四德如宝如华开敷。

　　见一切义佛。

　　洞达诸法甚深义趣。

　　如须弥山佛。

　　如妙高山众圣中尊。

　　如是等恒河沙数诸佛各于其国出广长舌相遍覆三千大千世界。

　　说诚实言汝等众生当信是称赞不可思议功德一切诸佛所护念经。

　　舍利弗于汝意云何何故名为一切诸佛所护念经。

　　佛自征起下文释之。

　　舍利弗若有善男子善女人闻是经受持者及。

　　闻是经者教经也受持者行经也不退菩提是本有性德而是理经也三经即是三德秘藏圆该一切舒之则弥纶法界卷之则摄在一经故使受持之人恒沙如来护念不退菩提也。

　　闻诸佛名者。

　　灵芝云闻是经受持者牒前依正庄严修证因果之文及闻诸佛名者牒前六方称赞之文也。

　　是诸善男子善女人皆为一切诸佛之所护念。

　　护谓覆护不使魔娆念谓忆念不令退失唐译云闻是经已深生信解必为十方十殑伽沙诸佛世尊之所摄受。

　　皆得不退转于阿耨多罗三藐三菩提。

　　阿耨多罗此云无上三藐此云正等三菩提此云正觉佛之果号也灵芝云薄地凡夫业惑缠缚流转五道百千万劫忽闻净土志愿求生一日称名即超彼国诸佛护念直趣菩提可谓万劫难逢千生一遇也。

　　是故舍利弗汝等皆当信受我语及诸佛所说。

　　叮咛告诫勉令生信以成流通。

　　舍利弗若有人已发愿今发愿当发愿欲生阿弥陀佛国者。

　　已即过去今即现在当即未来发愿是因得生是果有愿必生万无一失。

　　是诸人等皆得不退转于阿耨多罗三藐三菩提。

　　唐译云一切定于无上菩提得不退转。

　　于彼国土若已生若今生若当生。

　　唐译云一切定生无量寿佛极乐世界清净国土是故皆应深心信解发愿往生勿行放逸。

　　是故舍利弗诸善男子善女人若有信者应当发愿生彼国土。

　　孤山云若有信者应当发愿则拣出无信之人夫求生净土者是假他力弥陀愿摄释迦劝赞诸佛护念三者备矣苟有信心往生极易如渡大海既得巨航仍有良导加以顺风必能速到彼岸矣若其不肯登舟迟留险道者谁之过欤。

　　舍利弗如我今者称赞诸佛不可思议功德。

　　此明诸佛互赞唐译但云称扬赞叹无量寿佛今言称赞诸佛者以佛佛体同故华严云一切诸佛身唯是一法身一心一智慧力无畏亦然是故称赞弥陀即是赞诸佛也。

　　彼诸佛等亦称说我不可思议功德。

　　彼诸佛等亦称赞我则弥陀亦同诸佛称赞释迦也。

　　而作是言释迦牟尼佛能为甚难希有之事。

　　释迦此云能仁牟尼此云寂默能仁则大慈应物寂默则大智冥理能为甚难希有之事者下文自释谓一于五浊得菩提二为众生说难信之法也。

　　能于娑婆国土。

　　梵语娑婆此云堪忍以众生堪能忍受三毒诸烦恼故。

　　五浊恶世。

　　楞严云譬如清水投以沙土土失留碍水亡清洁汩然浑浊由此五浊理水亡清。

　　劫浊。

　　梵语劫波此云时分从减劫人寿二万岁时即入劫浊四浊增剧聚在此时瞋恚增剧刀兵起贪欲增剧饥馑起愚暗增剧疾病起三灾起故烦恼倍隆诸见转炽众浊交凑如水奔昏。

　　见浊。

　　身见边见戒取见取邪见五利使乃至六十二见等也。

　　烦恼浊。

　　贪瞋痴慢疑五钝使乃至百八烦恼等是也。

　　众生浊。

　　揽五阴见慢果报立此假名。

　　命浊中。

　　刹那生灭催年促寿。

　　得阿耨多罗三藐三菩提。

　　悲华经云吾以大悲本愿力故处此浊恶不净国土。

　　为诸众生说是一切世间难信之法。

　　念佛三昧不拣贤愚不择贵贱不论久近不分善恶唯取决定信心临终恶相十念往生此乃具系凡愚屠沽下类刹那超越成佛之法可谓一切世间甚难信也。

　　舍利弗当知我于五浊恶世行此难事得阿耨多罗三藐三菩提为一切世间说此难信之法是为甚难。

　　孤山曰五浊界中行难行之行而得菩提其事已难复说此难信之法难二事兼行是甚难也诸佛赞我岂虚言哉慈云云五浊得道为难净土修行则易。

　　佛说此经已舍利弗及诸比丘一切世间天人阿修罗等。

　　一切世间总收四众十界别举三善道者多受化之机故也天谓梵释欲色等天阿修罗此云非天受乐同天多谄诳无天行故等者等于八部鬼神同闻众也。

　　闻佛所说欢喜信受作礼而去。

　　孤山曰闻所未闻故欢喜信受重法尊师故作礼而去言欢喜者义该深浅或得欢喜益或证理入欢喜地故大本结益无量众生发菩提心那由他人得法眼净宣布十方垂于万世尽未来际利乐无穷。

　　佛说阿弥陀经略解(终)

　　No. 422-B

　　吾佛圣人所谈一大藏教之文虽其缘起互有不同莫非化人为善入佛境界而已矣然于七种大乘偏赞极乐净土者为令众生系心一处净业易成耳若小本弥陀经即偏赞七经之一也初则广赞依正二报庄严殊胜次则引同诸佛护念诚谛不虚又次则劝修行愿决取往生所谓辞简理明文约事备得不然乎而世人读者甚众解者或寡启宗法师究心净业之余搜抉祖诘句释斯文题之曰略解挈领提纲咸得其要使开卷冷然随文生解依解成观妙达唯心净土本性弥陀不假他求唯在一心不乱而自得之矣其于净行岂小补哉是用序于后云。

　　洪武二十有五年岁在壬申夏四月佛诞日前僧录司左善世古抗上天竺住山比丘弘道序
