卍新纂续藏经第 22 册 No. 0423 阿弥陀经略解圆中钞


　　No. 423-A 弥陀略解圆中钞序

　　天台山幽溪沙门　传灯　撰

　　夫如来口密。语意多含。譬王索仙陀婆。一名而具四实。惟彼智臣善解其义。俟王之若出若食。若饮若战。一唱乎此。则奉之以马。以盐以水以器。莫不会王之心。适王之意。菩萨智臣。亦复如是。善解如来之所说法。于浅法中作深说。深法中作浅说。亦浅亦深法中。作非浅非深说。非浅非深法中。作亦浅亦深说。造论弘经丰约适所。既不令智退。亦不使义阙。然后可谓升其堂。而入其室也。此佛说阿弥陀经。乃释迦如来于深法中作浅说。广法中作略说者也。说既略矣。而智臣为之解。不得不略。义既深矣。而智臣为之解。不得不深。解略不令其智退。理深不令其义阙。以略探广。从容中道。余于吴门。蘧庵大师略解见矣。其序有曰。琼林玉沼。直显于心源。寿量光明。全彰于自性。又曰了唯心之本具。亿刹非遥。知大愿之可凭。三祇横截。噫括尽全经。厥语何其略。惟心本性。厥义何其深。微菩萨智臣。乌能至于是乎。今为之钞。而特题为圆中者。意以极乐依正。为妙有一心。持名为真空。微真空。而莫能证于极乐之妙有。微妙有。而莫能显于此心之真空。所谓不思议假。非偏假。真空不空。非但空。合是二者而行之。则圆中圆满。非但中之道成。是故命为钞焉。意欲读是经而修行者顾名思义。诚宜一心不乱而万虑皆忘。则真空之理彰。七日持名。念念相续。则妙有之理显。行成而见佛。心净而华开。娑婆之印坏而极乐之文成。印坏所以空其情。是之谓真空。文成所以立其法。是之为妙有。二者俱忘而俱存。弥陀之经。厥语所以略。厥义所以深。爰因钞次。故揭题义。而漫为之序云。

　　皇明天启龙飞之初年季冬哉生明下笔故序

　　No. 423

　　阿弥陀经略解圆中钞

　　佛说阿弥陀经略解序

　　明　吴郡沙门　大佑　述

　　天台山幽溪沙门　传灯　钞

　　△次能述人。

　　师字蘧庵大佑其讳也。为苏州北禅天台讲寺住持。精于教理。其于净土一门。尤得其妙。有净土指归集。盛行于世。其俗姓桑梓尚俟详考。

　　三所述序二。初序说经之由。次序略注之由。初为二。初序缘起。次序说经。初又二。初推寻源流。次正序缘起。初为二。初真源不二。次妄派成殊。

　　盖言约真源。则一性之中。原无苦乐之殊。则何须如来出世说经。唯妄派成殊。故我佛示生演教。今先明真源不二。

　　【疏】夫寂光真净。初无苦乐之殊。

　　【钞】寂光者四种净土之一也。四净土者。一凡圣同居净土。二方便有余净土。三实报无障碍净土。四常寂光净土。各有净秽。唯上品寂光。为真实净土。余之净土。皆带虚设故。又复应知。真净之言。非离三土。别有寂光可得。只指下三土之体。理本究竟。与寂光更无差别。故四明尊者妙宗钞云。须知四土有横有竖。仍知横竖只在一处。如同居土。趣尔一处。即是实报。若破无明。转身入者。斯是法身。同佛体用。称实妙报。则六根净人。亦莫能预。岂居二乘。此则一处竖论实报。若未破无明。即身见者。此乃诸佛及大菩萨。为堪见者加之。令见实报土也。盖有机缘。虽未破惑。已修中观。如华严会。及诸座席。杂类之机。咸见身土难思者是。实报既尔。方便寂光。横论同处。亦复如是。于同居处。论三土横竖。于方便处。论二土横竖。于实报处论一土横竖至寂光处。无横无竖。当处亦无。今云寂光真净。乃直标真体也。初无苦乐之殊。彰离过绝非也。盖以四土净秽言之。于同居娑婆则惟苦无乐。清泰惟乐无苦。以方便对同居言之。则同居惟苦无乐。方便惟乐无苦。以方便当土言之。则方便秽邦惟苦无乐。之便净土惟乐无苦。以实报对方便言之。则方便惟苦无乐。实报惟乐无苦。以实报当土言之。则实报秽邦惟苦无乐。实报净土惟乐无苦。若以实报对寂光言之。则实报惟苦无乐。寂光惟乐无苦。以寂光当土言之。则寂光秽邦惟苦无乐。寂光净土惟乐无苦。已上皆约修成。不二而二言之。故有苦乐之殊。今序云初无苦乐之殊者。乃约性具十界。五阴国土。惟有十界苦乐圆融之性。而无十界苦乐差别之相。即生佛等有真如不变之体。本无净秽之殊。何有苦乐之异。故此一句。科为真源不二。以为下妄派成殊张本。楞严所为性觉妙明。本觉明妙。又曰清净本然。周遍法界是也。四种净土具如下释。

　　△次妄派成殊。

　　【疏】妄识纷纭。遂有圣凡之异。

　　【钞】妄识者。三惑之总名也。盖众生无始已来。从性觉妙明。本觉明妙中。一念俄然晦昧。而妄为明觉。因明立所。所既妄立。生汝妄能。无同异中。炽然成异。因而为三细之。无明尘沙因而为六粗之。见惑思惑一变而为寂光秽土。二变而为实报秽土。三变而为方便秽土。四变而为同居秽土。如是为菩萨。为声闻缘觉。为六道众生。故曰妄识纷纭遂有圣凡之异。楞严所谓随众生心。应所知量。华严所谓。能随染净缘。遂分十法界。是故科为妄派成殊。又复应知。初句虽云寂光真净。初无苦乐之殊。不妨乎不殊而殊。即性具十界也。次句虽云妄识纷纭。遂有圣凡之异。不妨乎异而不异。即在性无殊也。良由真如虽不变。不妨乎不变而随缘。妄识虽随缘。不妨乎随缘而不变。以缘缘故。是以不殊而殊。以不变故。是以异而不异。能知乎此。方能了今念佛之心。乃全性以起净修。全修而在一性也。

　　△次正序缘起。

　　【疏】由是漂流五浊。莫返一真。故我释尊。示生堪忍。

　　【钞】此正序如来说经之缘起也。盖释迦如来。久证真常。何有王宫之受生。但因一切众生。无始堕落。故有娑婆之出世。漂流五浊者。谓众生无始以来从涅槃性海。鼓识浪以扬波。弊澄圆而失湛。渣滓明妙。汩没性真。良由先失之以动。故曰漂流。楞严所谓。觉明空昧。相待生摇是也。次失之以昏。故曰五浊。楞严所谓晦昧为空是也。然而昏必具动。动必具昏。是则流即浊也浊即流也。昏动之惑既形。明静之真即失。但此五浊。有粗细不同。如楞严之言劫浊云。汝见虚空。遍十方界。空见不分。有空无体。有见无觉。相织妄成。是第一重名为劫浊。此则兼三惑而言之也。若如寻常所说。人寿二万岁时。方入劫浊。此则独指见思二惑。最炽盛时以言之也。然而或有细不兼粗。而未尝有粗不兼细今但正指。释尊示生堪忍之时。而粗者适当其情。若曰莫返一真。亦是兼细以言之也。示生堪忍。正当垂应。凡圣同居秽土。且言劣应丈六老比丘身相而已。若亦兼细惑而言。则义含垂应。上之二土也。

　　△次序说经分二。初序住处机宜。次序所说法要今先序住处机宜。

　　【疏】当祇园之嘉会。告身子之利根。

　　【钞】祇园嘉会说经之住处也。身子利根所被之当机也。论此经所被机宜。厥品有三。一菩萨。二二乘三凡夫。盖净土法门。诸小乘经。绝口不谈。以子果既尽。则灰身灭智。不说身后有生。今盛谈之。乃菩萨之法门也。若原此经。说在方等。正弹偏斥小。叹大褒圆之时。弹斥小乘。界外不生。故云有生。而特指彼国。有无量无边声闻弟子。又极口称扬。彼土依正二报。微妙庄严。则叹大褒圆。寓其中矣。况舍利弗。又为众弟子中上。是以告之。令回小以向大也。若正所被机。乃居博地。七日持名。一心不乱。即得往生。一预嘉会。得不退转。以是而观。虽在凡夫。义属圆顿。又可知也。

　　△次所说法要为四。初序经名。次序经体。三序宗要。四序力用。能诠所诠。不出此四。是故括而序之。以尽一经旨趣。可谓善通大乘者也。今初序经名。

　　【疏】开法藏之愿门。指乐邦之妙土。

　　【钞】此经备说依正。及以徒众。为能诠名。而经题但云。佛说阿弥陀。大师观经疏。所谓举正报以收依果。述化主以包徒众是也。是则题但言正。乃举正以收依。序但言依。乃举依以收正。影互言之。文法之巧也。论此经无开愿门之文。以有大本详言。是故略而不说。

　　△次序经体。

　　【疏】琼林玉沼。直显于心源。寿量光明。全彰于自性。

　　【钞】琼林玉沼。略举所说依报。从七重栏楯去。至宝树宝网。出微妙音。一节经文。寿量光明。略举所说正报。从彼佛何故。号阿弥陀去。至但可以无量无边阿僧祇说。一节经文。直显于心源。全彰于自性。二句正序其体。盖此经以实相印而为正体无相不相。相而无相。名为实相。夫琼林玉沼。寿量光明固一切诸法之相也。然则直显于心源。全彰于自性。顾何相之可得哉。此正无相不相。相而无相之正体也。惟心净土。本性弥陀之妙法。第言之虽易。理亦难精。玄悟旨归。必有至当。试欲明之。非天台法性之宗而不可。何也。盖极乐国土。远在十万亿刹之外。阿弥陀佛。乃智断圆满。清净具足果人。博地凡夫。污染于三惑。沉沦于二死。造无穷之业系。作不尽之生因。何能顿感弥陀。即生净土。横截五道。便阶不退哉。正由一家之谈。众生法性。厥义有三。一日性量。则周遍于十方。而互彻无外。十万亿刹外之极乐。在吾性量。方近近之一隅。一日性体。则常住坚凝者清净皎洁。弥陀智断。圆满之觉体。与吾性体。正究竟而无差。一曰性具。然若但云无外无差。而不知有性具法门。虽曰无外。而终成有外。虽曰无差。而终成有差。且不知性量性体之德。从何故而周遍。依何法而清净。当知有性具者在。则向之言体德体量者。皆吾性具为之本也。三性之旨。具如生无生论中发明。兹不繁列。

　　△三序宗要。

　　【疏】众圣同处。非少善之得生。七日持名。在一心之不乱。

　　【钞】下释题五章中。以信愿净业。为一经宗要。今括经文。取略叙之。但言净业。盖三要中。此居其正故也。初句即经云。彼佛有无量无边。声闻弟子。皆阿罗汉。非是算数。之所能知。诸菩萨众。亦复如是。又曰极乐国土。众生生者。皆是阿鞞䟦致。其中多有。一生补处。其数甚多。非是算数。之所能知。但可以无量无边。阿僧祇说。又曰众生闻者。应当发愿。愿生彼国。所以者何。得与如是。诸上善人。俱会一处。次句即经云。不可以少善根。福德因缘。得生彼国。故曰众圣同处。非少善之得生。三四句即经云。若有善男子。善女人。闻说阿弥陀佛。执持名号。若一日若二日。乃至若七日。一心不乱。正以琼林玉沼。直显于心源。寿量光明。全彰于自性。众生从无始已来。昏动因缘。漂流五浊。莫返一真。今将返本还源。莫先照昏寂动。七日持名。所以照其昏也。一心不乱。所以寂其动也。昏动苟忘。不真何待。譬如尘净镜明。风恬浪静。然七日持名。便阶不退者。正显教属圆顿。不待一生愿力弘深。慈悲与拔。本功德力。不可思议。诚速出生死之要津。行菩萨道之亨衢也。

　　△四序力用为二。初正明力用。

　　【疏】事理体一。生佛原同。无缘之慈。不谋而应。

　　【钞】此经以离。苦得乐为用。即经云其人临命终时。阿弥陀佛。与诸圣众。现在其前。是人终时。心不颠倒。即得往生。阿弥陀佛。极乐国土。是则此之力用。关乎与拔。与拔之功。在乎感应。众生以一心持名。为感。弥陀以拔苦与乐为应。拔苦之道本于悲。与乐之道本于慈。悉系天性相关。毫非勉强。行人则以事理体一。生佛原同之道为感。弥陀则以无缘之慈不谋而应之道为应。岂非弥陀。以不来而来。来此娑婆。接引行人。行人以不往而往。往彼极乐。觐礼弥陀。此实一经。力用所凭之理本也。

　　△次所发功勋。

　　【疏】了惟心之本具。亿刹非遥。知大愿之可凭。三祇横截。

　　【钞】前文既先明力用之理本矣。凭之而念佛求生。能了事理体一。生佛原同。则十万亿刹之遐方。皆我惟心本具。虽远不远。能知无缘之慈。不谋而应。则四十八种之大愿。无缘可凭。识流可截。如是力用。岂不胜乎。言三祇横截者。此明超出三界。有横竖二义。若婆沙论。明三藏菩萨。三阿僧祇劫。修六度万行。百劫种相好因。然后阶不退转。获五分法身。此从竖出。自下升高。如兔马渡河。纡回旷久。若依此经。求生极乐者。若已生若今生。若当生。皆得不退转于阿耨多罗三藐三菩提。又曰众生生者。皆是阿鞞䟦致。此从横出。即此达彼。如香象截流。一念可获。故此力用。最为殊胜。

　　△次序注解之由二初正序三初序广解之由。

　　【疏】经文简约。佛旨玄微。持诵虽多。研详实寡。

　　【钞】此经不出千言。备诠惟心净土。本性弥陀之旨。可谓经文简约。佛旨玄微矣。况弥陀世尊。偏与娑婆众生有缘。故闻此法门。莫不欣然顶受。兼之此经。言简易持。逗机易信。是以若僧若俗。莫不读诵受持。第文显可窥。而理深罕究。致令佛意。反晦。而不彰。则前贤之解。又不得不广也。

　　△次序略解之由。

　　【疏】惟前贤之著述。嗟末俗之罕闻。

　　【钞】前贤著述如序后别列。若慈恩孤山等诸师。各有著述。或文辞繁广。或义理深玄。不便初机。故末俗罕闻。则今之略。又不得不出也。

　　△三正序略解。为二。初序谦光。

　　【疏】窃效流通。略申援引。

　　【钞】流通者。金光明疏云。流名下澍。通名不壅。欲使正法之水。从今以澍当。圣教筌罤。不壅于来世。大师谦言。私窃仿效。古人之流通大法。是故略申援引。诸解成言以为略解。然于其间或用义。而不用辞。略义而不略意。以成一家之言。如出一人之笔。可谓善乎著述者也。

　　△次序己志愿。

　　【疏】愿与同志。普结净缘。咸契无生。同登不退云尔。

　　【钞】初二句。乃以私解而公人。与同志者。广结佛国清净之缘。次二句。乃以己欲而施众。与同闻者。契登无生不退之位。正菩萨自利兼人之志。开士大悲旷济之怀也。

　　△四傍序。

　　【疏】唐慈恩法师。造弥陀通赞一卷。宋孤山净觉灵芝诸师。皆有疏记。三衢伦师。古崖新师。皆有集注。今欲从略。以便初机。故兹别出。各从其志。

　　【钞】唐慈恩下。序古师注今欲从下。序己所注。此经持诵既广。注疏必多。今之所引。涉于见闻者。屈指六师而已。以余近所见者。又有宗月溪法师之科注。国朝洪武间。普智法师之科释。近今莲池法师之疏钞。若从简略。则此解为最。愿求博览。亦各从其志也。

　　弥陀略解圆中钞卷上

　　明　永乐吴郡沙门　大佑　解

　　天启天台沙门　传灯　钞

　　△次释解文分二。初释题解。次释经解。初又二初题解。二译人。初题解又二。初标题。

　　佛说阿弥陀经

　　△二分科。

　　○释经为二。初释经题。二释经文。初中二。初正释题。

　　△子科为二。初总标。

　　【疏】释此经题五重玄义。准孤山法师。以两土果人为名。方等实相为体。信愿净业为宗。舍苦得乐为用。生酥大乘为教相。

　　【钞】五重者。名体宗力用教相也。玄者幽微难见也义者深有所以也。此天台智者大师。深得佛心。洞明经旨。未释经文。先以经中幽微难见。深有所以之旨。以释经题。使人一览经题。即知经义。盖名者经之名也。体者经名所诠。众生之心体也。宗者行也。全性体以起观宗。全观行以归心体之宗要也。力用者。经之体宗。生善灭恶之大用也。教相者。明如来五时说法之进否也。意使学者因名以寻心体。因体以立宗要。断疑而生信。生善而灭恶。善知大小偏圆。不致谬滥经旨也。

　　△二别释为五。初释名二。初标。

　　○初释名。

　　△二释二。初释今题二。初通别各释二。初释别题二。初约能说所说释二。初释佛说二字二。初二字合释。

　　【疏】佛说者。释迦教主。四辩宣演也。

　　【钞】佛乃极圣之通号。举其别号。乃娑婆世界。释迦教主也具云释迦牟尼。此云能仁寂默。能仁是其用。寂默是其体。今智在于说。乃其教用。故略体从用。号曰能仁。谓能其仁。而利益三界也。四辩者。一义无碍辨。谓知一切诸法义理。通达无滞。二法无碍辨。谓通达一切诸法名字。分别无滞。三辞无碍辩谓于诸法名字义理随顺一切众生。殊方异语。为其演说。能令各各得解。辨说无滞。四乐说无碍辨。谓随顺一切众生。根性所乐闻法而为说之圆融无滞。佛凡说法。以此四无碍辨才。而宣演之。故曰佛说。

　　△二二字各释二。初释佛字。

　　【疏】梵语佛陀。华言觉者。十号之一。究竟觉了。诸法实相。名圆满觉。

　　【钞】题称为佛。梵语犹略。具云佛陀。华言觉者。此则属人。若单云佛。华翻为觉。此则属法通号有十。一如来。二应供。三正遍知。四明行足。五善逝。六世间解。七无上士。八调御丈夫。九天人师。十佛。十号具足。为世间尊。究竟觉了等者。此指天台六即。判佛中此当第六究竟即觉也。六即者。一理即觉。二名字即觉。三观行即觉。四相似即觉。五分真即觉。六究竟即觉。六故凡圣不滥。免生上慢。即故初后不二。免生退屈。一理即觉者。诸法实相。一心圆具。昏盲不减。倒惑无亏。故无机子颂云。动静理全是。行藏事尽非。冥冥随物去。杳杳不知归。名理即觉也二名字即觉者。从善知识。或修多罗。闻三宝名。知四谛字全体即是。毫𩬊无差。故无机子颂云。方听无生曲。始闻不死歌。今知全体是。番悔自蹉跎。名名字即觉也。三观行即觉者。全三谛理。起三观修。圆伏五住。入五品位。故无机子颂云。念念照常理。心心息妄尘。遍观诸法性。无假亦无真。名观行即觉也。四相似即觉者。虽未成器。粗垢先落。见相似理。获六根净。故无机子颂云。四住虽先脱。六尘未尽空。眼中犹有翳。空里见花红名。相似即觉也。五分真即觉者。分破无明。分见佛性。百界作佛。八相成道。故无机子颂云。豁尔心开悟。湛然一切通穷源犹未尽。常见月朦胧。名分真即觉也。六究竟即觉者。无明破尽。三德功圆。穷源到底。称无上土。故无机子颂云。从来真是妄。今日妄皆真但复本来性。更无一法新。名究竟即觉也。

　　△二释说字二。初诂训释。

　　【疏】说者悦也。得机而说。称悦佛怀。

　　【钞】四明云。悦是畅悦。怀是心怀。若论此经。即是如来。久修久证。念佛三昧。蕴之在怀。今机叩发。说之乃畅。昔之所怀。

　　△二简异释。

　　【疏】又经通五人共说。拣异菩萨。天仙化人。故言佛说。

　　【钞】五人皆能说经若请佛印。皆可流传。拣非四人。故标佛说。

　　△二释阿弥陀二。初翻梵。

　　【疏】阿弥陀。此云无量寿。

　　【钞】阿弥陀三字梵语。此方翻为无量寿。

　　△二释义二。初释无量寿二。初引经释。

　　【疏】经云彼佛寿命。及其人民。无量无边。阿僧祇劫。

　　【钞】彼佛寿命。举其化主。及其人民。举其众生也。彼国净土。虽有其民。而无其王。以其人民。各各调善自居。不须文武兼治。故无其王。但有佛为化主。法王而已。大凡化主寿命。随其国土人民。以为长短。彼国人民。尚然寿命无量。况佛寿命而有量乎。此则举民显主。佛寿无量。

　　△三况胜释。

　　【疏】以应身无量。而天人莫知其数。况法报也。

　　【钞】法报应三身。各有寿量者。夫寿依命立。命藉身持。经既言寿。又有身命。故天台大师。观经疏释题无量寿明三身。三命三寿云。法身师轨法性。还以法性为身。此身非色质。亦非心智。非阴界之所摄持。强指法性为法身耳。法性寿者。非报得命根。亦无连持。强指不迁不变。名之为寿。此寿非长寿。亦非短寿。无延无促。强指法界。同虚空量。此即非身之身无寿之寿。不量之量也。报身者。修行所感。法华云久修业所得。涅槃经云。大般涅槃。修道得故。如如智。照如如境。菩提智慧。与法性相应相冥。相应者。如函盖相应。相冥者如水乳相冥。法身非身。非不身。智既相冥。亦非身非不身。强名此智为报身。法寿非寿非不寿。智既应冥。亦非寿非不寿。强名非寿为寿。法量非量非无量。智既应冥。亦非量非无量强名无量为量也。应身者。应同万物为寿也。应同连持为寿也。应同长短为寿也。智与体冥能起大用。如水银和真金。能涂诸色像。功德和法身。处处应现往。能为身非身。能为常寿。为无常寿。能为无量。能为有量。有量有二义。一为无量之量。二为有量之量。如七百阿僧祇。及八十等。是有量之量。如阿弥陀。实有期限。人天莫数。是有量之无量应佛皆为两量。逐物随缘。参差长短。然此三身三寿。不可并别。一异即乖法体。即一而三。即三而一。乃会玄文。今文乃以应寿。而况显法报。以是之故。而经题。称为无量寿也。

　　△次释无量光二。初别翻。

　　【疏】亦云无量光。

　　△二引经。

　　【疏】经云彼佛光明无量。照十方国。无所障碍。

　　【钞】此亦无量寿佛。应身之光。以光而例寿。应亦可论三身。谓法身非身非不身。则法光非光非不光等。今是应身之光。尚然无量照十方国。无所障碍。况法报光耶。

　　△二约通号别号释二。初正释。

　　【疏】又佛是通号。阿弥陀是别号。

　　【钞】诸佛皆有通别二号。今此经题。释迦但举其通。弥陀但举其别。

　　△二释疑。

　　【疏】释迦是此方教主。庶物咸知。故举通号。弥陀是极乐导师。理须表显。故彰别号。

　　【钞】或有疑云。诸佛既有通别二号。经题何不两土化主。通别并举。应云释迦佛。说。阿弥陀佛经。故解中释其疑云。释迦是此方教主。众生无不闻知。故但举通号。以该其别。弥陀是极乐导师。不表其别。名则不显。故彰别号。以该其通。译人为省重繁存略。雅得其所也。

　　△二释通题二。初约法常释。

　　【疏】经者法也常也。十界同遵。三世不易。

　　【钞】法常之释。乃依观经疏转释。又依妙宗钞。谓儒经讲解。有兹二训。万代轨则。故训法也。百王不易。故训常也。佛经亦然。十界咸轨。三世不易也。

　　△二以由义释。

　　【疏】由圣人金口所宣。故言经也。

　　【钞】妙宗钞云。由佛大圣金口。宣吐自证之法。故名为经。

　　△二通别合释二。初指通别二名。

　　【疏】又经是通名。佛说等是别名。

　　【钞】妙宗云。通名者顿说渐说。施权开权。律论之外。皆名为经故称通也。别名者。别相乃多。今从三种。谓人法譬。单三复三。并具足一。以成七别。单三者。单人如。阿弥陀经等。单法如大般涅槃经等。单譬如梵网经等。复三者。人法如文殊问般若经等。法譬如妙法莲华经等。人譬如如来师子吼经等。人法譬具足者。如胜鬘师子吼一乘大方便方广经等。以此七别。与通合标一代佛法。

　　△二明通别所以五。初通论一化。

　　【疏】经有三种。谓教行理。依教修行从行显理。

　　【钞】妙宗云。今家释题。约通别论者。以其二名。各具教行理也。若无此三。徒论通别。无所以矣。何以故。盖依教而后修行。从行而后显理故也。

　　△二别指今题。

　　【疏】佛是觉义。约修成说。故属于行。说即是教。阿弥陀是理。

　　【钞】今题佛字。判属于行者。以佛是觉义。有自觉觉他。觉行圆满之义也。约修成边说故属于行。说字属教最分明。阿弥陀判属于理者。以是本性弥陀故。正当行者。称念修行。斯得见故。故判属于理。

　　△三判其通别。

　　【疏】与众典不同。则三经皆别。以对经字。则三经皆通。

　　【钞】与众典不同。则不惟五字成别。即教行理三经皆别。以对经字。则不惟一字成通。即教行理。三经皆通也。

　　△四结成秘藏。

　　【疏】理即法身。行即般若。教即解脱。三一圆融。不可思议。名秘密藏。

　　【钞】今家凡是经题。皆约通别释者。正欲明各各具三经也。各具三经者。又正欲明具秘密藏也。如一题阿弥陀三字。即我行者法身本性也。佛之一字。即全性起修之般若智慧也。说之一字。即智与法身。所得之解脱也。又理即全苦道即法身。正因佛性也。行即全惑道即般若。了因佛性也。教即业道即解脱。缘因佛性也。如是三德。如世伊三点。天王三目。不纵不横。不并不别。乃不可思议。秘密之藏。经题义理。微妙若此。讲者听者。安可忽诸。

　　△五结成功德。

　　【疏】故闻首题名字。获无量功德也。

　　【钞】如金光明。及诸大乘。多作此说。

　　△二出本名。

　　【疏】此经本名称赞。不可思议功德。一切诸佛。所护念经。

　　△三辨译异三。初总标。

　　【疏】传至中华。凡二译。

　　△二别明二。初唐译。

　　【疏】唐译云。称赞净土。佛摄受经。

　　△二秦译二。初与唐辨异。

　　【疏】今秦本隐略经题。在六方佛后。即云汝等众生。当信是等。

　　【钞】唐译则存本名。而秦译不存者。以其隐略。在六方佛后故也。

　　△二赞秦译善巧。

　　【疏】以此经正示持名方法。况弥陀圣号。众所乐闻。用此立题。人多信受。故得四海同遵。流通无尽。译人之善巧也。

　　【钞】大凡立名。贵生物善。今所生善则有二种。一以此经。正示持名方法。一以弥陀圣号。众所乐闻。故用此立题。人多信受。是以唐译者。秘于大藏。而不见不闻。秦译者四海同遵。而流通无尽。译人善巧。信而有征矣。

　　△二辨体二。初标。

　　【疏】二辨体。

　　【钞】二辨体者。即前总列中云。方等实相为体也。方等实相有二义。一此经说在第三方等时。方等四教并谈。此经属圆。拣异此经实相。非华严般若法华三时之实相。故云方等。一圆教实相。门门可入清凉池。故方。生佛均有。平等不二故等。观经疏云。体是主质。妙宗钞云。名傍是宾。体正是主名是假名。体是实质。一切名下。皆有其质。今辨假名下之实质也。

　　△二释二。初引论明体。

　　【疏】智度论云。诸大乘经。通以一实相。为经正体。

　　【钞】妙宗钞云。诸法不生不灭。非有非无。无能无所。离言说相。离名字相。离心缘相。离此等相。名为实相无相之相也。若以彼义。会归此经。则前段七重栏楯去。至闻是音者。皆生念佛念法念僧之心。是明惟心净土。序云琼林玉沼。直显于心源是也。中段彼佛何故。号阿弥陀去。至但可以无量无边。阿僧祗说。是明本性弥陀。序云寿量光明。全彰于自性是也。琼林玉沼。是明依报。该得四种净土。寿量光明等。是明正报。该得佛菩萨。九品往生之人。此正法华。惟佛与佛。乃能究尽诸法实相。天台所谓性具三千。无非实相之体也。

　　△二结成所诠。

　　【疏】即所诠之理也。

　　△三明宗二。初标。

　　【疏】三明宗。

　　△二释二。初引经证成。

　　【疏】经云若有信者。应当发愿。生彼国土。

　　【钞】前总列中云。信愿净业为宗。故今引经证成。若有信者。即信门也。应当发愿。即愿门也。若欲证成。净业行门。应具引下文。七日持名。一心不乱。求生净土。此为三要之门。信则信有惟心净土。本性弥陀。如来愿力。皆得往生。此当十乘中。第一观不思议境也。虽有其信。若无其愿。则不得生。盖弥陀既以愿力而摄生。我当誓愿而求往。方得天性相关。任运与拔。犹如磁石。自然吸取。十乘往判。此当第二。真正发菩提心也。四弘中。当佛道无上誓愿成。该得前之三愿。虽有其愿。若无行门。其愿则狂。故须七日持名。一心不乱。十乘往收。此当第三善巧安心止观也。七日持名。即是观。一心不乱即是止。方持名而一心。方一心而持名。是则止观双照。亦复双遮。善巧安心。方得成就略标上根三法。其余七乘。皆在中矣。

　　△二结成宗要。

　　【疏】一经之宗要也。

　　△四明用二初牒。

　　【疏】四论用。

　　△二释二。初引经证成。

　　【疏】经云即得往生。极乐国土。皆不退转。于无上菩提。

　　【钞】初二句。即示以七日持名。一心不乱后之文。次二句。即此前经云。众生生者。皆是阿鞞䟦致之文。前总列中云。舍苦得乐为用。即经云。即得往生。云云之文。若以后足前。则众生生者。皆娑婆念佛之人。必得不退菩提。以此二文合证。此经之力用也。

　　△二结成力用。

　　【疏】离生死苦。得解脱乐。此经之力用也。

　　【钞】余之法门。莫不皆令众生。竖出三界。离生死苦。得解脱乐。如重台九级。自下升高。力胜则进。足疲则堕。其登也难。惟净土法门。令众生横出三界。离生死苦得解脱乐。家庭咫尺。从东至西。举目可观。弹指即到。其去也易。经之力用。岂不大乎。

　　△五判教相二。初总标。

　　○五判教相。

　　【钞】教者圣人被下之言。相者分别异同。如来五时设教。适时而进。大小渐顿。各有区分。天台约五时。而分别之。各有攸存。故凡释经。皆须判教。

　　△二释相。

　　【疏】部属大乘方等教摄。二藏明义。菩萨藏收。渐顿分之。此属顿教。

　　【钞】判此教相。而有三说。部属大乘方等教摄者。第一约时判也。前总列云。大乘生酥为教相。生酥即方等时也。天台大师。用涅槃五时。生起次第。以判如来一代之教。初从牛出乳。譬从佛最初。三七日说华严经。次从乳出酪。譬从十二部。出九部修多罗。十二年中。说小乘四阿含经。次从酪出生酥。譬从阿含出方等。八年之中。说维摩大集楞严楞伽十六观。并此经等。弹偏斥小。叹大褒圆。声闻之人。得弹诃益。耻小。慕大。出入无难。如小乘偏空。出三界外。无身无土。今则特告身子。而云弥陀有土。菩萨有身。众生生者。皆不退转。即其事也。次从生酥出熟酥。譬从方等出般若。二十二年。说大品般若等诸经。以空慧水。洮汰二乘执情。令须菩提等。转教般若。付财融通。次从熟酥出醍醐。譬从般若出法华。涅槃。九界三乘。会权授记。无小无大。皆令作佛。今是第三生酥。故曰部属大乘方等教摄。二藏明义菩萨藏收者。第二约藏判也。盖佛所说经。有声闻藏。即为诸二乘人说者。明理但至真谛。明惑但破见思。明智但修空观。明果无身无土。今经既明。出娑婆外。别有净土。则果报有乎身土。岂不理惑智果。皆属菩萨藏收。渐顿分之。此属顿教者。第三约教判也。化仪之教。有渐有顿。渐则经劫修行。方阶不退。顿则即生成办。位至阿鞞故结成云。以令凡夫。不退菩提。然而令其即生。位阶不退。固是圆顿法门。亦必须先开圆解。而次修圆行。破三惑。而方证圆果。以阶不退。今则但说。彼土依正二报。以之为开解生信。七日持名。一心不乱。以之为造修行门。临命终时。即得往生。以阶䟦致。自非释迦之善权。弥陀之愿力。行者之宿根。现前之三要。一心不乱。而三惑圆伏顿斩业根。而直往无前。安能克此。故知此经。为五浊恶世之无上醍醐。涅槃经云。置毒生酥中。食即杀人。可不信诸。

　　△二译人二。初标科。

　　○二译人号。

　　姚秦三藏法师鸠摩罗什奉诏译

　　△二解义二。初明其生处。

　　【疏】鸠摩罗什。此云童寿。丘慈国人也。

　　△二明其翻译。

　　【疏】后秦姚氏据长安。尊为国师。弘始年间。译诸经论。

　　【钞】姚秦者。简非亡秦。前秦。乞伏秦。今是后秦姚氏也。以弘始三年。方入长安。秦主敕僧[((素-糸)*力)/石]等。八百沙门。资受什旨。于草堂寺所译经论。凡九十八部。合四百二十一卷。僧睿僧肇道常等笔受。

　　△三证其功德。

　　【疏】南山感通传云。七佛以来。译经师。

　　【钞】过去七佛。皆生于西天竺。迦维罗卫国。灭度之后。或正法。或像法时。西天梵筴。必传流震旦。译梵成华。译经之师。历代皆有。惟什师自七佛以来。常为我震旦。译经之师。此乃南山律师。问费氏天人所说。又有云什师位证三贤。是知非聊尔人也。

　　△二释经文二。初总别科判。二依科解释。今初二。初总科三分。

　　○二释经文三。从初至大众俱为序分。从尔时佛告至六方后。征释经题为正宗分。从汝等皆当信受我语。尽文为流通分。

　　【钞】汉明以来。经至震旦。弘法之师。随文讲解。无有科判。至晋道安法师。方判大小诸经。皆有三分。谓序正流通。后西天亲光论至。与其三分义同。又此方出家之士。自汉以来。皆随师姓。如三支之类。后道安法师。谓既舍俗姓。以从释迦。宜合一切。俱从释姓。后增一阿含至。世尊果云。万流入海。同一咸味。四姓出家。同称释氏。故后人赞道安法师云。分经雅合于亲光。释姓颇同于增一。

　　△二别明二序。

　　【疏】诸经皆有通别二序。此经但有通序。证信而无别序发起。即十二部经中。无问自说也。

　　【钞】通别二序者。通者同也。如是等六事。诸经皆同。故别者异也。诸经发起之缘。各各不同。故今经但有通序。而无别序者。乃如来无问自说。盖净土法门。若被菩萨之机。正所当对。必须假问而说。如十六观经。是其类也。但此一经。是对上乘。及凡夫机。令知微妙身土。即生可获。原非小乘凡夫境界。岂能问之。故如来无问自说。称性宣扬何须发起。

　　△二依科解释二。初释通序二。初分科。

　　○通序分二。初五句证信。

　　【钞】证信者。佛将灭度。阿难咨问。一切经首。当安何语。佛答云。当安如是我闻等。岂惟我然。三世诸佛。经初皆尔。

　　△二释经二。初列经。

　　如是我闻。一时佛在舍卫国。祇树给孤独园。

　　△二释义五。初释所指法体。

　　【疏】如是者。指所闻之法体也。实相之理。古今不异。名如如理。而说为是。

　　【钞】如是者。指法之辞。所指者。即所闻法体。实相之理。如此之理。古今不异名如。即真如不动之体。亘万古而恒新。历千差而不改。如来能称此理而说。无不当理。故称如是。

　　△二释所显能闻。

　　【疏】我者阿难结集法藏。自言如是法门。我从佛闻。

　　【钞】佛地论云。谓结集时。共请言。如汝所闻。当如是说。传法菩萨。便许可言。如是当说。如我所闻。

　　△三释所明机感。

　　【疏】一时者。机应和合之时也不言某年月日者。二土正朔不同故也。

　　【钞】机即阿难与千二百人。并菩萨等众。应即释迦如来。能说教主。机无应而不成。应无机而不就。砧椎相叩。乃方成法器。机应合一。则此经方说。二土正朔不同者。如此土四时。彼方三际。东夏以合朔为月旦。西方以既望为月旦。两方既尔。四夷可知。既难准定。故但言一时。

　　△四释所称化主。

　　【疏】佛者觉也。自觉异凡夫之不觉。觉他异二乘之独觉。觉满异菩萨之在因。众圣中尊。故名曰佛。即释迦教主也。

　　【钞】梵语佛陀。此云觉者。谓觉了性相真妄之者。即究竟本觉。亦究竟始觉。自觉异凡夫之不觉者。凡夫则终朝昏扰。逐妄漂流。如来则寂照双融。还源返本。觉他异二乘之独觉者。二乘则觉了生死。如獐独跳。如来则自登彼岸。慈航度人。觉满异菩萨之在因者。菩萨则三觉虽修。而三因未满。如来则三觉究竟。而三德圆彰。为二乘菩萨。众圣中尊。故称为佛。以通从别。即娑婆教主。释迦牟尼佛也。

　　△五释所述住处二。初释舍卫国。

　　【疏】舍卫。正云室罗筏悉底。此云闻物。言人物富庶。远闻诸国故。

　　【钞】人物富庶者。谓此国具足。欲尘财宝之物。多闻解脱之人也。

　　△二释祇树给孤独园二。初出二人名德二。初祇陀。

　　【疏】梵语祇陀。此云战胜。波斯匿王太子名也。

　　【钞】波斯匿王太子。初生之时。适与外国战胜。因立美名。

　　△二须达。

　　【疏】梵语须达。此云善施。长者名也。能惠施国之穷民。名给孤独。

　　△二明二人并称。

　　【疏】侧布黄金。从祇陀买园。建立精舍。请佛说法。祇陀施树。故并称也。

　　【钞】须达长者。为儿聘妇。往王舍城。得见如来。请佛供养。佛命身子。同往相地。惟祇陀太子。园林茂盛。可造精舍。祇陀戏许。须金砖侧布其地。金钱挂满其林。便当与之。须达欢喜。命车载金。布地将满。祇陀见其精诚。便云地当属卿。林属于我。共施供佛。不亦可乎。故后凡于此地说经。经家序处。必美二人之德。而并称之。

　　△列众同闻二。初分科。

　　○二列众同闻三。初声闻众二。初示数。

　　△二释经三。初声闻。二示数二。初列经。

　　与大比丘僧。千二百五十人俱皆是大阿罗汉。众所知识。

　　△二解义为四。初释明类。

　　【疏】比丘。此云乞士。乞食资身。乞法炼心。又云怖魔又云破恶。僧者具云僧伽。此云和合众。

　　【钞】比丘梵语。而含三义。一乞士。外为檀越乞食。以资色身。永离四邪。内为如来乞法。以炼心性。常趣八正。应供之因也。二破恶能破九十八种。烦恼恶因。能破二十五有生死恶果。杀贼之因也。三怖魔发心出家。魔王怖其出境。精进修行。波旬怖其离欲无生之因也。众和合者。凡为僧者。须具六和。一戒和同修。二见和同解。三身和同住。四利和同均。五口和无诤。六意和同悦。具此六和。方可称僧。

　　△二释示数。

　　【疏】三迦叶。有千弟子。舍利目连。共二百五十人。最初归佛。常随众也。

　　【钞】三迦叶者。一优楼频螺迦叶。二伽耶迦叶。三那提迦叶若最初度憍陈如五人。合云千二百五十五人经举大数是故略之。得餐甘露。莫先于此。故为常随众也。

　　△三释显位。

　　【疏】阿罗汉含三义。一应供为人天福田。乞士果也二杀贼。断烦恼尽。破恶果也三无生。不受后有。怖魔果也。

　　【钞】比丘因名也。阿罗汉果号也。因果二名。一一主对。如影随形。略无差忒。故为比丘。有乞士之因。方获罗汉应供福田之果。有破恶之因。方获断烦恼尽杀贼之果。有怖魔之因。方获无生。不受后有之果。

　　△四释叹德。

　　【疏】闻名钦德曰知。睹形敬奉曰识。

　　【钞】若但闻名。而未睹形。则知而未识。但睹形而不闻名。则识而未知。今既闻名而睹形。必钦德而敬奉。阿难尊者与此辈等同闻。非惟见同列之德齐。亦乃显所闻之法真。以之证信。诚可信也。

　　△二列名二。初牒科。

　　○二列名。

　　△二释经二。初列经。

　　长老舍利弗。摩诃目犍连。摩诃迦叶。摩诃迦旃延。摩诃拘絺罗。离婆多。周利槃陀伽。难陀。阿难陀。罗睺罗憍梵波提。宾头卢颇罗堕。迦留陀夷。摩诃劫宾那。薄拘罗。阿㝹楼䭾。

　　△二释义二。初释长老。

　　【疏】耆年硕德。通称长老。

　　【钞】此诸圣僧。有耆年者。必有硕德。有硕德者。未必定是耆年。故长老者。乃耆年与硕德之通称也。

　　△二释众名十六。初释舍利弗。

　　【疏】舍利弗此云身子。其母身容端正。眼如鹙鹭。兼母名之故。又名鹙子。智慧第一。

　　△二释目犍连。

　　【疏】摩诃目犍连。此云大采菽姓也。其族众多。故以大别之。神通第一。

　　△三释大迦叶。

　　【疏】摩诃迦叶。此云大龟氏。其祖感灵龟负仙图而出。遂以名族。又云饮光。身光赫奕。映蔽余光。毗婆尸佛时为治金师。贫女以金珠。同修塔像。从是以来。身光金色。

　　△四释摩诃迦旃延。

　　【疏】摩诃迦旃延。此云文饰。论议第一。

　　△五释摩诃拘絺罗。

　　【疏】摩诃拘絺罗。此云大膝。从状得名。舍利弗母舅。

　　△六释离婆多。

　　【疏】离婆多。此云星宿。父母祷星而生。遂以为名。

　　△七释周利槃陀伽。

　　【疏】周利槃陀伽。此云继道。其母省亲。生于路傍故姿性鲁钝。惟诵半偈。证罗汉果。

　　△八释难陀。

　　【疏】难陀此云善欢喜。佛之亲弟也。

　　△九释阿难陀。

　　【疏】阿难陀此云庆喜。白饭王之子。佛之堂弟也。佛成道日生。举国忻庆。因立嘉名。多闻第一。

　　△十释罗睺罗。

　　【疏】罗[目*(危-(夗-夕)+夫)]罗。此云覆障。本修罗之名。能障日月。佛为所障。不即出家。故以为名。

　　△十一释憍梵波提。

　　【疏】憍梵波提。此云牛呞。宿生为牛。食已转哨。故受此名。

　　△十二释宾头卢颇罗堕。

　　【疏】宾头卢。此云不动名也颇罗堕。此云利根姓也别译云。宾度罗䟦啰堕阇。

　　△十三释迦留陀夷。

　　【疏】迦留陀夷。此云黑光。其形粗黑故。

　　△十四释劫宾那。

　　【疏】摩诃劫宾那。此云房宿。母祷房星而生。

　　△十五释薄拘罗。

　　【疏】薄拘罗。此云善容。形貌端正。昔施僧一诃梨勒。感五不死报。

　　△十六释阿㝹楼䭾。

　　【疏】阿㝹楼䭾。此云无贫。昔于饥世。以稗饭施辟支佛。九十一劫。果报充足。天眼第一。

　　【钞】诸经列众。皆有叹德。如法华楞严。是其例也。惟此经无之非无也。盖译人善巧。令顾名而思义也。如大智舍利弗。摩诃目犍连等。顾何德而不彰。然诸经叹德。必随缘起。如阿难以邪染之缘。浚发。楞严。而经家叹德特曰。佛子住持。善起诸有(云云)。同列之众。既有是德。正显当机。虽托缘于邪染。而实无是过也。此经余诸弟子。且无暇论。即大智舍利弗。位居其首。次之以大目犍连。摩诃迦叶。摩诃迦旃延。三人者岂无意乎。盖极乐法门。微菩萨实智而莫能信。微菩萨大神通而莫能往。微抖擞三惑。而莫能净。微四无碍辨而莫能论。此经说在方等。意令声闻。回小智以成大智。回小通以成大通。回小头陀以成大头陀。回小议论以成大议论。净土即权而实。即实而权者。斯可以照了实相。信受奉行。即近而远。即远而近者。斯可以不速而疾。弹指即到。心净土净。即秽而净者。斯可以生即无生。生化两冥。妙有即空。真空即有者。斯可以妙用辩才。剖析无碍。至于余诸弟子。各有一德。以类而叹德。即事而回向。于此法门。成方等益。了无生而生。感界外生。达无身而身。受变易身。竖出三界。固不可思议。又有横出三界。尤不可思议也。

　　△二总结二。初牒科。

　　○三总结。

　　△二释经二。初列经。

　　如是等诸大弟子。

　　△二解义。

　　【疏】学在师后。故称弟。解从师生。故称子。此总结前文也。

　　【钞】弟则显师之谦让。师乃明资之尊敬。故夫子曰。余也处回如弟。回也处余若父。

　　△二菩萨众二。初分科。

　　○二菩萨众三。初明类。

　　△二释经二。初列经。

　　并诸菩萨摩诃萨。

　　△二释义。

　　【疏】梵语菩提萨埵。此云觉有情。同佛所证曰觉。无明未尽曰有情。摩诃萨。此云大道心众生。

　　【钞】菩萨二字。梵语存略。若具足称之。应云摩诃菩提质帝萨埵。摩诃翻大。菩提翻道。质帝翻心。萨埵翻众生。亦翻有情。合为大道心众生。大道心则下异众生。有情则上异诸佛。盖已离此岸。尚居中流。此诸菩萨。乃又居其大者。故以摩诃萨别之。

　　△二别名二。初牒科。

　　○二列名。

　　△二释经二。初列经。

　　文殊师利法王子。阿逸多菩萨。干陀诃提菩萨。常精进菩萨。与如是等。诸大菩萨。

　　△二解义为五。初释文殊。

　　【疏】文殊师利。此云妙德。以微妙三德。同佛所证故。亦云妙吉祥菩萨。入法正位。名法王子。

　　【钞】微妙三德。同佛所证者。圆教始从初住。终至等觉。分破一品无明。分同佛证。微妙三德。若约文殊菩萨。则有本迹之殊。本因如悲华经。对宝藏佛。发弘誓愿。蒙佛授记。字曰文殊。又于灯明佛所。为八王子之师。是释迦九代之祖。昔太邻诸佛。今辅佐释迦。若论本果。现在北方。欢喜世界作佛。号欢喜藏摩尼宝积佛。未来在南方。离垢世界成佛。号普现如来。本迹如此。同佛所证。厥位相齐。亦名妙吉祥者。惑业苦三。有少分在。皆未吉祥。位居究竟。三德圆彰。故又号妙吉祥也。佛破二十五有。获王三昧。入法正位。名破有法王。文殊亦位邻等觉。为佛长子。名法王子也。

　　△次释阿逸多。

　　【疏】阿逸多此云无胜。超出偏小。故慈氏之名也。

　　【钞】梵语阿逸多。翻为无能胜名也。又名弥勒。翻为慈氏姓也。思益经云。若众生见者。即得慈心三昧。合而言之。是则此菩萨。以地位证入邻极。慈心及物。以受姓名也。

　　△三释干陀诃提。

　　【疏】干陀诃提。此云不休息。勤修不懈故。

　　【钞】思益经云。恒河沙劫为一日夜。是三十日为一月。十二月为一岁。过百千万亿劫。得值一佛。如是值恒河沙佛。行诸梵行。修习功德。然后授记。心不休息。故号为干陀诃提。

　　△四释常精进。

　　【疏】常精进者。乃法性常住。成无作正勤故。

　　【钞】宝积经云。是菩萨为一切众生。经无量劫。随逐不舍。犹不受化。无一念弃舍。以身心俱进。名常精进。祇以见法性常住。成无作正勤。虽精进而无精进相也。

　　△五释总结。

　　【疏】大菩萨者。迥出偏小故。

　　【钞】灵芝云。菩萨名通初后。如是菩萨。莫非深位补处。或权现影响。故称大也。诸经列菩萨众。亦有叹德。如法华等是其通例。惟此经无之非无也。亦令读是经者。顾名而思义。仰德而受行也。何也。如文殊以妙德吉祥。阿逸多以无能胜。慈氏。干陀诃提。以自强不息。勤修无懈。常精进。以悟法常住。成无作正勤。顾何德而不具。经家独列此四人者。意令修行净土者。先以微妙三德。即吾心之三谛。为能观三观之本。即所谓先观不思议境是也。继之以无能胜之。无缘慈悲。而真正发菩提心。以表今之求生极乐者。一以化众生。断烦恼。学法门。成佛道。而为初志。然后加之以全性起修。自强不息。勤修无懈。了法性常住。成无作正勤。庶舍秽能尽。取净穷源。即娑婆之塞。以臻乎极乐之通。则道品自然调适。对治法尔助开。九品可阶。疑城不住。法爱不生。金台可升。得预如是等。诸大菩萨之列矣。经家之意。其在是乎。

　　△三人天众二。初牒科。

　　○三人天众。

　　△二释经二。初列经。

　　及释提桓因等。无量诸天大众俱。

　　△二释义三。初释提桓因。

　　【疏】释提桓因。此云能天帝。忉利天主也。

　　【钞】梵语具云释提桓因陀罗。此翻能作天帝。忉利天主也。忉利此翻三十三。须弥山顶。四面共八城。每城居四天。天帝居善见城中。合三十三。因果庄严。具俱舍颂说。

　　△次释无量诸天。

　　【疏】无量诸天者。欲色界中。诸梵天王。护世四王等也。

　　【钞】欲界有六天。地居二天。即下四王天。并第二忉利天。空居四天。即夜摩。兜率。化乐。他化也。色界四天。初禅。二禅。三禅。各三天。四禅九天。佛凡说经。皆来会集。惟无色界天。既无色质。故不云来。

　　△三释大众。

　　【疏】兼四众八部。故言大众俱。

　　【钞】四众者。比丘比丘尼。优婆塞优婆夷也。八部者。天龙。夜叉。乾闼婆。阿修罗。迦楼罗。紧那罗。摩呼罗伽。人非人等也。

　　△次释正宗二。初总判三科。

　　○二正宗分三。初依正庄严。二修证行法。三诸佛称赞。

　　△二依经释义二。初分科。

　　○就初为二。初总示。二别释。初又二。初依报庄严。

　　△二释经为二。初依正庄严二。初总示二。初依报庄严二。初列经。

　　尔时佛告长老舍利弗。从是西方过。十万亿佛土。有世界名曰极乐。

　　△二解义六。初释尔时。

　　【疏】尔时者。将说经之时也。

　　【钞】尔时即前通序。机应合一之时。惟其合一。故将说经。

　　△二释当机。

　　【疏】以身子利根。故特告之。不俟其请问也。

　　【钞】净觉云。不告菩萨天龙者。应有四悉意。一是左面弟子。大小法集。多居其首故。二由智慧第一。四众八部罔不钦仰故。三为令四众闻佛净土。自鄙绝分故。四复欲小乘。未取证者。回心向大故。佛凡说法。必获四悉檀益。今谓于佛说十二部经中。此当无问自说。以净土法门。非小乘境界故。复欲令彼回小向大故。此经唯无祗夜。伽陀。因缘。譬喻。优波提舍。而长行。直说。方广。受记。未曾有。此皆显有。若未本生。本事。则以略望广。于大弥陀经。亦复具有。

　　△三释界数。

　　【疏】一大千世界。称一佛土。十疑论云。西方去此十万亿刹。为对凡夫肉眼。生死心量而言之耳。但使众生净业成就。临终在定之心。即是净土受生之心。动念即是生净土时。实非远也。

　　【钞】解中先依经明远。次约理明不远。一大千世界。称一佛土者。百亿日月。百亿须弥。百亿四大海。百亿铁围山。名一佛土故。俱舍颂云。四大洲日月。须卢六欲天。梵世各一千。名一小千世。此小千千倍。说名为中千。此千倍大千。皆同一成坏。是也。如此观之。极乐世界。去此甚远。次引天台大师。十疑论明不远。盖言凡夫之人。以先世烦恼惑善恶业报。得此生五阴苦果。所有凡夫肉眼。远即不见。乃以不见者为远。所有生死心量。远则不知。亦以不知者为远。无怪其然。若念佛之人。一心不乱。则惑道伏。净业成就。则业道清。临终之时。娑婆印坏则苦道脱。当尔之时。化肉眼为天眼。变凡心为圣心。故临终在定之心。即是净土受生之心。动念即是生净土时。言动念者。乃垂终得见三宝。与夫见光见华等。一有所见。便名动念。非妄念之念也。虽在此土。得见已是华池受生之时。故曰实非远也。又般舟经。明众生有三力。故得见弥陀。一者三昧力。即论中所明是也。二者佛力。四十八愿。经云设我成佛。十方众生。至心信乐。欲生我国。乃至十念。若不生者不取正觉。三者本功德力。此有二义。一者众生自无始来。曾有念佛求生净土种子。当时未生。今种已熟。应得往生。二者众生心性。本具尘刹。虽十万亿之遥。无非性具。即性体性量。如帝网之一珠。影含众珠。如大海之一浪。具全潮体。非但互具。亦乃互即。故四明云。若心性不具尘刹。则生无感见之功。佛无应现之理也。

　　△四释极乐。

　　【疏】梵语须摩提。此云安养。或云清泰。又云极乐者。犹言最胜也。

　　【钞】安养者。对娑婆八苦交煎。所养者非安也。清泰者。对娑婆五浊恶世。所处者非泰也。极乐者。对娑婆众苦之剧。所受者非乐也。

　　△五出四土二。初总标。

　　【疏】一切国土。随机所感。有乎四种。

　　△二别释四。初寂光土。

　　【疏】一常寂光土。诸佛究竟。极果所居。

　　【钞】观经疏云。常寂光者。常即法身。寂即解脱。光即般若。是三点伊。不纵不横。名秘密藏。妙宗钞云。前三在事。故从居人修断因果而立土名。此土属理。故从本体三德为名。私谓钞中。既有上品寂光之名。则知彼土亦分九品。惟上上品为极果所居。余之八品。皆圆圣分证人所居。为分证寂光也。疏云分证究竟。寂光净秽是也。

　　△二实报土。

　　【疏】二实报土。法身大士所居。

　　【钞】观经疏云。实报无障碍者。行真实法。感得胜报。色心不相妨。故言无障碍。纯菩萨无有二乘。仁王经云。三贤十圣住果报。即是其义。释论云。菩萨胜妙五欲。能令迦叶起舞。华严云。无量香云台。即其土净妙五尘。私谓诸佛亦有报土。何必定为菩萨所居。亦可准分九品。上上品为佛所居。余之八品。随菩萨所破无明多少。以为差降尔。疏云次第顿入。实报净秽是也。

　　△三方便土。

　　【疏】三方便土。三乘人所居。

　　【钞】观经疏云。方便有余者。修方便道。断四住惑。故曰方便。无明未尽。故曰有余。释论云。出三界外。有净土声闻辟支佛。出生其中。受法性身。非分段生。法华云。若我灭度后。实得阿罗汉。若不信此法。若遇余佛。便得决了。就中复有利钝。指上为净。指下为秽也。私谓既曰。就中复有利钝净秽。是则准望亦分九品。圆方便道。居上三品。别通方便道。居中三品。藏方便道。居下三品。疏云体析巧拙。有余净秽是也。

　　△四同居土二。初出名。

　　【疏】四同居土。六凡所居。

　　【钞】观经疏云。娑婆杂恶。荆棘瓦砾。不净充满。同居秽也。池流八德。树列七珍。次于泥洹。皆正定聚。凡圣同居上品净土。

　　△次释义。

　　【疏】以五浊轻重。而分净秽。娑婆五浊重。故兼四恶趣。轮回不息。安养五浊轻。故惟有人天。皆得不退。故名极乐。

　　【钞】以五浊下。标娑婆。下释一往言之。娑婆众生。以五浊之因重。故名同居秽。是故感报兼四恶趣。此由烦恼浊中五钝使。随其强者。而牵生四趣。人天既由戒善。故烦恼稍轻。安养五浊轻者。由在娑婆。专修净业。轻于五浊。故得往生极乐。受人天报。况至彼邦。尘境轻清。不生烦恼。故虽人天。皆得不退。故名极乐。再往言之。极乐国土。亦分净秽。如观经九品。大本三辈。品位既分高下。所见亦自不同。故妙宗钞云。初五浊轻。为同居净者。此净甚通。须知别意。如戒善者。四教凡位。皆悉能令。五浊轻薄。感同居净。而圆观轻浊。感同居净。依正最净。如经中说。地观已去。一一相状。比于余经。修众善行。感安养土。其相天殊。

　　△六简别。

　　【疏】尽理言之。惟究竟寂光。是真极乐。

　　【钞】尽理言之等者。此约四土展转简之。是则分证寂光。犹如秽土苦域。惟究竟果人。所居之土。方得名为真实极乐。故前序先明。真源不二云。寂光真净。初无苦乐之殊。此之谓也。

　　△二正报庄严二。初牒科。

　　○次正报庄严。

　　△二释经二。初列经。

　　其土有佛。号阿弥陀。今现在说法。

　　△二释义二。初释三身二。初总标。

　　【疏】佛有三身。

　　△二别释二。初法身。

　　【疏】一法性身。居寂光土。身土一如。名秘密藏。

　　【钞】观经疏云。法身者。师轨法性。还以法性为身。此身非色质。亦非心智。非阴界入之所摄持。强指法性。为法身耳。妙宗钞云。师轨释法。舍通从别。通则生佛俱轨法性。然其九界。虽轨而违。如人依师。不顺师教。唯有诸佛。从初发心。轨法而修。今能究竟。冥合法性。故大经云。诸佛所师。所谓法也。以法常故。诸佛亦常。顺法性故。名法为师。实非所师。与能体别。故即所师法。而为其身。虽名为身。已出五阴。故非色质。及非心智。色是初阴。心智即四阴。既其非阴。亦非入界。故非三科。任持摄属。此则已简。分段变易。以示生死。阴等摄故。亦可色质简应。心智简报。三科简因。既非此等。何以状名。为物机故强指法性。名为法身。此能居之身也。所居之土。正如前释。

　　△二报身。

　　【疏】二者报身。居实报土。

　　【钞】观经疏云。报身者。修行所感。法华云。久修业所得。涅槃云。大般涅槃修道得故。如如智。照如如境。菩提智慧。与法性相应相冥。相应者。如函盖相应。相冥者。如水乳相冥。法身非身非不身。智既应冥。亦非身非不身。强名此智为报身。妙宗钞云。报即酬报也。修行是因。感于妙报。而酬因也。法华证智德。经云慧光照无量。久修业所得。大般涅槃证断德也。此二果德。酬答修因。是故名报。感报之时。其相何似。故以一法。二喻显之。如名不异。所观差别。不名如境。智外有境。不名如智。各二如者。境如如智。智如如境。此之境智。故得应冥。智慧名通。故以果觉。菩提简之。即是无上菩提之智。与法性境。相应相冥。先举函盖。喻其相应。恐谓函盖。虽际畔相当。终存两相。故重举水乳。以喻相冥。令知始本。同是觉性。其体泯然。正同水乳。则显境外无智。智外无境。水乳可见。言非身者。非应佛有分齐身。非不身者。非报佛无分齐身。又非身。则非有。非不身。则非空。中道法身。乃本觉体。始觉冥此。能冥亦忘。为成现故。强名报智。土义同前。

　　△三应化身。

　　【疏】三应化身。居不二土。随九品机。所见不同。

　　【钞】观经疏云。应身者。应同万物为身也。智与体冥。能起大用。如水银和真金。能涂诸色像。功德和法身。处处应现往。能为身非身。然此三身。不可并别。一异即乖法体。即一而三。即三而一。乃会玄文。妙宗钞云。如谷答响。大小随声。如鉴现形。端丑在质。应万物感现胜劣身。智即报身。体即法身。此二冥合。应用无方。真金上色。须水银和。方能涂物。阙此一缘。金无涂用。报智功德。契会法身。随有机处。应无不往。上所说报。但论冥法。即自受用也。今明垂应。以他受用。常住之应。对于生身。无常之应。示二迹用。是故双明身等。身即生身。有分齐相。故名为身。非身是报。无分齐相。故曰非身。小般若云。佛说非身。是名大身。大身者。乃他受用身也。他身者。一时随机。变化而有。义则同于应身。体用少有差别。应身则从法报。冥合之体。以起应用。化身则从应身之体。以起化用。乃从用而为用也。更或从化而化。则化化无穷。应身则八相始终。化身则倏起倏灭。居不二土者。报身为能证之智。法身为所证之理。是则寂光实报。皆能应之体。他受用土。及方便同居。皆应身所居之土。机缘差别。有乎九品。故视之为异。佛应无差。则寂光实报。横在三品。故云不二。应准观经疏。判九品往生人。须者往检。又四土。土土各分九品。随土感见。三身有异。随机感见。四土不同。

　　△次释简异。

　　【疏】现在说法。拣非过未也。

　　【钞】下经云。阿弥陀佛。成佛已来。于今十劫。则知弥陀现在成佛。而为众生说法。非过去未来之诸佛也。

　　△二别释二。初分科。

　　○二别释二。初依报二。初总明极乐。

　　△二释经二。初依报二。初总明极乐二。初列经。

　　舍利弗。彼土何故。名为极乐。其国众生。无有众苦。但受诸乐。故名极乐。

　　△二释义。

　　【疏】彼土下征起。其国下总释。无有众苦者。无三途八难等诸苦也。对娑婆极苦言之。故云极乐。

　　【钞】娑婆世界。具乎六道。人天修罗。名三善道。以戒善为因。地狱饿鬼畜生。名三恶道。以恶逆为因。道即能通之义。谓一切众生。造作善业。能通人天等处。造作恶业。能通地狱等处故也。又谓之三途者。乃约果为名。即由恶业。而通至于火途。刀途。血途也。一地狱道谓。此处在地之下。并铁围山间。有八寒八热等狱。即造作极重恶业众生。堕于此道。故名地狱道。二饿鬼道有三种。一谓罪业极重者。积劫不闻浆水之名。其次者但伺求人间。荡涤脓血粪秽。又其次者。时或一饱。加以刀杖。驱逼填河塞海。即造恶业众生。由悭贪故。生于此道。三畜生道。谓披毛戴角。鳞甲羽毛。四足多足。有足无足。水陆空行等。即造作恶业众生。由愚痴故。生于此道。八难者。八处皆障难也。此之八处。虽感报苦乐有异。而皆不得见佛。不闻正法。故总称为难。一地狱难。义释同前。地狱之中。长夜冥冥。受苦无间。障于见佛闻法。是故名难。二畜生难。义释同前。畜生道中。受苦无穷。障于见佛闻法。是故名难。三饿鬼难。义释同前。饿鬼道中。受苦无量。障于见佛闻法。是故名难。四长寿天难。谓此天以五百劫为寿。即色界第四禅中。无想天也。言无想者。以其心识不行。如冰鱼蛰虫。外道修行。多生其处。障于见佛闻法。是故名难。五北郁单越难。梵语郁单越。华言胜处。谓此处感报。胜东西南三洲也。其人寿一千岁。命无中夭。为着乐故。不受教化。是以圣人不出其中。不得见佛闻法。故名为难。六盲聋喑哑难。谓此等人虽生中国。而业障深重。盲聋喑哑。诸根不具。值佛出世。而不能见佛。虽说大法。亦不能闻。故名为难。七世智辩聪难。谓世间之人。邪智聪利者。惟务耽习外道经书。不信出世正法。故名为难。八生在佛前佛后难。谓佛出现于世。为大导师。令诸众生。离生死苦。得涅槃乐。人有缘者。乃得值遇。其生在佛前佛后者。由业重缘薄。既不见佛。亦不闻法。故名生在佛前佛后难。等诸苦者。即人间八苦也。一生苦有五种。一者受胎。谓识托母胎之时。在母腹中窄隘不净。二者种子。谓识托父母遗体。其识种子。随母气息出入。不得自在。三者增长。谓在母腹中。经十月日。内热煎煮。身形渐成。住在生藏之下。熟藏之上。间夹如狱。四者出胎。谓初生下。有冷风热风吹身。及衣服等触体。肌肤柔嫩。如被物刺。五者种类。谓人品有富贵贫贱。相貌有残缺妍丑。是名生苦。二老苦有二种。一者增长。谓从少至壮。从壮至衰。气力羸少。动止不宁。二者灭坏。谓盛去衰来。精神耗减。其命日促。渐至朽坏。是名老苦。三病苦有二种。一者身病。谓四大不调。众病交攻。若地大不调。举身沉重。水大不调。举身胖肿。火大不调。举身蒸热。风大不调。举身倔强。二者心病。谓心怀苦恼。忧切悲哀。是名病苦。四死苦有二种。一者病死。谓因疾病。寿尽而死。二者外缘。谓或遇恶缘。或遭水火等难而死。是名死苦。五爱别离苦。谓常所亲爱之人。乖违离散。不得共处。是名爱别离苦。六怨憎会苦。谓常所怨仇。憎恶之人。本求远离。而反集聚。是名恐憎会苦。七求不得苦。谓世间一切事物。心所爱乐者。求之而不能得。是名求不得苦。八五阴炽盛苦。五阴者。色受想行识也。阴即覆盖之义。谓能盖覆真性。不令显发也。盛即盛大之义。谓前生老病死等。众苦聚集。故名五阴炽盛苦。对娑婆极苦言之。故名极乐者。盖极乐众生。无有如上娑婆。种种极苦之事。故名极乐。若敌显者。极乐众生。六根所对尘境。无非微妙。色声香味触。莫不生人观解。信念三宝。故无三毒之因。不造恶逆之业。故无三途之苦果。无三道之障难也。闻法入定。不堕无想。故无长寿天难也。虽受极乐。常受教化。故无北俱卢洲难也。六根清净。明利黠慧。故无盲聋喑哑难也。众生生者。皆正定聚。故无世智辨聪难也。阿弥陀佛。今现在说法。经无量劫。观音即补其处。号普光功德山王佛。故无佛前佛后难也。莲苞托质。无生苦也。寒暑不迁。无老苦也。身非分段。无病苦也。寿命无量。无死苦也。无父母妻子。无爱别离苦也。诸上善人聚会。无怨憎会苦也。天花香食。自然受用。无求不得苦也。观照阴空。无蕴苦也。

　　△二别二庄严二。初分科。

　　○二别示庄严五。初栏网行树。

　　△二释经二。初栏楯行树二。初列经。

　　又舍利弗。极乐国土。七重栏楯。七重罗网。七重行树。皆是四宝。周匝围绕。是故彼国。名为极乐。

　　△二解义四。初释栏楯。

　　【疏】栏。槛也。横曰栏。纵曰楯。庄严宝树。围绕华丛也。

　　△次释罗网。

　　【疏】罗网者。宝网罗覆。光色晃曜。周匝垂布。庄严校饰也。

　　△三释行树。

　　【疏】行树者。观经云。一一树高。八千由旬。七宝华叶。无不具足。

　　△四释四宝。

　　【疏】四宝者。金银琉璃玻璃也。

　　【钞】大略言之。极乐宝地之上。一一珍宝。楼阁之外。莫不列以宝树。宝树之外。绕以栏楯。宝树栏楯之上。又覆以罗网。各以七重为率者。所以表菩提分也。然若树若栏若网。皆以四宝者。所以表七觉。不离四谛也。娑婆世界。王臣之家。非无此严。然以树言之。不过藂林。以栏言之。不过木石。以网言之。不过丝麻。以地言之。不过土石。以因言之。不过人力。诸天虽复同之。非若净土之演法音。净土秽土之不同。自然造作之各异。岂无其故哉。解引观经。一一树高。八千由旬。七宝华叶。无不具足。以类明之。则所庄严。不啻四宝。又可知也。今当具引大本。及以观经。一一具列。非曰好繁。亦所以助长。求生净土者。之信乐耳。观经云。观宝树者。一一观之。作七宝行树想。一一树高。八千由旬。其诸宝树。七宝华叶。无不具足。一一华叶。作异宝色。琉璃色中。出金色光。玻璃色中。出红色光。玛瑙色中。出砗磲光。砗磲色中。出绿真珠光。珊瑚琥珀。一切众宝。以为映饰。妙真珠网。弥覆树上。一一树上。有七重网。一一网间。有五百亿。妙华宫殿。如梵王宫。诸天童子。自然在中。一一童子。五百亿释迦毗楞伽摩尼。以为璎珞。其摩尼光。照百由旬。犹如和合。百亿日月不可具名。众宝间错。色中上者。此诸宝树。行行相当。叶叶相次。于众叶间。生诸妙华。华上自然有七宝果。一一树叶。纵广正等。二十五由旬。其叶千色。有百种画。如天璎珞。有众妙华。作阎浮檀金色。如旋火轮。宛转叶间。涌生诸果。如帝释瓶。有大光明。化成幢幡。无论宝盖。是宝盖中。映现三千大千世界一切佛子。十方佛国。亦于中现。又大本云。复有七种宝树。其纯一宝树者。根茎枝叶华果。皆以一宝。二宝为一树者。根茎枝叶。花果间以二宝。三宝为一树者。根茎枝叶。花果间以三宝。四宝为一树者。根茎枝叶。各以一宝。其花与果。同于根茎。五宝为一树者。根茎枝叶花。各以一宝。果则同于其根。六宝为一树者。根茎枝叶华果。各以一宝。七宝为一树者。亦复如是。惟加其节。益用一宝。如是诸树。种种各异。行行相值。茎茎相望。枝枝相准。叶叶相向。华华相顺。果果相当。如是行列。数百千重。间以宝池。亦复如是。乃至周遍世界。荣色光耀。不可胜视。

　　△二华池楼观二。初分科。

　　○二华池楼观二。初正明。

　　△二释经二。初华池楼观二。初正明二。初列经。

　　又舍利弗。极乐国土。有七宝池。八功德水。充满其中。池底纯以金沙布地。四边阶道。金银琉璃。玻璃合成。上有楼阁。亦以金银琉璃。玻璃砗磲。赤珠玛瑙。而严饰之。池中莲华。大如车轮。青色青光。黄色黄光。赤色赤光。白色白光。微妙香洁。

　　△二释义六。初释七宝池。

　　【疏】七宝池者。观经云。一一池水。七宝所成。其宝柔软。从如意珠王生。

　　【钞】七宝池。从水得名。故引观经池水。从七宝成而释。然娑婆世界。水岂无之。乃从天一而生。故体非七宝。宝岂无之。乃从戊己而生。故体非柔软。净土之水柔而非阴。宝而不刚。净秽所以异也。不特此也。彼经又云。其摩尼水。流注华间。寻树上下。正以体非天一。故不特可下。而亦可上。粗妙所以分也。又不特此也。彼经又云。其声微妙。演说苦空。无常无我。诸波罗密。复有赞叹诸佛相好者。如意珠王。涌出金色。微妙光明。其光化为百宝色鸟。和鸣哀雅。常赞念佛念法念僧。正以体即唯心。无情说法苦乐所以别也。

　　△次释八功德水。

　　【疏】八德者。唐译云。一澄净。二清凉。三甘美。四轻软。五润泽。六安和。七除饥渴。八长养诸根。

　　【钞】此与观经所列少异。彼云。轻。清凉。耎。美。不臭。饮时调适。饮已无患。疏复以八德而对五入。清是色入。不臭香入。轻冷耎是触入。美是味入。调适无患是法入。妙宗钞云。疏释八德。而对五入。并前说法。即声入也。虽成六入。无非妙境。故令行者。速证无生。又大本云。八功德水。湛然盈满。清净香洁。味如甘露。彼诸菩萨声闻。诸上善人。若七宝池中。澡雪形体。意欲令水没足。水即没足。欲令至膝。水即至膝。欲令至腰至腋。以至于颈。水亦如是。欲淋灌其身。悉如其意。欲令其水如初。即亦如初。调和冷暖。无不顺适。开神脱体。涤荡情虑。清明澄洁。莹若无形。

　　△三释金沙布地。

　　【疏】金沙布地者。观经云。黄金为渠。渠下皆以杂色金刚。而为底沙。

　　【钞】此经但云金沙布地。观经云金刚以为底沙。其文犹略。具足言之。应如大本云。黄金池者。底白银沙。水晶池者。底琉璃沙。珊瑚池者。底琥珀沙。有二宝为一池者。其底亦以二宝。若黄金白银池者。底沙则以珊瑚琥珀。若珊瑚琥珀池者。底沙则以砗磲玛瑙。若三宝四宝。以至七宝。共为一池。则底沙亦如是。此诸宝池。有方四十里者。有方五十里者。有方六十里者。如是展转渐大。以至于方二万四百八十里。若大海然。是诸池者。皆菩萨声闻。诸上善人。生长之所。有时浴于其间。若彼佛池。其方倍此。皆七宝相间而成。白月珠。明月珠。摩尼珠为之底沙。

　　△四释四宝。

　　【疏】琉璃此云不远。去波罗奈城不远。有此宝故以为名。玻璃此云水玉。

　　【钞】琉璃梵语。具云吠琉璃。此云不远。是故字体。古作流离。以是梵语。故后人见是玉类故改从琉璃玻璃亦是梵语。具足应云窣坡致迦。其状似此方水晶。有赤白青三色。字体亦应从坡离。人见似玉故改从玻璃。砗磲梵语。具足应云牟浴揭拉婆。此云青白色宝。尚书大传曰。大贝。如大车之渠。渠谓车辋赤珠。佛地论云。赤虫所出。智论云。真珠出鱼腹中。竹中。蛇脑中。不必唯生蚌胎也。玛瑙梵语摩婆罗伽隶。此翻玛瑙宝色。如马之脑故名。字体旧作马脑。后人改从玉石。

　　△五释楼阁。

　　【疏】楼阁者。观经云。众宝国土。一一界上。有五百亿宝楼。大本云。其讲堂精舍。宫殿楼观。皆七宝庄严。自然化成。复以真珠。明月摩尼众宝。以为交络覆盖其上。

　　【钞】大本又云。阿弥陀佛。讲堂精舍。皆自然七宝。相间而成。复有七宝以为楼观栏楯。复有七宝为之缨络。悬饰其侧。复以白珠。明月珠。摩尼珠为之交络。遍覆其上。殊特妙好。清净光辉。不可胜言。其余菩萨声闻。所居宫宇。亦复如是。彼诸天及世人。所居宫宇楼阁。称其形色高下大小。或以一宝二宝乃至无量众宝。悉化现而成。

　　△六释四华。

　　【疏】灵芝云。车轮大小。难为定准。十住婆沙论云。轮王千辐轮。周围十五里。青色下。观经云。一一池中。有六十亿七宝莲华。则非止四色。一一莲华。团圆正等。十二由旬。非止如车轮也。大本云。池中莲华。或一由旬。乃知百千由旬。是知随机所见优劣不同耳。

　　【钞】宝池莲华者。一以为净土中之庄严。一以为念佛人之托生。以极乐众生无有淫欲。故无男女。无有男女。故无父母。无有父母。故无胎生。尚无胎生。岂有卵生。湿生。宜其皆为化生。第今所谈极乐。乃横出三界。正与娑婆世界平。是以众生生者。以化为主。而三义似兼有之。以其托质莲胎而花居水上故也。故大本云。十方无央数世界。诸天人民。以至蜎飞蠕动之类。往生阿弥陀佛刹者。皆于七宝池莲花中化生。自然长大。亦无乳养之者。皆食自然之食。其容貌形色。端正净好。固非世人可比。亦非天人可比。皆受自然清虚之身。无极之寿。然约下八品言之可也。若上上品生。乘金刚台。到即见佛。不涉莲生。而即悟无生。良有以也。即解云随机所见。优劣不同。亦由乎此。

　　△二结成二。初牒科。

　　○次结成。

　　△二释经二。初列经。

　　舍利弗极乐国土。成就如是。功德庄严。

　　△二释义二。初正释经文。

　　【疏】国界严饰。皆是弥陀。积劫熏修。菩提行愿之所成就。

　　【钞】释成如上。种种严饰。皆弥陀功德之所庄严。功之言力。德之言用。此皆如来果上解脱大用。以摄受众生者。远讨其因。乃始心所发四十八愿。誓取乐邦。嗣后经无量劫修行填愿。行满而后愿成。愿成而后土净也。

　　△次指所引文。

　　【疏】引文中言。大本即无量寿经二卷。广谈净境。言观经即十六观经。广明行相。今经略说。世称小本。即对大本而言也。

　　△三金地天华二。初牒科。

　　○三金地天华。

　　△二释经二。初列经。

　　又舍利弗。彼佛国土。常作天乐。黄金为地。昼夜六时雨天曼陀罗华。其土众生。常以清旦。各以衣裓。盛众妙华。供养他方。十万亿佛。即以食时。还到本国。饭食经行。舍利弗。极乐国土。成就如是。功德庄严。

　　△二释义六。初释天乐。

　　【疏】天乐者。观经云。无量诸天。作天伎乐。又有乐器。悬处虚空。如天宝幢。不鼓自鸣。大本云。亦有自然万种伎乐。又有乐音。无非法音。清扬哀亮。微妙和雅。一切音声。所不能及。

　　【钞】一切音声。所不能及者。大本云。如世间帝王。有万种音乐。不如转轮圣王。诸音乐中一音之美。百千万倍。如转轮圣王。万种音乐。不如忉利天王。诸音乐中一音之美。百千万倍。如忉利天王。万种音乐。不如第六天王诸音乐中一音之美。百千万倍。如第六天王。万种音乐。不如阿弥陀佛刹中。诸七宝树。一音之美。百千万倍。复有自然。种种妙乐。而其音声。无非妙法。清扬嘹亮。微妙和雅。十方世界。音声之中。最为第一。

　　△二释黄金为地。

　　【疏】黄金为地者。观经云。琉璃地上。以黄金绳。杂厕间错。兼以七宝。界其分齐。今言黄金。乃地面庄严耳。

　　【钞】今经小本从略。若广明者。如大本云。阿弥陀佛刹中。皆有自然七宝。所为黄金白银水晶琉璃珊瑚琥珀砗磲。其体性温柔。以是七宝。相间为地。或纯以一宝为地。光色照耀。奇妙清净。超越十方。一切世界。其国恢廓。旷荡不可穷尽。地皆平正。无须弥山。及金刚铁围。一切诸山。亦无大海小海。及坑坎井谷。亦无幽暗之所。

　　△三释曼陀罗华。

　　【疏】曼陀罗华。此云白华。亦云适意。然彼国光明常照。不假日月。则无昼夜。准大本经。以华开鸟鸣为晓。莲合鸟栖为夜。亦无四时。春秋冬夏。不寒不热。常和调适。

　　【钞】白华适意。乃四华中。略举其一。具足应如法华。天雨四华。一曼陀罗华。此小白华。二摩诃曼陀罗华。此云大白华。曼殊沙华。此云小赤华。摩诃曼殊沙华。此云大赤花。大本又云。有天优钵罗华。钵头摩花。拘物头花。芬陀利花。皆天花也。以彼佛国土。主伴依正。皆有光明。故无日月阴阳。寒暑四时。然而以花开鸟鸣为晓。莲合鸟栖为夜。窃恐犹是凡圣同居净土气分。与秽土将忘未忘之间。以众生生者。多带业往生故。若上之三土。则无此相也。

　　△四释衣裓。

　　【疏】衣裓即衣襟。

　　【钞】真谛云。外国盛花器也。解存两释。初释为正。以裓本衣襟。况天花雨时。何必寻器。即以衣裓而盛之。就襟拾花而散之。散已放襟而忘之。此净土。最适意之事也。

　　△五释供养。

　　【疏】供养十万亿佛者。大本云。承佛威力。一食之顷。往诣十方无量世界。恭敬供养诸佛。

　　【钞】此犹略文。若具引者。经云阿弥陀佛刹中。诸菩萨承佛威神。一食之顷。遍至十方无量世界。供养诸佛。随心所欲。花香伎乐。衣盖幢幡。无数供养之具。自然化现在前。珍妙殊特。非世所有。辄以奉佛。及诸菩萨。声闻之众。或欲献华者。即于空中。化成华盖。小者周围四十里。或五十里。或六十里。如是展转渐大。有至于六百万里。各随其小大。停于空中。以成圆像。势皆下向。以成供养。光色照耀。香气普熏不可胜言。既已用已。随其前后。以次化没。诸菩萨复于空中。共奏天乐。以微妙音。歌叹佛德。听受经法。喜悦无量。既供养已。忽然轻举。还至本刹。犹为未食之前。

　　△六释食时。

　　【疏】食时者。午前也。大本云。若欲食时。七宝钵器。自然在前。百味饮食。自然盈满。见色闻香。自然饱足。身心柔软。无所味着。食已化去。时至复现。

　　【钞】大本具云。其饭食时。有欲银钵者。有欲金钵者。有欲琉璃水晶钵者。有欲珊瑚琥珀砗磲玛瑙钵者。或欲明月珠。摩尼珠。白玉紫金等钵。皆随其意。化现在前。百味饮食。充满其中。酸咸辛淡。各如所欲。多亦不余。少亦不缺。亦不以美故。过量而食。惟以资益气力。食已自然消散。而无遗滓。或但见色闻香。意以为食。自然饱适。无所味着。身心清利。既已用已。自然化去。再欲食时。复现如前。极彼刹中。清净安稳。微妙快乐。次于无为。泥洹之道。

　　△四灵禽说法二。初牒科。

　　○四灵禽说法。

　　△二释经二。初牒科。

　　复次舍利弗。彼国常有。种种奇妙。杂色之鸟。白鹤孔雀。鹦鹉舍利。迦陵频伽。共命之鸟。是诸众鸟。昼夜六时。出和雅音。其音演畅。五根五力。七菩提分。八圣道分。如是等法。其土众生。闻是音已。皆悉念佛念法念僧。

　　△二释义五。初释奇妙。

　　【疏】净土珍禽。与娑婆羽族不同。故云奇妙。如来顺世而说。译人取类而翻。

　　【钞】娑婆羽族。虽有珍禽。既非光明所化。的系罪业所生。安得称为奇妙。或者疑曰。既非罪业。何以同名。故释之曰。盖如来顺世而说。故译人取类而翻。其实不可以此方者比也。

　　△次别释众鸟。

　　【疏】白鹤等三可解。舍利。此云春莺。或云鹙鹭。迦陵频伽。此云妙音。鸟在㲉中。其音已超众鸟。共命两首一身。报同识异。法华云命命是也。

　　【钞】余如文释。妙音鸟。㲉字正书应从㲉。有作鷇者非。鷇音𡨥。大论云。频伽在㲉。声逾众鸟是也。频伽共命。此之二鸟。东方所无。

　　△三释和雅。

　　【疏】和雅者音声悦人。演畅者说法无滞。

　　【钞】音声虽悦人。而不惑耳牵心。说法既无滞。则能生慧思修。众生皆不退者以此。

　　△四释道品二。初正释四。初五根。

　　【疏】五根者。一信。二精进。三念。四定。五慧。能生圣道。故名为根。

　　【钞】三十七品助道之法。譬犹树焉。始以闻法为种子。以思修为种溉。即四念处。四正勤。四如意足。三者不失其候。因缘成就。则能生五根。根既得力。则能排厚地之五障。布七觉支之枝叶。以生八正道三昧之华果。始娑婆而作清凉大树也。故法界次第初门释云。一信根。谓信于正道。及助道法。则能出生一切。无漏禅定解脱。是名信根。二精进根。谓既信四念处正观。及诸助道善法。倍䇿精进。勤求不息。是名精进根。三念根。谓但念正道。及诸助道。一心观想。不令邪妄得入。是名念根。四定根。谓摄心正道。及诸助道。一心寂定。相应不散。是名定根。五慧根。谓四念之慧。为定法所摄。内性自照。不从他知。是名慧根。

　　△次释五力。

　　【疏】五力同上根名。能排业障。故名为力。

　　【钞】一信力。谓信正道。及助道法。若信根增长。则能遮诸烦恼。不为偏小诸疑所动。故名信力。二精进力。谓行此正道。及助道法时。若精进根增长。则能破诸懈怠放逸。令一切正助道法成辨。是为精进力。三念力。谓念此正道。及助道法时。若念根增长。则能破诸邪想。成就一切。出世正念功德。是为念力。四定力。谓摄心正道。及助道法。若定根增长。则能破诸乱想。发诸事理禅定。是为定力。五慧力。谓四念处之慧。照了一切诸法。若慧根增长。则能除一切邪妄之执。破一切偏小之慧。故名慧力。

　　△三七菩提分。

　　【疏】菩提此云觉分。或云支也。一念觉。二择法觉。三精进觉。四喜觉。五轻安觉。六定觉。七舍觉。

　　【钞】一念觉。念即思念。谓修诸道法之时。善能觉了。常使定慧均平。若心昏沉之时。当念用择法精进喜三觉分。观察诸法。令不昏沉。若心浮动之时。当念用除觉分。除身口之过。非用舍觉分。舍于观智。用定觉分。入正禅定。摄其散心。令不浮动。是名觉分。二择法觉。择即拣择。谓用智慧。观察诸法之时。善能简别真伪。而不谬取虚伪之法。故名择法觉分。三精进觉。不杂名精。无间名进。谓修诸道法之时。善能觉了。不行无益苦行。而于诸正法中。常能用心专一。无有间歇。故名精进分。四喜觉。喜即欢喜。谓心契悟真法。得欢喜时。善能觉了。此喜不从颠倒法生。住真法喜。故名喜觉分。五轻安。一名除觉分。除即断除。谓断除诸见烦恼之时。善能觉了。除去虚伪之法。增长真正善根。故名除觉分。六定觉。定即禅定。谓发禅定之时。善能觉了诸禅。不生烦恼妄想。是名定觉分。七舍觉。谓离所见念着之境。善能觉了虚伪不实永不追忆。故名舍觉分。

　　△四八圣道分。

　　【疏】八圣道。诸经或云八正道。一正见。二正思惟。三正语。四正业。五正命。六正精进。七正念。八正定。

　　【钞】谓此八法。不依偏邪而行。故名为正。复能通至涅槃。故名为道。一正见。谓人修无漏道。见四谛分明。破外道有无等种种邪见。是为正见。二正思惟。谓人见四谛时。正念思惟。观察筹量。令观增长。是谓正思惟。三正语。谓人以无漏智慧。常摄口业。远离一切。虚妄不实之语。是为正语。四正业。谓人以无漏智慧。修摄其心。住于清净正业。断除一切邪妄之行。是为正业。五正命。谓出家之人。常离五种邪命利养。常以乞食。而活其命。是为正命。六正精进。谓人勤修戒定慧之道。一心专精。无有间断。是名正精进。七正念。谓人思念戒定慧正道。及五停心。助道之法。堪能进至涅槃。是名正念。八正定。谓人摄诸散乱。身心寂静。正住真空之理。决定不移。是名正定。

　　△二指阙。

　　【疏】三十七品。阙四念处。四正勤。四如意足。三科。故云等法。

　　【钞】经既阙略。解虽不补。今当备出其义。以为后学。思修之助。四念处者。念即能观之观。处即所观之境也。谓诸众生。于色受想行识五阴起四颠倒。于色多起净倒。于受多起乐倒。于想行多起我倒。于心多起常倒。为令众生。修此四观。以除四倒。故名四念处也。一观身不净。身有内外。己身名内身。他人之身名外身。此内外身。皆揽父母。遗体而成。从头至足。一一观之纯是秽物。众生颠倒。执之为净。而生贪着。故令观身不净也。二观受是苦领纳名受。有内受外受。意根受名内受。五根受名外受。一一根有顺受违受。不违不顺受。于顺情之境。则生乐受。于违情之境则生苦受。于不违不顺之境。则生不苦不乐受。乐受是坏苦。苦受是苦苦。不苦不乐受。是行苦。众生颠倒。以苦为乐。故令观受是苦也。三观心无常。心即第六识也。谓此识心体性流动。若粗若细。若内若外。念念生灭。皆悉无常也。四观法无我。法有善法恶法。人皆约法计我。谓我能行善行恶也。善恶法中。本无有我。若善法是我。恶法应无我若恶法是我。善法应无我。众生颠倒。妄计有我。故令观法无我也。四正勤者。一已生恶令永断谓五盖等烦恼覆心。离五种善根。故一心勤精进。方便断除。不令更生也。二未生恶令不生。谓五盖等烦恼恶法。今虽未生。后若生时。能遮五种善根。故一心勤精进。方便修习。令永不生也三已生善令增长。谓五种善根等。善法。虽已生。当守护令增长。故一心勤精进。方便修习。令不退失也。四未生善令得生。谓五种善根。虽未生为令生故。一心勤精进。方便修习令得生也。四如意足者。一欲如意足。欲者希向慕乐庄严彼法。故名为欲。谓凡所修习。一切诸法。若无乐欲之心。事必不遂。若能乐欲。所愿皆得。是为欲如意足。二念如意足念者事注彼境。一心正住。故名为念。谓若非一心。观法断绝若能一心。所愿皆得。是为念如意足。三精进如意足。谓唯专观理。使无间杂。故曰精进。凡所修习。一切诸法。若无精进。事必不成。若能精进。所愿皆得。是为精进如意足。四思惟如意足。谓于彼境筹量审度。故名思惟凡所修习。一切诸法。若无思惟。则无所得。悉不成就。若能思惟。所愿皆得。是为思惟如意足。

　　△五释正念。

　　【疏】孤山曰。念佛如医王。念法如良医。念僧如瞻视人。三者既备。烦恼之病可瘥。又观自心。寂而常照则诸法炳然名念佛。照而常寂。无法可得名念法。寂照不二。即存而亡名念僧。此一体三宝也。

　　【钞】孤山约二义而释三宝。一别相。二一体。于别相中。又但出应念所以不云三宝之相。言医王等者。盖众生生死之病根。于烦恼欲治其疾。非佛之大医王。不能知病而识药应病而与药。故首之以念佛宝。然而虽见之矣。苟不闻法。以求其治方。合而服之。则病不能愈。故次之以念法宝。虽能依法而思修。苟无菩萨良友。为同行。为外护。为节饮食。示其忌讳。而病亦莫能愈。故又次加之以念僧宝。若欲知。其所念则以具足。三身四智者为佛宝。所说十二分教为法宝。四十一位菩萨为僧宝。佛灭度后。又有住持三宝则范金刻木为佛宝。西来贝叶为法宝剃𩬊染衣为僧宝。如此二种。若能归之念之。则烦恼之病本可瘥。生死之病果可痊矣。二。一体者即文云。又观自心寂而常照。(云云)等是也。盖佛名为觉觉即照也。故以此心寂而常照。诸法炳然者名佛宝。法名不觉。不觉即寂。故以照而常寂。无法可得者名法宝。僧名和合。寂照不二。即和合义。故以寂照不二。即存即亡者名僧宝。

　　△六释生心。

　　【疏】灵芝云。此界心垢。常思五欲。彼土心净。专念三宝两土升沉。于斯可见。

　　【钞】夫对境生心。虽佛圣贤。亦不能无。惟求其正焉而已。娑婆世界。尘境粗强。故对境所生之心。住而非正。惟净土耳中所闻。无非妙声。故闻是音者皆悉生深念三宝之心。正所谓生心而无住。无住而生心者也。

　　△二释疑二。初牒科。

　　○二释疑。

　　△二释经二。初列经。

　　舍利弗。汝勿谓此鸟。实是罪报所生。所以者何。彼佛国土。无三恶道。舍利弗。其佛国土。尚无恶道之名。何况有实。是诸众鸟。皆是阿弥陀佛。欲令法音。宣流变化所作。

　　△二释义二。初释净土恶道有名无体。

　　【疏】浊世禽畜罪业所招。净土何缘有此。故云勿谓罪报所生。故大本法藏比丘本愿云。设我得佛国中有地狱。饿鬼畜生者。不取正觉。

　　【钞】浊世禽畜下疑问。故云下释疑。故大本下引证。

　　△次释净土恶道名体俱无。

　　【疏】然彼土清净。尚无恶道之名字。况有罪报所生之实体乎。皆是彼佛变化所作也。故观经云。如意珠王。涌出金色微妙光明。其光化为百宝色鸟。和鸣哀雅赞佛法僧。灵芝云。当知众鸟。即是如来神力。欲使法音宣畅耳。知非罪报所生也。

　　【钞】然彼下正明其无。皆是下明今有。所以。故观经下引证。灵芝下引同。

　　△五风树乐音二。初牒科。

　　○五风树乐音。

　　△二释经二。初列经。

　　舍利弗。彼佛国土。微风吹动。诸宝行树。及宝罗网。出微妙音。譬如百千种乐同时俱作闻是音者。自然皆生念佛念法念僧之心。舍利弗。极乐国土。成就如是功德庄严。

　　△二释义二。初引经类明。

　　【疏】大本云。微风徐动。吹诸宝树。演出无量妙法音声其声流布。遍诸佛国闻其音者得深忍法。观经又云其摩尼水。流注华间。演说苦空。无常无我诸波罗密。

　　△次引文明净。

　　【疏】孤山云虽宝楼金池。为悦目之玩。而非惑荡之色。而能达唯心无境矣。虽风树鸟声。有入耳之娱而非惉懘之音。而能念三宝有归矣。

　　【钞】世人厌烦扰者。必杜视听于见闻。以堕偏枯之失乐繁华者。必恣任逸于声色。以萦纷扰之劳。总之五浊恶世。根尘皆秽。苟无体空之观。又无析色之门。进之退之。孰能免过何如净土。不乏宝楼金池之玩。兼风树鸟声之娱。见色而不惑荡。闻声而非惉懘。无分别之劳矣。而又能达境惟心。深念三宝无偏枯之失矣。净土之妙。从容中道。闻而不求生者非夫也。

　　弥陀略解圆中钞卷上
卍新纂续藏经第 22 册 No. 0423 阿弥陀经略解圆中钞


　　弥陀略解圆中钞卷下

　　明　永乐吴郡沙门　大佑　解

　　天启天台沙门　传灯　钞

　　△二正报二。初分科。

　　○二正报二。初教主名号二。初征名。

　　△二释经二。初教主名号二。初征名二。初列经。

　　舍利弗。于汝意云何。彼佛何故。号阿弥陀。

　　△二解义。

　　○审其解否。次为释通。

　　△二释义二。初分科。

　　○二释义二。初名含二义二。初光明无量。

　　△二释经二。初名含二义二。初光明无量二。初列经。

　　舍利弗。彼佛光明。无量。照十方国。无所障碍。是故号为阿弥陀。

　　△二释义三。初引大本明光明无量。

　　【疏】大本云。阿弥陀佛。威德。光明。最尊第一。诸佛光明。所不能及。

　　【钞】此犹略引。若具引者。阿弥陀佛光明。明丽快甚。绝殊无极。胜于日月之明千万倍。而为诸佛光明之王。故号无量寿佛。亦号无量光佛。无边光佛。无碍光佛。无对光佛。炎王光佛。清净光佛。欢喜光佛。智慧光佛。不断光佛。难思光佛。难称光佛。超日月光佛。其光明所照。无央数天下。幽冥之处。皆常大明。诸天人民。禽兽蜎飞蠕动之类。见此光明。莫不喜悦。而生慈心。其淫泆瞋怒愚痴者。见此光明。莫不迁善。地狱饿鬼畜生。考掠痛苦之处。见此光明。无复苦恼。命终之后。皆得解脱。不独我今。称赞阿弥陀佛光明。十方无央数佛。菩萨缘觉声闻之众。悉皆称赞。亦复如是。若有众生。闻此光明。威神功德。日夜归命。称赞不已。随其志愿。必生其刹。复为诸菩萨声闻。所共称赞。当亦如是。我说阿弥陀佛。光明威神。巍巍殊妙。昼夜一劫。尚未能尽。令为汝等略言之耳。

　　△次引观经明光明之用。

　　【疏】观经云。遍照十方。念佛众生。摄取不舍。

　　【钞】彼经具云。无量寿佛。有八万四千相。一一相中。有八万四千随形好。一一好中。复有八万四千光明。一一光明。遍照十方世界。念佛众生。摄取不舍。疏云。若为佛慈悲所护。终得离苦。永得安乐释论云。譬如鱼子。母若不念。子则烂坏。众生亦尔。佛若不念。善根则坏。

　　△三设问答。释或者之疑。

　　【疏】或问光明无量。我何不见。答。杲日丽天。瞽夫不睹。是盲者咎。众生障重。如处覆盆之下。非日光之不普也。

　　【钞】杲日下。喻佛光本自周遍。瞽夫下。喻众生无目不睹。众生下。合下二句。非日光下。合上一句。盖佛有三身。光明亦然。若法报身之与光。则无处而不周。无时而不在。应佛身之与光。则随其机之所在。而示光现之。然此三佛身之与光。皆须机感而后得见。如观经云。诸佛如来是法界身。入一切众生心想中。此言法报二身。无所而不遍也。又云。是故汝等。心想佛时。是心即是三十二相。八十种好。是心作佛。是心是佛。诸佛如来。正遍知海。从心想生。此则正言三身。皆须机感而见。机若熟时。不惟得见于应。亦得见于法身报身也。

　　△二寿命无量二。初标科。

　　○二寿命无量。

　　△二释经二。初列经。

　　又舍利弗。彼佛寿命。及其人民。无量无边。阿僧祇劫。故名阿弥陀。

　　△二释义二。初引大本明寿无量。

　　【疏】阿僧祇。此云无数。大本云。彼佛寿命。不可称计。假使十方世界众生。皆成声闻缘觉。竭其智力。于百千劫。悉共推算。不能穷尽。

　　【钞】大本具云。佛告阿逸多言。汝欲知阿弥陀佛。寿命无极否。阿逸多对言。诚欲闻知。佛言。明听。悉令十方。无央数世界。诸天人民。以至蜎飞蠕动之类。皆得为人。又皆作缘觉声闻。共坐禅一心。合其智慧。为一智慧。以计数彼佛寿命。几千亿万劫。无有能知者。

　　△次引大本明本愿所致。

　　【疏】法藏本愿云。设我得佛。国中人民。寿命无能限量。若不尔者。不取正觉。

　　【钞】此大本第十四愿文具云。我作佛时。我刹中人寿命。皆无央数劫。无有能计知其数者。不得是愿。终不作佛。

　　△二道成十劫二。初标科。

　　○二道成十劫。

　　△二释经二。初列经。

　　舍利弗。阿弥陀佛。成佛已来。于今十劫。

　　△二释义三。初会通前文。

　　【疏】前总告云。今现在说法。此示已成佛之劫数也。

　　△次会通二经。

　　【疏】大本云成佛已来。凡历十劫。唐译云。经十大劫。皆是一期。赴机之说。

　　△三会通胜应。

　　【疏】然胜应身。弥亘三际。充遍十方。其可以劫数。测量其久近耶。

　　【钞】佛之应身。有胜劣两相。劣则示同凡夫如释迦丈六劣应之身。寿八十年。同于灰断若如华严胜应之身。寿则不可思议。以其即应即报故。故华严之佛。亦称为报。乃他受用报身也。弥陀劣应。同于人民。以云彼佛寿命。及其人民。无量无边。阿僧祇劫故。然而虽云无量。既有观音。称为补处。岂非劣应亦有量乎。但是即劣而胜。非同浊世。归于泥洹。以弥陀机息。应转。观音机兴应起。义当补处故也。

　　△二眷属庄严二。初分科。

　　○二眷属庄严三。初弟子无量。

　　△二释经三。初弟子无量二。初列经。

　　又舍利弗。彼佛有无量无边。声闻弟子。皆阿罗汉。非是算数之所能知。诸菩萨众。亦复如是。舍利弗。彼佛国土。成就如是。功德庄严。

　　△二释义七。初释声闻众。

　　【疏】闻四谛声教悟道。故名声闻。

　　【钞】教门有闻声而悟道者。观音所修。初于闻中。入流亡所是也。此圆顿乘。非小乘比有声闻而悟道者。拣异独觉。观物变易。自悟无生。今则自不能悟。必假闻佛说四谛声教而后知三界。苦谛之果。断见思。集谛之因。慕涅槃。灭谛之果。修戒定慧。道谛出世之因。以是之故。名曰声闻。

　　△次拣异三果。

　　【疏】皆阿罗汉者。拣非前三果也。

　　【钞】声闻者。贤圣之通称也。故七贤四果。皆曰声闻。经云。皆阿罗汉者。专就果言。故曰拣异三果。

　　△三明无缘觉。

　　【疏】不言缘觉者。摄在声闻数中。

　　【钞】声闻缘觉。修法虽异。同破见思。同出三界。同证偏真。故可摄在。声闻教中。

　　△四明无二乘。

　　【疏】天亲论云。二乘种不生。今言回心向大。故得生。以惯习小故权证二乘不久证大也。

　　【钞】天亲下引论文。牒成难辞也。今言回心下。引观经疏。释其疑惑也。即天亲菩萨所造。无量寿经论。有十七成就。至第十六大义门成就中偈云。大乘善心男。等无讥嫌名。女人及根缺。二乘种不生。长行释云。故净土果报。离二种讥嫌过。一者体讥体有三。一二乘人。二女人。三诸根不具足人。无此三种过。故名离讥嫌也。彼土果报。非但无体。三名亦无。故观经疏设问云。彼往生论。二乘不得生。此经中辈小乘得生。答正处小乘不生。要由垂终发大乘种。尔乃得生。经说现生。论举本始。又问何故复证小果。释曰。虽复垂终发大心。先多学小。至彼闻苦空无常。发其本解。先证小果。得小果已。于小不住。必还入大。今解文中。取意为答其义甚明。

　　△五菩萨无量。

　　【疏】而不独声闻无量。菩萨亦无量也。

　　【钞】须知彼土。正为摄诸菩萨。欲先增长。善根功德者往生。第无机不摄。故不拒凡夫。及与二乘。令其生彼。莫不发广大心。修圆顿行。登菩萨位。正显极乐法门。广大圆满也。

　　△六判教傍正。

　　【疏】声闻通两教二乘。菩萨通四教。正意在圆教。

　　【钞】声闻通两教。二乘者。藏教析色观空。通教体色观空之机也。菩萨通四教者。藏教事六度。通教理六度。别教恒沙法门。圆教无作妙行之机也。此皆约此土。求生之人。具四教机。生于彼土。各顺本习。而为大为小。为偏为圆。睹四教之佛。闻四教之法。或权证小果。或实证大乘。非久之间。皆入圆位。故其正意。的在圆教。如万流归海。同一咸味也。

　　△七结归化主。

　　【疏】然乐邦殊胜。海众无边。皆是弥陀。愿力成就也。

　　【钞】极乐国土。非独依报庄严清净殊胜。即众生生者。大异娑婆。正以此方世界。人虽万殊。判其品类。大约惟三。曰善曰恶。曰出世间。恶沦四趣。固不暇言。即善升人天。福尽还堕。惟出世间。可以长揖三界。一去不来。第因竖出。登陟良难。盖尘境粗强诚为险处。须弥失足。堕落何疑。总不如极乐法门。横出三界。平夷坦直。皆可向归。十方国土。求生者多。得生彼国。海众亦广。所谓夕孕金华。列宿犹惭于海滴。晨游玉沼。世灯强喻于河沙。十方爰来四生利往弥陀愿力。庸可思议。

　　△二生者不退二。初标科。

　　○二生者不退。

　　△二释经二。初列经。

　　又舍利弗极乐国土众生生者。皆是阿鞞䟦致。

　　△二释义二。初释不退。

　　【疏】阿鞞䟦致。此云不退转。下文云。皆得不退转于阿耨多罗三藐三菩提。则知生彼国者。虽下品凡夫。直至成佛。更无退堕。

　　【钞】若约教明不退转位有三。谓位行念也。今云不退转者。无论入此三位。即博地凡夫。生彼国者。虽未断惑。亦不退转。如十疑论云。彼国五因缘。故不退。一弥陀愿力摄持。二佛光常照。三水鸟树林。常演说法。四纯诸菩萨为友。五寿命永劫。

　　△次引证大本。

　　【疏】大本云。其有众生。生彼国者。皆悉具足。三十二相。诸根明利。乃至成佛。不受恶趣神通自在。常识宿命。于此世界。有六十七亿。不退菩萨。往生彼国。

　　【钞】所引大本文有两段。初是一生补处分中节文。次是菩萨往生分中节文。须者往阅。

　　△三补处甚多二。初标科。

　　○三补处甚多。

　　△二释经二。初列经。

　　其中多有一生补处。其数甚多。非是算数。所能知之。但可以无量无边。阿僧祇说。

　　△解释义三。初通释其位。

　　【疏】一生补处。即等觉也。亦名最后身。谓次当作佛。惟余一生。

　　【钞】等觉者。与果佛妙觉将等。犹此方之亚圣也。最后身者。烦恼究竟。生分已尽。惟此一生在。更不受变易后有也。故曰次当作佛。惟余一生。

　　△次的指其人。

　　【疏】若此土弥勒是也。彼土则观音。次补佛处。势至又补观音处。

　　【钞】此土弥勒。补释迦处。至于成佛。仍号弥勒。若观音次补弥陀之处则改号普光功德山王如来。势至次补观音之处。则改号善住功德宝王如来。或问曰。弥勒补处。今居兜率。观音补处。亦居内院否。对曰。此方秽土。故凡补处。先居兜率。将成佛时。要当下生。示为凡夫。修而后得。彼邦净土。但如天王世子。位居储君。以待弥陀应谢。即登佛位。何须现迹。示居天宫。

　　△三引大本证。

　　【疏】大本云。彼国菩萨。皆得究竟一生补处。除其本愿。为众生故。以弘誓铠。而自庄严。其数甚多。不可称计。故云阿僧祇也。

　　【钞】大本具云。诸往生者。皆具足三十二相。究竟深入妙法要义。诸根明利。其初钝根者。成就二忍。利根者。得不可计无生法忍。皆当一生遂补佛处。所以者何。彼佛刹中。皆住于正定之聚。无诸邪聚。及不定之聚。复无三种过失。一者心无虚妄。二者位无退转。三者善无唐捐。所以生于彼者。有进无退。直至成佛。惟有宿愿。速度众生。则以弘誓功德而自庄严。入他方生死界中。作师子吼。说法度脱。尔时阿弥陀佛。以威神力。令彼教化。一切众生。皆发信心。乃至成佛。于其中间。不受恶趣。神通自在。常识宿命。虽生五浊恶世。形迹与同。其清净快乐。无异本刹。

　　△二修证行法二。初分科。

　　○二修证行法四。初信愿二。初发愿求生。

　　△二释经四。初信愿二。初发愿求生二。初列经。

　　舍利弗。众生闻者。应当发愿。愿生彼国。

　　△二释义二。初释相。

　　【疏】愿能导行。如牛挽车。要须御者。则能有所至。净佛国土由愿引成。

　　【钞】愿能导行。法也。如牛挽车。喻也。牛车喻行。御者喻愿净佛国土下合也。御车达到。即是宝所。净佛国土。即其事也。净土有因。其引因者。莫先乎愿。故愿为行首。

　　△次引证二。初引天亲。

　　【疏】天亲论云。菩萨所修善根。不为自身。欲拔一切众生苦故摄取众生。同生彼国。

　　【钞】引天亲论者。明净土之愿。虽曰愿生彼国。其实不为自求。欲学佛慈悲。拔苦与乐。论云。欲拔生苦。即悲义。拔苦摄生彼国。即慈义与乐。是则今愿。应该四弘。

　　△次引四明。

　　【疏】四明云。但为戒福不精。无往生愿。故在秽土。闻法入真。须惧娑婆不常值佛。尘境粗强。诚为险处致多退失。故须外加事忏。内勤理观。加愿要制。必于宝刹。速证无生。

　　【钞】引妙宗钞文。虽专在自利。而意亦利人。文兼行愿。同前如牛御车。要在御者。然其行中。又须正助兼行。故曰外加事忏。内勤理观。必于宝刹速证无生。

　　△二圣贤聚会二。初牒科。

　　○二圣贤聚会。

　　△二释经二。初列经。

　　所以者何。得与如是。诸上善人。俱会一处。

　　△二释义二。初释诸上善人二。初泛指三品。

　　【疏】诸上善人者。指前声闻菩萨一生补处也。

　　【钞】诸上善人。大略三品。一声闻众。二诸位菩萨。三等觉菩萨。

　　△次的指胜者。

　　【疏】慈觉云。娑婆国土。观音势至。徒仰嘉名。极乐世界彼二上人亲为胜友。如染香人。身有香气。

　　【钞】娑婆下。言此土胜友难逢。此指正象末法可也。若如来在世。西印土人。亦与恒会。极乐下。言彼方菩萨易见。不特易见。且亲为胜友如染香下。举经喻之。如染香人。身虽非香。以染香故。而身有香气喻生净土者。虽未入位以念佛故。而菩萨与居。

　　△二释俱会一处。

　　【疏】以不退菩提。故同佛所证。谓同法性身。同常寂光土。故云俱会一处。

　　【钞】一处者。非徒曰与诸上善人。俱会事相之一处盖俱会所证理性之一处也。即能居之法性身。所居之寂光土。方名真一处也。

　　△二修行二。初分科。

　　○二修行二。初反显余善不生。

　　△二释经二。初反显余善不生。二初列经。

　　舍利弗。不可以少善根。福德因缘。得生彼国。

　　△二释义四。初释少善根。

　　【疏】灵芝云。欲显持名功胜。先斥余福为少善根施戒禅诵。一切福业。若无正信回向愿求。皆为少善非往生因。

　　【钞】解中有简有收。简之则若无信愿回向。皆为少善根福德因缘。非往生之正因收之则若有信。愿回向。皆为多善根福德因缘。是往生之助行。

　　△次释多善根。

　　【疏】若依此经。执持名号。发愿往生方名多善根也。

　　【钞】此经往生正因。的在一心持名。发愿回向。如是善根。其功也多。其根也深。决得往生永为佛种。

　　△三明正与助。

　　【疏】善因名正行。谓执持名号。一心不乱。福德约助行。

　　【钞】佛之大道。非正无以为行门。非助无以为资粮。更加发愿要制。方能速证无生。

　　△四引证助行。

　　【疏】观经云。欲生彼国者。当修三福。一者孝养父母。奉事师长慈心不杀。修十善业。二者受持三归。具足众戒。不犯威仪。三者发菩提心。深信因果。读诵大乘。劝进行者。如此三事。名为净业。皆往生之助行也。

　　【钞】观经疏云。第一孝养父母。奉事师长。敬上接下。慈心行也。修十善业是其止行。身除三邪。口离四过。意断三恶也。妙宗钞云。此经正被顿修之机。虽修佛行。父母师长岂不孝事。轮王十善。岂不止行但能修之心。一一称性。何妨所修慈孝。之善共于凡夫。观经疏云第二。三归者。佛法僧。在家戒亦即是十戒。具足众戒者。道俗备受。微细不犯。威仪者。三千悉皆不缺也。妙宗钞云。圆顿行者。岂违小乘。出家之式。三归众戒。威仪等事。但受持之心。合于一体依于毕竟而所行之法。共于二乘。观经疏云。第三发菩提心是愿。起意趋向。名为发心。菩提是道佛。果圆通。说为菩提读诵大乘。明修解也。行能运通。说之为乘。余二不及。是言大也。妙宗钞云。依无作境。起无缘誓。名发菩提心。实相。不二而二。立因果殊。二而不二。始终理一。信此因果。方名为深。读诵大乘。修三智解。运圆乘行。以此解行。教其行者。名为劝进。此三种业。得前前者。不得后后。得后后者。必得前前。故今行人。能修前二前二不能。修于大乘。故云余二不及。是言大乘。皆往生之助行也。

　　△二正示持名方法二。初牒科。

　　○二正示持名方法。

　　△二释经二。初列经。

　　舍利弗。若有善男子善女人。闻说阿弥陀佛。执持名号若一日。若二日。若三日。若四日。若五日。若六日。若七日。一心不乱。

　　△二释义五。初释执持之义。

　　【疏】孤山曰。执谓执受。持谓任持。信力故。执受在心。念力故。任持不忘。

　　【钞】执持者。执而后持。亦名受持。故解曰执谓执受。然则闻而不信。不足以为执受。又曰持谓任持。加人有力。堪任持物。是则信而不念。不足以为任持。故曰信力故执受在心。念力故任持不忘。

　　△次释若字之义。

　　【疏】若者。不定之辞。利根一日一念。钝根或至七七日行成纵未破惑。定为往生之因。

　　【钞】经文既云若矣。又增数至于七日。是则往生之因。要在持名阶于一心不乱。而人根利钝。日数限乎七等。若利根者。一日成乎一念。钝根至于七日。而解中又增云七七者。此或约极钝根者为言。或约行门逾增胜者而说。然则持名一心不乱者。因也。得一念者。约行成而为言也。纵未破惑。定为往生之因者。此言一念之力。有伏惑之功也。盖言若能伏惑。临终正念。自然现前。往生净土必矣。

　　△三释一心不乱二。初总标。

　　【疏】一心不乱有事有理。

　　△二分释二。初事一心。

　　【疏】事一心者。行者。系缘忆念阿弥陀佛。相好光明。无分散意。念念无间。名事一心。

　　【钞】系缘忆念者。观也阿弥陀佛等。境也。无分散意。念念无间者。念力勇猛。能排杂念。使内心不起。外境无侵也。下文虽明理中一心。要须先假持事中一心。以为其本。理中不过用解力而融之通之。使无滞事相。以为殊胜之因。苟微乎此。曷能成就一念伏惑之功耶。

　　△次释理一心二。初明一心三观。

　　【疏】理一心者。了达能念之心。所念之佛。皆无自性。虽本来空寂。而感应道交。如镜像水月。任运显益当处皆空。全体即假。二边叵得。中道不存。三谛圆融。绝思绝义。名理一心。

　　【钞】了达下明即空义。言能念所念。皆无自性者。此约四性。而体达无生也。应云亦无他性。共性无因性。文之略也。此中宜以能念之心本空。为无自性。所念弥陀本空。为无他性。感应道交。如境像水月为无共性。任运显益。为无无因性。此乃摄后归前以明无有四性也。次虽本来空寂下。明即假也。上二句约法明假。下二句约喻明假。乃以形之与水喻感。镜之与月喻应。镜月本无心。而自然现乎影像。形水亦无意。而法尔感乎镜月。功至往生。任运显益也。当处皆空者。有即空也。全体即假者。空即有也有即空。则有即非有。空即有则空即非空非空非有。则中道昭然。即空即有。则中道亦亡。故曰二边叵得。中道不存。如是。则所观之境。三谛圆融。能观之心。绝思绝议。事理二门。已如解中略示。若欲更明其旨。则又有横竖二种不同。横论三观。则能念属乎三观。所念属乎三谛。如正称名时。了能称心。非内非外。无形无状。即空观。虽非内外形状。而此能念之心。历历分明。即假观。而此能念。非离假而有空。亦非离空而有假。双遮双照。即中观。所称佛名。及以音声。如谷中响。如水中月。了不可得即真谛。虽不可得而佛号音声。宛然在口。显然在耳。即俗谛。而此所念。亦非离真而有俗。亦非离俗而有真。俱存俱忘。即中谛。此横论三观三谛也。若竖论者。祗以一心不乱。万缘俱寂者为空观。以所念六字圣号。朗朗分明者为假观能念虽空。而念者宛然。所念虽假。而谷响不实。如是则即空不空。而空即假。即假非假。而假即空。双遮双照。境观双忘。所谓境为妙假观为空。境观双忘即是中。忘照何尝有先后。一心融绝了无踪。若然者。求生净土之人。但以一心不乱。而执持名号。祇执持名号。而一心不乱。无边妙义。咸在其中。不思议观。非离当体。可谓全性起修。全修在性也。又须了知经中之意。一心不乱。欲使因果名目相应也。执持名号。欲使生佛感应道交也。因果名目相应者。极乐称为净土。惟其心净。而后佛土净。但心净土净。其义甚通。圆伏五住。圆破三惑。皆名心净。而此心净。感佛土净。则圆该四土。今是同居净土。只须一日至于七日。执持名号一心不乱。以为心净往生之因。二生佛感应道交者。弥陀妙应。既是果人。复有宿誓令我持名。是故必须执持名号以为心净往生之因。故一心不乱。与执持名号。二义相须。阙一不可故此经宗。须以四句料简。一是一心非持名。即寻常修禅。与夫一心修诸众行。又无回向发愿。悉非往生正因。二是持名非一心。即散心持名。虽是佛乘缘种。亦非往生正因。三非一心非持名。即悠悠凡夫。作诸善事。亦非往生之因。四是一心是持名。方是此经所说往生正因。若约此经。说在方等。收四教机。以判一心。则有四种行人不同。一藏教人。心佛实有。惟约事相。判心不乱。以此为因。加之信愿。临终果熟。即得往生。今之凡夫。未通至理。惟关闭六情。不出不入。而一心持名。或用心推究。种种剖析。皆藏教人一心持名也。二通教人。善能了达若心若佛。如幻如化。佛本是无。心亦何有。声如谷响。佛如镜像。如此体解。当处无生。此通教人一心持名也。三别教人。先能达空。亦能达假。以我空心。而造假佛。非惟佛有。不妨心有。然以空心。而念假佛。空既不空。假亦不假。非假非空。见于中道。此别教人一心持名也。四圆教人。能达净土唯心。弥陀本性。即真俗中。观中空假。有念无念。无非法性。无佛有佛。皆是真如。终日有念。终日无念。以无念念。相有相相。无生而生。生而无生。此圆教人一心持名也。此约方等时。义释如是。若约法华。开权显实者。应会前教。悉归圆顿。以藏教人。关闭六情。制心不乱。为我圆教。事中一心。通教如幻。为我圆教。即空一心。别教出俗。为我圆教。即假一心。圆本相即。不须和会。以法华妙。具二妙故。前圆教一心。为法华相待论妙。今统会归。为法华绝待论妙。是故圆家行人。已闻妙法。深悟圆理。以起圆宗。如此力用。圆融无碍。了事乃即理之事。理乃即事之理。是以一心持名时。事一心。可也。理一心。可也。事理相即一心可也。念念无非法界。心心皆即真常。如是念佛。功德最大。能伏五住烦恼。能破一心。三惑。能净四种净土。能见三身弥陀。是为不思议念。是为无功用念。永明所谓有禅有净土。犹如戴角虎。今世为人师。来生作佛祖。此偈正为圆顿人。一心持名者说也。

　　△次明性具宗旨。

　　【疏】须了达法界唯心。心外无境。弥陀相好。元是自心。十万亿刹。不逾当念。以性具诸法故。不从他得。

　　【钞】法界有三义。一性具。即三千十界也。一性体。即清净本然。一真如法界也。一曰性量。即一真法界。竖穷横遍之界量也。三种法界之性。皆惟众生根尘相对。一念分别识心。是故离心无境离境无心。以是之故弥陀相好。乃我本性之弥陀十万亿刹乃吾唯心之净土。故曰元是自心。不逾当念。是故结云。以性具故。不从他得。

　　△四释本经称名。

　　【疏】又复当知。弥陀已证究竟第一义谛。一称嘉号。万德齐彰。罪销尘劫。福等虚空。何况一日至七日耶。良由法藏本愿。设我得佛。十方众生。至心信乐欲生我国。乃至十念。若不生者。不取正觉。既承彼佛因中愿力。果上光明。执持名号。功德无量临终见佛。决定无疑。

　　【钞】前释事中一念。乃约忆念彼佛相好光明而说。似滥观经观佛为念。用心虽同。拣境则异。今则的指执持名号。而为所缘之境。故曰一称嘉号。万德齐彰。文中乃释或者之伏疑。疑者云。佛有万德。应观三身。云何但称名号。即得往生。故殷勤示之曰。又复应知等云云。文约两义以释其疑。一者名实相称。二者法藏本愿。一名实相称者。四明云。圆极之果。所有名字。一一不虚究竟成就。盖其所召皆真极故。故大经云。世谛但有名无实义第一义谛有名有实义。佛是究竟第一义谛故。又今弥陀既已证乎究竟第一义谛。故一称嘉号。万德齐彰。弥陀万德慧日。既以俱体齐彰。众生黑暗罪瑕。自然当念消乎尘劫。罪性本空。虚而不实者既销。则称名功德福等虚空者自生。一称佛名。功德尚然况一日至七日。一心不乱。执持名号。则无罪而不灭。无福而不生。临命终时。往生净土。断断乎不唐捐矣。良由下。第二示法藏本愿云云。盖诸佛本愿毫无虚假。以弥陀因中。发四十八愿已。即便经历旷劫。修行以填愿海愿海既满。无量法财。一时发现。是故今取极乐世界摄受有情。而娑婆众生。已信是事。仍发往生之愿。以投愿海。复修称名之行。以增行山万流归海。同一咸味须弥摄物。共一帝青。自然而然原非勉强。是故解文末后。合二义以结断疑根云。既承彼佛因中愿力。果土光明。执持名号。劫德无量。临终见佛。决定无疑。

　　△五订此经讹脱三。初出古本。

　　【疏】灵芝疏载襄扬石本。于一心不乱下。有云。专持名号。以称名故诸罪销灭。即是多善根福德因缘。

　　△次订讹脱。

　　【疏】彼石经本。六朝人书。窃疑今本。相传讹脱。

　　【钞】解中既云。今传讹脱。凡读习者。应依古本而增正之。

　　△三况显持名。

　　【疏】况我弥陀。以名接物。耳闻口诵。无边圣德。揽入识心。永为佛种。顿除亿劫重罪。获证无上菩提。信知非少善根。实谓多功德也。

　　【钞】凡诸佛应身接物。有乎四益。一以形益。现身是也。二以光益。放光是也。三以声益。说法是也。四以通益。现神足是也。惟阿弥陀。四益之外。更加之以名接物。以其有本时所发誓愿故也。余之四接。其摄机也狭。惟以名接物。其摄机也广。既弥陀以名而接物。故众生得以耳闻而口诵。岂惟一称嘉号。而万德齐彰。且又无边圣德揽入识心。永为佛种。除罪证道不可思议。其善根功德。岂小小哉。窃原净土法门。其所开示一也。惟所修之方。厥门虽多。要其所归。不出二种。一曰正修。二曰助行。于正修中。其法有二。一观想。二持名。专心作观。则文载观经。专心持名。则文载此经。若观想与持名。两者并行。则文载般舟三昧经。今欲明其义。则有五种不同。一名实不同。名即佛界假名。实则佛界五阴。与夫国土。观五阴实法。则观经所示佛菩萨。三辈往生等九观。观依报国土。则观经所示日冰地树等六观。若般舟经所示。但观佛身。正报实法而已。今经所示。但持假名。故曰闻说阿弥陀佛。执持名号是则依此经修。但以称佛名号。六字音声。而为所缘之境。无以观佛相好。以滥经宗。所谓一称嘉号。万德齐彰。举假名而全收实法。故知此经所示。乃提纲挈领之法门也。二缓急不同。如观经所示十六妙观。始修日观。必待成就。然后改观。观水观冰等。缓缓而进。办在一生。此经所示持名方法。极其长期。在于七日。其次或六或五。乃至一日执持名号。一心不乱。并观经下辈往生。大弥陀经临终十念。即得往生。故知此经所示。乃以急胜缓之法门也。三难易不同。观经修观。以凡夫之人。心想嬴劣。故先示日观西向。以摄其心。待心静细。然后观水观冰。乃至像观成就。然后观佛真身。此必久修成熟之机乃可行之。今经所示初心凡夫。但是有口能称。有信能念。皆可修之。故知此经所示。乃至简至易之法门也。四纯间不同。十六观门。初心修者。跏趺入定。然后可观。出定历缘。非其境界。若执持名号。不间闲忙。不拘动静。行住坐卧。皆可修之。故知此经所示。乃至捷至径之法门也。五摄机不同。若依观经所修。惟被上根。故所修之机狭而不广。称名之法。不择贤愚不拣男女。若贫若富若贵若贱皆可修之。故知此经所示。乃摄机极广之法门也。是则此经所明境观。只须惟约执持名号为所观。境若事若理。悉以此而解说修行。不必更约观佛相好而杂附之。

　　△三感果二。初分科。

　　○三感果二。初感圣迎接。

　　△二释经二。初感圣迎接二。初列经。

　　其人临命终时。阿弥陀佛。与诸圣众现在其前。

　　△二释义四。初随品所感。

　　【疏】灵芝云。圣众现前。亦有多种。或真佛化佛。观音势至随其品位。委在观经。

　　【钞】真佛者弥陀之应身也。此有二种。一胜应。二劣应。化身。则从应身。又变化其身。而来接引。准例观音势至亦有真之与化。随其此方。念佛功行。破惑伏惑。以感何身而接引之。

　　△次破斥谬解二。初序谬。

　　【疏】或谓临终见佛。以为魔者。或云自心业现。实无他佛来者。

　　【钞】世间禅门浅悟。教苑谬承。多作此说。

　　△二斥过。

　　【疏】斯盖不知生佛。一体。感应道交。自障障他。为过非浅。

　　【钞】凡是见佛须论感应。若平居参禅。或修空观。既宗扫荡。佛亦不立。苟有所见。悉为魔境。或功用显著。心佛自现。亦须观空。弗生著相。今既念佛。求生极乐。临终见佛。此因妙感。复由生佛。本是一体。感应道交。法尔如是。若不明此。妄论邪谈。不惟自障。兼亦障人。于此法门。大成罪过。

　　△三引证。

　　【疏】法藏本愿云。众生发愿。欲生我国。临命终时。假令不与大众围绕。现其人前者。不取正觉。

　　【钞】弥陀。夙昔既有弘愿。众生又能依愿求生。此正生佛天性相关。感应道交。不可思议。

　　△二正念往生二。初牒科。

　　○二正念往生。

　　△二释经二。初列经。

　　是人终时。心不颠倒。即得往生阿弥陀佛。极乐国土。

　　△二释义二。初明佛力摄持。

　　【疏】乘弥陀愿力摄持。不为平昔妄想攀缘。倾动其心。正念现前。故云心不颠倒。

　　【钞】娑婆众生。虽能念佛。浩浩见思。实未伏断。而能垂终心不颠倒者。原非自力。而能主持。乃全仗弥陀。乘大愿船而来拔济。虽非正念。而能正念。故得心不颠倒。即得往生。

　　△次明自他兼济。

　　【疏】因前念佛。罪灭障除。净业内熏。慈光外摄。离苦得乐。一剎那间。故云即得往生等。

　　【钞】经云。至心念佛一声。能灭八十亿劫生死重罪。夫生死。未来所受之报障也。重罪。往昔所造之业障也。业从心造。过去世时之烦恼障也。八十亿劫。言过去所起烦恼。所造恶业。极长之时分也。如是长时三障。一称佛名。而能顿灭者。此由行人念佛智慧之日。合佛慈悲智慧之日。二慧日光。重重相照。故无烦恼之暗而不烛。无罪业之幽而不照。亦无生死之缚而不解。离苦得乐。即得往生岂虚谬哉。是则虽由慈光外摄。而又全凭念力至心。寄语行者。寻常称名。七日之期。而功始一日一日之期。而功始一时。一时之期。而功始一念。果能一念至心。而灭除众罪。则一时一时之功。当何如哉。一日七日之功。又何如哉。成山之功。始于初篑。求生净土者。尚勉之哉。故普智大师引涅槃经云。譬如少火。能然一切草木。如少金刚。能坏须弥山。所以观经下品中说。火车相现。尚得往生。皆由惭愧之心。信力坚固。方能灭恶。若观世人。为善心轻。为恶心重。诚恐善未敌恶。何以得生净土。请以现事验之。对佛像。则不如接大宾之恭谨。学经法。则不如求财利之勤劬。毁他。则气粗语滑。赞彼。则气缓语涩。或以恶之。则覆善扬恶。好之。则掩短美长。凡此用心方沉恶趣欲以少善消多恶。而求生者难矣哉。

　　△四结劝二。初牒科。

　　○四结劝。

　　△二释经二。初列经。

　　舍利弗。我见是利。故说此言。若有众生。闻是说者。应当发愿生彼国土。

　　△二释义。

　　【疏】净业功勋。愿为最要。是故如来再三劝勉。

　　【钞】净业之宗。虽具三要。愿为船舵。又居其先。信行有所要制。直捷往生无疑。

　　△三诸佛称赞二。初牒科。

　　○三诸佛称赞三。初释迦称赞。

　　△二释经三。初释迦称赞二。初列经。

　　舍利弗。如我今者。赞叹阿弥陀佛。不可思议功德之利。

　　△二释义三。初释称赞所指。

　　【疏】牒前称赞依正庄严愿行功德。利益无量以例六方诸佛。悉亦如是称赞。勉令生信。

　　【钞】前所称赞依正庄严。指所诠之体也。愿之与行。指所诠之宗也。功之与德。指所诠之力用也。如是利益无量无边。尚不可以心思。况可以言议。金口叮咛。勉令生信。读是经者。可不修之。

　　△次明秦译之简。

　　【疏】唐译具有十方。此惟六方。略去四维耳。

　　【钞】历代译经。惟什师顺此方之机而十一略之。无论其他。即此经十方佛赞。而略去其四。人皆传诵似有不期然而使之然者。亦可谓得契理契机　妙也。

　　△三指科判之失。

　　【疏】孤山疏。此后即属流通。今谓诸佛称赞。是本经题一经要旨。合归正说。

　　【钞】孤山判属流通者。意谓六方佛赞。是使流通故也。不知此赞是本经题目。岂有经义属于正宗。而经题又属流通耶。

　　△二诸佛同赞二。初牒科。

　　○二诸佛同赞六。初东方二。初现相表彰。

　　△二释经二。初东方二。初现相表彰二。初列经。

　　东方亦有阿閦鞞佛。须弥相佛。大须弥佛。须弥光佛。妙音佛。如是等恒河沙数诸佛。各于其国。出广长舌相。遍覆三千大千世界。

　　△二释义四。初释佛名五。初释阿閦鞞佛。

　　【疏】阿閦鞞佛。此云不动。法身常住。无迁变故。

　　【钞】论佛三身。悉无迁变。以报身契法证一性故。应身从体起用。全用在体故。今但云法身者。以让此身非修成故也。

　　△次释须弥相佛。

　　【疏】须弥此云妙高。佛相如之。妙则三德圆融。高则迥出因位。

　　【钞】三德圆融。简异偏证。迥出因位。简异分真。乃圆顿妙觉果佛。若曰佛相如之。乃所现胜应。被高山王机。说华严等经之佛。亦可名为报身。

　　△三释大须弥佛。

　　【疏】大须弥者。佛德高大。如须弥卢。超过众山。

　　【钞】高则位齐究竟。广则德备法界。超过因位。称大须弥。

　　△四释须弥光佛。

　　【疏】须弥光者。光如须弥。映蔽众山。

　　【钞】报智光明。竖高横遍。因位偏乘悉皆映蔽。

　　△五释妙音佛。

　　【疏】妙音者。音声美妙。说法称机。

　　【钞】音声虽美。不能说法固非妙也。虽能说法。若不称机。亦非妙也。

　　△次释恒河沙。

　　【疏】恒河。亦云殑伽河。在天竺无热池侧。广四十里。其沙至细。兴水同流。言其多也。

　　【钞】无热池。即梵语阿耨达也。有四口。从东南角白象口所出之水。流入恒河。沙细如面。佛常于此河之侧说法。凡指数多。必以此河之沙为喻。令易晓故。

　　△三释广长舌相。

　　【疏】出广长舌。表无虚妄。无量劫来。口离四过。故感此相。

　　【钞】凡人之舌。随其报相。各有广长。若此方贵人。舌䑛至鼻然能可长可短。则以之为贵。苟长而不能缩。短而不能伸。此必生前好演是非为短长之说。故感今生如此之报以验世人不妄语者。必得其所。惟佛世尊。多劫实语。故舌相广长。超异常人。然有常相。现相不同。若常相者。缩之虽常在口。伸之则能覆面。上至发际。此曾令外道生信。所示如此也。若夫现相。又有大小不同。略举二经。法华言高而不言广。故曰上至梵世。此经言广而不言高。故曰遍覆三千大千世界。要知二经。大小相齐。但文互略。故各举一边。悉是表无虚妄。现此以敦闻者之信耳。又义。法华明竖出三界。故但言高。此经明横出三界。故但言广若即竖而横。即横而竖。文虽互略。义必相齐。

　　△四释三千大千。

　　【疏】三千大千世界。俱舍颂云。四大洲日月。须弥卢欲天。梵世各一千。名一小千界。此小千千倍。说名为中千。此千倍大千。皆同一成坏。谓万亿四天下。总为一佛土也。

　　【钞】前文已释。须者往寻。

　　△二发言劝信二。初牒科。

　　○二发言劝信。

　　△二释经二。初列经。

　　说诚实言。汝等众生。当信是称赞不可思议功德。一切诸佛所护念经。

　　△二释义二。初释令生深信。

　　【疏】决定不虚。故言诚实。十方世界恒沙诸佛。异口同音。说此法门。令生深信。

　　【钞】十方诸佛。说诚实言者。谓净土法门。非但我释迦如来。于此经中。以决定不虚之言。而为大众宣说即十方诸佛。亦异口同音。说如是决定可信诚实之法也。此段经义。昔慈恩法师。谓观此经势。盖他方诸佛。告自国听众。释迦转引彼佛意言。证彼西方。令此会众生信敬也。而灵芝法师所说。又自不同谓正当释迦说此经时。十方诸佛同时劝赞。令信是经。余谓准前。既云亦有。要当以慈恩为正也。

　　△次释是本经题。

　　【疏】称赞下十六字。是本经题。上八字。言极乐依正庄严。行愿因果。下八字。言六方称赞。下文释云。闻是经受持者。及闻诸佛名者。皆为诸佛护念。不退菩提。

　　【钞】准慈恩师意。则下八字。总是释迦与诸佛。皆说净土法门。而此唯心净土。本性弥陀之旨。皆为诸佛之所护念。越溪澄师云此经有四不可思议。一者依报。虽是同居。而体是寂光。二者正报。虽是应身。即法即报。三者修因。四者感果。七日持名即感圣果。因果不二。皆是不可思议功德。

　　△二南方二。初牒科。

　　○二南方二。初现相表彰。

　　△二释经二。初现表彰二。初列经。

　　舍利弗。南方世界。有日月灯佛。名闻光佛。大𦦨肩佛。须弥灯佛。无量精进佛。如是等恒河沙数诸佛。各于其国。出广长舌相。遍覆三千大千世界。

　　△二释义五。初释日月灯佛。

　　【疏】日月灯光。表佛三智。

　　【钞】三智之中。一切种智。最为尊胜。取喻如日。无幽不烛而寰宇居尊。道种智。出假利物导利群萌。取喻如月。长养万物。各得华茂。一切智。破见思惑。于空得证。取喻如灯。能除室暗。使获智明。

　　△次释名闻光佛。

　　【疏】名闻光者。名闻十方。如光遍照。

　　【钞】三德智光。遍照十方。有名称之实。故有名称之闻。

　　△三释大𦦨肩佛。

　　【疏】大𦦨肩者。肩表二智。𦦨喻照理。

　　【钞】左肩表实智。右肩表权智。二智之焰。能照权实之理。喻如𦦨肩。

　　△四释须弥灯佛。

　　【疏】须弥灯者。须弥高出众山。灯表化他之用。

　　【钞】高出众山。表自证之体。备乎四德。高出因位。化他之用。即用即体。利无不妙。

　　△五释无量精进佛。

　　【疏】无量精进者。方便度生。未尝休息。众生无量。悲智亦然。

　　【钞】众生无量。言数多也。未尝休息。言时长也。如来之悲智方便。度尽众生。不杂不退。故名无量精进。

　　△二发言劝信二。初牒科。

　　○二发言劝信。

　　△二列经。

　　说诚实言。汝等众生。当信是称赞不可思议功德。一切诸佛。所护念经。

　　△三西方二。初牒科。

　　○三西方二。初现相表彰。

　　△二释经二。初现相表彰二。初列经。

　　舍利弗。西方世界。有无量寿佛。无量相佛。无量幢佛。大光佛。大明佛。宝相佛。净光佛。如是等恒河沙数诸佛。各于其国。出广长舌相。遍覆三千大千世界。

　　△二释义七。初释无量寿佛。

　　【疏】无量寿佛者。灵芝云。同名甚多。决非法藏所成之弥陀也。慈恩云。设若弥陀自赞。于理何妨。谓称赞此法门。令生深信。非自伐其善也。

　　【钞】灵芝谓决非极乐弥陀者。以其十方诸佛。各于本国称赞。说此弥陀一经。令众生闻者。生信受持。发往生愿。若弥陀自赞者。岂令极乐众生。又求生别有极乐净土乎。况自伐其善者。祇可诫乎下凡。若如来者。自称我是如来应供等。勉令闻者。咸来听法。成乎三慧。岂自伐之言乎。

　　△次释无量相佛。

　　【疏】无量相者。相好无量也。

　　【钞】相好无量者。如卢舍那。具足十华藏海微尘相好。阿弥陀佛。具足八万四千相好光明。龙女之赞释迦。微妙净法身。具相三十二。以八十种好。用庄严法身。皆可名为相好无量也。

　　△三释无量幢佛。

　　【疏】无量幢者。功德无量超胜如幢也。

　　【钞】幢有二义。一高出。有超胜义。二八方。有摧邪义今取高出。故释云超胜。

　　△四释大光佛。

　　【疏】大光者。广大光明。映蔽一切也。

　　【钞】智慧光明极其广大。映蔽凡小。及以因人。

　　△五释大明佛。

　　【疏】大明者佛智大明。无惑不破也。

　　【钞】佛证三智。皆有大明。能破三惑。及以二死既能自破。亦能破他。

　　△六释宝相佛。

　　【疏】宝相者相好殊特如宝可贵也。

　　【钞】世间之宝。莫贵于善。如来之宝。莫贵相好。可尊可重故喻于宝。

　　△七释净光佛。

　　【疏】净光者。净表法身。光表报应也。

　　【钞】分字而释。故名以义表。若合释者。光表三身。净表三身。证极清净超诸因位。金光明经云。如来游于无量甚深法性超诸菩萨所行清净是也。

　　△二发言劝信二。初牒科。

　　○二发言劝信。

　　△二列经。

　　说诚实言。汝等众生当信是称赞不可思议功德。一切诸佛所护念经。

　　△四北方二。初牒科。

　　○四北方二。初现相表彰。

　　△二释经二。初现相表彰二。初列经。

　　舍利弗。北方世界。有𦦨肩佛最胜音佛。难沮佛。日生佛。网明佛。如是等恒河沙数诸佛各于其国出广长舌相。遍覆三千大千世界。

　　△二释义五。初释𦦨肩佛。

　　【疏】𦦨肩者。双照真俗。如肩发𦦨。

　　【钞】两肩表权实二智。今两肩发𦦨。表二智𦦨光。照真俗二理也。

　　△次释最胜音佛。

　　【疏】最胜音者。梵音深妙。超胜一切。

　　【钞】佛凡说法。以八音四辨而宣畅之。所诠之理。最为深妙。一切因人。所不能比。故言最胜。

　　△三释难沮佛。

　　【疏】难沮者。法身坚固。不可沮坏。

　　【钞】佛具三身。举一即三。法身既其坚固。报应亦必同之。要之皆不可沮坏也。

　　△四释日生佛。

　　【疏】日生者。如日初升。无幽不烛。

　　【钞】佛日行空。皆能烛幽。惟初生日。烛幽义显。故偏言之。

　　△五释网明佛。

　　【疏】网明者。智明如网遍覆十界。

　　【钞】佛之智慧光明。犹如因陀罗网。既互照庄严之不尽。亦遍覆十方之无余可表慈悲荫祐十界。

　　△二发言劝信二。初牒科。

　　○二发言劝信。

　　△二列经。

　　说诚实言。汝等众生。当信是称赞不可思议功德。一切诸佛所护念经。

　　△五下方二。初牒科。

　　○五下方二。初现相表彰。

　　△二释经二。初现相表彰二。初列经。

　　舍利弗。下方世界有师子佛。名闻佛。名光佛达磨佛。法幢佛。持法佛。如是等恒河沙数诸佛。各于其国。出广长舌相。遍覆三千大千世界。

　　△二释义六。初释师子佛。

　　【疏】师子如师子王摧伏群兽。

　　【钞】师子为百兽中王。身力威猛。吼音雄震。力能伏兽。声能裂脑。喻佛从意轮现身通。口轮说大法。众生莫不归依。邪魔悉皆摧伏。

　　△次释名闻佛。

　　【疏】名闻者。名称普闻无量世界。

　　【钞】佛有无量德。应有无量名。皆有称名之实。一一不虚。一一诸名。闻于无量世界。莫不使闻者仰名餐德。而获利益。

　　△三释名光佛。

　　【疏】名光者。名如日光。遍照一切。

　　【钞】即智光而为名光。智随名遍。而光依智照。

　　△四释达磨佛。

　　【疏】达磨翻法。所证法身。轨持万化。

　　【钞】阳春到处。万物遂生。法身遍处。万物咸轨。随缘不失规矩。真如不变难思。

　　△五释法幢佛。

　　【疏】法幢。法性如幢。高出群有。

　　【钞】法性高出者。乃出缠之法性也。诸佛众生。共而不共者以此。

　　△六释持法佛。

　　【疏】持法。以中道实智。持二边法。

　　【钞】空有不能持中实者。下不能御上也。中实而能持二边者。胜能统劣也。既不失中道。亦不失二边。

　　△二发言劝信二。初牒科。

　　○二发言劝信。

　　△二列经。

　　说诚实言。汝等众生。当信是称赞。不可思议功德。一切诸佛所护念经。

　　△六上方二。初牒科。

　　○六上方二。初现相表彰。

　　△二释经二。初现相表彰二。初列经。

　　舍利弗。上方世界。有梵音佛。宿王佛。香上佛。香光佛。大𦦨肩佛。杂色宝华严身佛。娑罗树王佛。宝华德佛。见一切义佛。如须弥山佛。如是等恒河沙数诸佛。各于其国。出广长舌相。遍覆三千大千世界。

　　△二释义十。初释梵音佛。

　　【疏】梵音者。梵即净也。法音净妙。闻者适悦也。

　　【钞】佛以已证清净妙法。八音四辨。悦怀而说契理契机。无不适悦。

　　△次释宿王佛。

　　【疏】宿王。如月照夜。星宿中王。

　　【钞】三乘圣众。犹如星宿。佛清净月。如宿中王。以清净法。荫诸烦热。

　　△二释香上佛。

　　【疏】香上。众德如香。超诸因位。

　　【钞】佛有五分身香。能总一切万德。人所不能及。故以香上称之。

　　△四释香光佛。

　　【疏】香光。五分法香。如光破暗。

　　【钞】佛名香光庄严者。以有五分法身之香。遍照法界。破诸众生不净之暗故也。

　　△五释大𦦨肩佛。

　　【疏】大𦦨肩。大智发光。双照二谛。

　　【钞】诸法实相。不出真俗。故能照智。祇惟权实。故以两肩发𦦨。以表彰智境难思。

　　△六释宝华严身佛。

　　【疏】宝华严身者。万行因华。如宝庄严。法性之身。

　　【钞】佛身以诸相为众宝庄严者。正表果德。以万行因华而庄严之也。既以是而严身。复以是而为号欲令众生睹相。莫不志愿思齐。

　　△七释娑罗树王佛。

　　【疏】娑罗。此云坚固。喻法身无变易故。

　　【钞】西天以娑罗为树中王。震旦国惟峨眉王屋天台有之。树有五德。一婆娑荫覆。二密幄鳞砌。三冬夏不凋。四树身坚固。五花色香美。以是之故。称树中王。可喻如来大慈普被。万德具足。常住寂灭。究竟坚固。相好庄严。解中取坚固之义。以喻法身。为其能统众德故也。

　　△八释宝华德佛。

　　【疏】四德如宝如花开敷。

　　【钞】佛之所宝。莫贵四德。芬芳炜烨。如花开敷。

　　△九释见一切义佛。

　　【疏】见一切义。洞达诸法甚深义故。

　　【钞】诸法十界也。义趣者三谛也。惟佛与佛。乃能究尽。故称见一切义佛。

　　△十释如须弥山佛。

　　【疏】如须弥山者。如妙高山。众圣中尊。

　　【钞】须弥山四宝所成。故称为妙。表出众山。故称为高。喻佛究竟常乐我净。一切因人莫能过之。

　　△二发言劝信二。初牒科。

　　○二发言劝信。

　　△二释经二。初列经。

　　说诚实言。汝等众生。当信是称赞不可思议功德。一切诸佛所护念经。

　　△三征释经题二。初分科。

　　○三征释经题二。初征。

　　△二释经二。初征二。初列经。

　　舍利弗。于汝意云何。何故名为一切诸佛。所护念经。

　　△二释义。

　　【疏】佛自征起。下文释之。

　　△二释二。初牒科。

　　○二释。

　　△二释经二。初列经。

　　舍利弗。若有善男子善女人。闻是经受持者。及闻诸佛名者。是诸善男子。善女人皆为一切诸佛。之所护念。皆得不退转于阿耨多罗三藐三菩提。

　　△二释义四。初约三经释。

　　【疏】闻是经者。教经也。受持者。行经也。不退菩提。菩提是本有性德。理经也。三经即是三德秘藏圆该一切。舒之则弥纶法界。卷之则摄在一经。故使受持之人。恒沙如来护念。不退菩提也。

　　【钞】闻是下。释成三经。三经下。会归三德。理经即法身德。行经即般若德。教经即解脱德。圆该一切者。明三德无所而不具也。舒之则弥纶法界者。一即一切也。卷之则摄在一经者。一切即一也。能如是了。则弥陀一经。充满法界可也。十方法界。皆具此经可也。又须了达教行理经。举一即三。余二易知。今但明行经。如执持名号。一心不乱。行经般若德也。所持名号。万德全彰理经法身德也。念念灭除生死重罪。教经解脱德也。受持之人。如来护念。其所护念不在兹乎。

　　△次约附文释。

　　【疏】灵芝云。闻是经受持者。牒前依正庄严。修证因果之文。及闻诸佛名者。牒前六方称赞之文也。护谓覆护。不使魔娆。念谓忆念。不令退失。唐译云闻是经已。深生信解。必为十方十殑伽沙诸佛世尊之所摄受。

　　【钞】在文可知。

　　△三约果号释。

　　【疏】阿耨多罗。此云无上。三藐。此云正等。三菩提。此云正觉。佛之果号。

　　△四约功用释。

　　【疏】灵芝云。博地凡夫。业惑缠缚。流转五道。百千万劫。忽闻净土。志愿求生。一日称名。即超彼国。诸佛护念。直趣菩提。可谓万劫难逢。千生一遇。

　　【钞】万劫难逢。千生一遇。亦有泛的不同。如虽闻大法。获种善根。未必即能顿超生死。以其轮回难出。大道难成故也。今所说法。信受奉行。一日之功。超三僧祇。诸佛护念。的在是乎。

　　△三流通分二。初牒科。

　　○三流通分二。初佛劝信受二。初劝信。

　　△二释经二。初佛劝信受二。初劝信二。初列经。

　　是故舍利弗。汝等皆当信受我语。及诸佛所说。

　　△二释义。

　　【疏】叮咛告诫。勉令生信。我及十方诸佛所说。

　　△二显益二。初分科。

　　○二显益二。初由因克果二。初正示二。初修因。

　　△二释经二。初由因克果二。初正示二。初修因二。初列经。

　　舍利弗。若有人已发愿。今发愿。当发愿。欲生阿弥陀佛国者。

　　△二释义。

　　【疏】已即过去。今即现在。当即未来。发愿是因。得生是果。有愿必生。万无一失。

　　△二感果二。初牒科。

　　○二感果。

　　△二释经二。初列经。

　　是诸人等。皆得不退转于阿耨多罗三藐三菩提于彼国土若已生。若今生。若当生。

　　△二解义。

　　【疏】是诸下。唐译云。一切定于无上菩提。得不退转于彼下。唐译云。一切定生无量寿佛极乐世界。清净国土。是故皆应深心信解。发愿往生。勿行放逸。

　　【钞】是诸人等。指前三时发愿之人。皆得不退菩提者。非是他人祇是于彼国土已发愿者。则若已生。今发愿者。则若今生。当发愿者。则若当生。然愿非虚设。发必导往。行非浪施修必因信。三者圆满。必得往生。若得往生。决不退转。

　　△二结劝二。初牒科。

　　○二结劝。

　　△二释经二。初列经。

　　是故舍利弗。诸善男子善女人。若有信者。应当发愿。生彼国土。

　　△二释义二。初明拣机。

　　【疏】孤山曰。若有信者。应当发愿。则拣出无信之人。

　　【钞】采佛法宝。须假信手。苟无手人。徒入宝山。

　　△次明他力。

　　【疏】夫求生净土者。是假他力。弥陀愿摄。释迦劝赞。诸佛护念。三者备矣。苟有信心。往生极易。如渡大海。既得巨航。仍有良导。加以顺风。必能速到彼岸矣。若其不肯登舟。迟留险道者。谁之过欤。

　　【钞】假他力者。乃取多分为言。以念佛三昧于功用但称名。于期限方七日。苟不多假他力。云何即得往生。他力有三。一弥陀愿摄。喻如巨航二释迦劝赞喻如良导三诸佛护念。喻如顺风。惟其如此。是以速到。慈航已备。而不肯登舟。甘心于罗刹鬼国。嗜片时之五欲。知必堕落而不之恤。亦愚也哉。

　　△二举难况易二。初牒科。

　　○二举难况易二。初我赞诸佛。

　　△二释经二。初我赞诸佛二。初列经。

　　舍利弗。如我今者。称赞诸佛不可思议功德。

　　△二释义三。初明二译不同而同。

　　【疏】此明诸佛互赞唐译但云。称扬赞叹无量寿佛。今言称赞诸佛者以佛佛体同故。

　　△次引经证不同而同。

　　【疏】华严云。一切诸佛身。唯是一法身。一身一智慧。力无畏亦然。

　　△三结二译不同而同。

　　【疏】是故称赞弥陀。即是赞诸佛也。

　　【钞】华严云。一切诸佛。各有自受用身。及以化境。则彼此各各不明也。唯是一法身等。则同也此即三德三身等。种种三法莫不皆同岂非称赞阿弥陀即是称赞诸佛乎。

　　△二诸佛赞我二。初牒科。

　　○二诸佛赞我二。初述彼赞词。

　　△二释经二。初述彼赞词二。初经。

　　彼诸佛等。亦称赞我不可思议功德。而作是言。释迦牟尼佛。能为甚难希有之事。能于娑婆国土。五浊恶世劫浊。见浊烦恼浊众生浊。命浊中。得阿耨多罗三藐三菩提。为诸众生。说是一切世间难信之法。

　　△二释义二。初泛明诸佛同赞。

　　【疏】彼诸佛等。亦称赞我。则弥陀亦同诸佛称赞释迦也。

　　【钞】彼此虽各相赞。而其所赞正自不同。如释迦之赞弥陀。则能以大慈与乐。取土摄受。弥陀之赞释迦。则能以大悲拔苦。现土折伏虽有互用。实亦互益故拔苦正欲与乐。兴乐正欲拔苦慈悲兼济。与拔并施。若严父之与慈母。道并行而不相悖也。

　　△次述彼诸佛赞词三。初明因德立称。

　　【疏】释迦。此云能仁。牟尼。此云寂默能仁则大慈应物。寂默则大智冥理。

　　【钞】大智冥理。自证之体也。大慈应物化他之用也。今正言应用。如来应于五浊恶世。是以号为能仁。

　　△次明称名之德。

　　【疏】能为甚难希有之事者下文自释。一于五浊得菩提。二为众生说难信之法。

　　【钞】释迦之所以称能仁者。盖有二能焉。一于难得菩提之土。而得此菩提。是故号为寂默。盖能于非寂非默之境。而得寂默菩提。此一能也。二于刚强浊恶不解之土。而说此妙法。是故号为能仁。盖能于鲜信鲜解之人。而说难信之法。是故号为能仁。此二能也。

　　△三释所化之国二。初释娑婆。

　　【疏】梵语娑婆。此云堪忍。以众生堪能忍受三毒诸烦恼故。

　　【钞】三毒者。贪瞋痴也。总该五利使五钝使。见惑八十八使。思惑八十一品也。皆称烦恼者。烦如烦热。恼即恼乱。不得须臾清凉自在。亦可谓之极苦矣然而恬然忍受。不特不以之为苦。犹且以之为乐。此其所以称堪忍也。

　　△次释五浊二。初总释。

　　【疏】五浊者。楞严云。譬如清水。投之沙土。土失留碍水亡清洁。汩然浑浊。由此五浊。理水亡清。

　　【钞】清水。喻真空之理。沙土。喻见思。并所召果色一理一惑。相织妄成。由是水失清净。惑失留碍。故曰由此五浊。理水亡清。名之为浊。但此经五浊。兴楞严粗细不同。事理咸异。若会而归之。又不同而同也。

　　△次别释五。初劫浊。

　　【疏】劫者。梵语劫波。此云时分。从减劫人寿二万岁时。即入劫浊。四浊增剧。聚在此时。瞋恚增剧刀兵起。贪欲增剧饥馑起。愚痴增剧疾疫起。三灾起故。烦恼倍隆。诸见转炽。众浊交凑如水奔昏。

　　【钞】劫名时分。以世界为体。世界有成住坏空。为四大时分。每一时分。有二十番增减之久。今是住劫减劫之末。减劫之初。人寿有八万岁。过一百年减一岁。减至二万岁。即入劫浊。浊未增盛。自尔已后众生三毒。日增月盛。至释迦时人寿百岁。故曰四浊增剧。聚在此时。刀兵等者。小三灾也。生当此时。灾起不常。职由人心三毒所感。然犹未至太剧。至减人寿十岁之时。此小三灾方名极隆。世界众生。将无噍类谓之子德减父德。子年减父年。然后人心厌苦。渐能迁善。由是又过百年。增寿一岁。寿逾增而善逾进。增至八万岁而后止。谓之子德增父德。子年倍父年。如是凡经二十番。然后入于坏劫。则水火风大三灾。次第发现。复经如是二十番时。方入空劫。空二十番时。世界复成亦二十番时。方入住劫。当释迦时。正住劫第九番减劫之时。故曰能于五浊恶世等。

　　△次释见浊。

　　【疏】见者。身见。边见。戒取。见取。邪见。五利使。乃至六十二见等也。

　　【钞】身见者。谓于五阴中妄计有身。强立主宰。恒起我见。执我我所。是名身见。边见者。谓计我身。或断或常。执断非常。执常非断。但执一边。是名边见。戒取者。谓于非戒之中。谬以为戒。强执胜妙。希取进行。是名戒取。见取者。谓于非真妙法中。谬计涅槃。心生取着。妄计所得为胜。是名见取邪见者谓邪心取理。颠倒妄见。不信因果。断诸善根。作阐提行。是名邪见。出涅槃经。六十二见者。谓外道之人。于色受想行识五阴法中。每一阴起四种见。谓计色大我小。我在色中。我大色小。色在我中。离色是我。即色是我。色阴既尔。余四亦然。成二十见。约过去。现在未来三世论之。成六十见。加断常二见为根。本。共六十二。出涅槃经。五利使者。利即快利之义谓此五种妄惑。动念即生。造次恒有。使即驱使之义。谓诸众生。为此五种妄惑。驱逐心神。流转三界。无有出期。故名使也。

　　△三释烦恼浊。

　　【疏】烦恼者。贪。瞋。痴。慢。疑。五钝使。乃至百八烦恼等。是也。

　　【钞】贪。即引取无厌也。谓诸众生。贪着世间色欲财。宝。恣纵心情而无厌足。瞋即忿怒。谓诸众生于违情境上起诸瞋恚。恼乱自他。痴即迷惑不了。谓诸众生。以迷心缘境。于一切法。不能明了。慢即自恃轻他。谓诸众生。自恃种姓富贵。有德有才。轻慢于他。疑即犹豫不决。谓诸众生。迷心乖理。不能通达法相。五钝使者钝即迟钝。谓此五种妄惑。既非动念即生。亦非造次恒有。故言钝也。百八烦恼者。昏烦之法。恼乱心神。故名烦恼。谓眼耳鼻舌身意六根。对色声香味触法六尘。各有好恶平等三种不同。则成十八烦恼。又于其中起苦受。乐受。不苦不乐受。复有十八。共三十六种。更约过去现在未来三世。各有三十六种。总成百八烦恼也。

　　△四释众生浊。

　　【疏】众生者。揽五阴见慢果报。立此假名。

　　【钞】众者众也。揽五阴实法。立众生假名。而言见慢果报者。约由因感果为义。见慢。即过去利钝二使之因。果报。即现在五阴之果。

　　△五释命浊。

　　【疏】命者。刹那生灭。摧年促寿。

　　【钞】释。迦现世。人寿八十。虽名曰短。较年犹长。复以年而较月。以月而较日。渐渐相较。至于刹那。一念有六十刹那。刹那有六十生灭。所谓岂惟年变。兼又月迁。以至喻云如火成灰。念念销殒。殒亡不息。决知此身。终从变灭。盖世人之寿为八相所迁所谓小四相。迁大四相。故曰刹那生灭摧年促寿。

　　△四结皆由悲愿。

　　【疏】悲华经云。吾以大悲本愿力故。处此浊恶不净国土。

　　【钞】浊恶国土。众生悲苦。正与释迦悲愿相应。所谓下合六道众生。同一悲仰。若夫净土众生仰乐。正与弥陀慈愿相应。所谓上合十方诸佛。同一慈力。然而释迦之悲非不兼慈。弥陀之慈非不兼悲。今对二土净秽。故偏言一边耳。

　　△五结难信之法。

　　【疏】夫念佛三昧。不拣贤愚。不择贵贱。不论久近。不分善恶。唯取决定信心。临终恶相。十念往生。此乃具缚凡愚。屠沽下类。刹那超越。成佛之法。可谓一切世间甚难信也。

　　【钞】夫佛法大海。一味平等。固于贤愚贵贱。无所分别。若言临终恶相。十念往生。惟净土一门。方有是事。一切世间实为难信。可谓大乘中之大乘。了义中之了义也。

　　△二显示不虚二。初牒科。

　　○二显示不虚。

　　△二释经二。初列经。

　　舍利弗。当知我于五浊恶世。行此难事。得阿耨多罗三藐三菩提。为一切世间说此难信之法。是为甚难。

　　△二释义二。初明释迦具足二难。

　　【疏】孤山曰。五浊界中。行难行之行。而得菩提。其事已难。复说此难信之法。二事兼行是甚难也。诸佛赞我。岂虚言哉。

　　【钞】诸佛同赞释迦者。谓具二难故。一者于难成道之国而能成道。二于难生信之人而说此法。对显诸佛。则成二易矣。

　　△次显二土修行难易。

　　【疏】慈云云。五浊得道为难。净土修行则易。

　　【钞】慈云大师云。娑婆得道有十难。一不常值佛。二不闻说法。三恶友牵缠四群魔恼乱。五轮回不息。六难逃恶趣。七尘缘障道。八寿命短促。九修行退失。十尘劫难成。净土修行有十易。一常得见佛。二常闻法音。三圣贤集会。四远离魔事。五不受轮回。六永离恶趣。七胜缘助道。八寿命无量。九入正定聚。十一生行满。难易之状。明言如此。可不舍难而取易乎。

　　△二众喜奉行二。初牒科。

　　○二众喜奉行。

　　△二释经二。初列经。

　　佛说此经已。舍利弗。及诸比丘一切世间天人阿修罗等。闻佛所说。欢喜信受。作礼而去。

　　△二释义五。初约机收简。

　　【疏】一切世间。总收四众十界。别举三善道者。多受化之机故也。天谓梵释欲色等天。阿修罗。此云非天。富贵同天而多謟诳。无天行故。等者。等于八部鬼神。同闻众也。

　　【钞】解中明经所叙。闻法之机。有收有简。一切世间。则总收四众十界。四众固是常闻法者。十界则兼收四趣。谓所收机若是之广也。天人修罗。则简去余趣。惟举三善道也。谓所受化之机。若此之多也。此且就一往约余经者为言。若极乐法门。如大本中说。临终地狱相现。以至蜎飞蠕动。皆以愿力摄之。令生彼国。则所摄之机。诚宜四众十界。无所而不收也。

　　△次明益所以。

　　【疏】孤山曰。闻所未闻。故欢喜信受。重法尊师。故作礼而去。

　　△三获益浅深。

　　【疏】言欢喜者义该深浅。或得欢喜益。或证理入欢喜地。

　　【钞】得欢喜益者。约世界悉檀判也。入欢喜地者。约第一义悉檀判也。

　　△四引证深益。

　　【疏】故大本结益。无量众生发菩提心。那由他人得法眼净。

　　【钞】发菩提心。位在大乘。得入理益得法眼净。位在小乘。得入理益。经又云。信受奉行。则又获为人悉檀生善之益。惟阙对治悉檀破恶之益。既有三益。应亦该之。

　　△五流通永永。

　　【疏】宣布十方。垂于万世。尽未来际。利乐无穷。

　　【钞】流通之法。大要两种。一自行。二化他自行又有两种。一如说修行。即七日持名。一心不乱。二读诵经文。随文解义。昔梁朝有道珍法师。尝于庐山念佛作水观。忽梦江水弥满。众人乘船。言往西方珍言。道珍一生修西方业。可附我而去。船上人云法师虽讲经甚大。未诵弥陀经。并往生咒。未浴僧。净业未圆。不得往也。珍于是感泣。梦觉后。乃废讲业专诵此经。及往生咒。并营僧浴。至垂终夜。异光明耀峰顶。如列数千炬。神人持珍台而至。请师往生故知流通愿生不可以不读诵也。二化他者。即纯以此经为人演说。劝他念佛。愿生极乐。或书写解释。莫非其行。以此化他功德。回向净土。发愿往生昔四明昝学谕。常以擘窠图印施。劝人念佛。有计公桃源铁工也。年将七十。两目丧明。初受一图。念满三十六万声。念至四图。两目了然。如是三载。念满十七图。一日念佛。忽然气绝。半日复苏。曰我见佛菩萨。令分六图与昝学谕。是劝导之首。分一图与李二公。此是表图之人。嘱其子往谢学谕。言讫。沐浴西向坐逝。以此而观。劝人念佛亦。往生之行况昝学谕既能劝人。岂不能自念。自利兼人。功德倍隆往生土。品位必高。

　　弥陀略解圆中钞卷下(终)

　　附刻

　　拔一切业障根本往生净土神咒

　　捺摩阿弥多婆夜　哆他伽哆夜(二)哆地夜他(三)阿弥利都(四)婆毗(五)阿弥利哆(六)悉耽婆毗(七)阿弥利哆(八)毗伽兰帝(九)阿弥利哆(十)毗伽兰哆(十一)伽弥腻(十二)伽伽那(十三)枳多迦利(十四)娑婆诃(十五)

　　祐师云。咒是梵语。此方之人。持诵不经师授。讹谬实多。此咒载养字函。书者节句差误。后人沿袭。遂失其正。龙舒净土文。乐邦文类等。不原所以。执之为是。而反以正为误。闻义不从。谬之甚矣。请以楞严咒等比对可知。今依正本刊印。普劝诵持。使密语流行。不失其正也。

　　○余谓祐师。既准楞严咒节正句逗。则第四句。应同第六句四字为句。移第五句都字归上为阿弥利都。第五句但婆毗二字为句。又师所撰净土指归中。亦载此咒。谓哆字虽音多曷切。不可作入声重呼。当与带字同音。此亦深有所以。盖哆字若依篇韵。应读作侈。今多曷切读作带者。乃梵音弹舌之声。盖为东华无弹舌声字。故译人凡遇弹舌声。即以此方字加之以口。但遇有口字。悉须弹舌。今哆字加口(而读作带。便成弹舌之声故也)。

　　刻圆中钞䟦

　　佛说阿弥陀佛一经。其犹富贵人家。家常之饭谱。堂室之物帐。衣服之款记。苑囿之花疏。不过直纪其事。以付当家儿。使其守之弗失。用之不穷。又何必赘以注脚。疣以钞释。第虑少年子弟。厌膏粱而莫辨菽麦。侈锦绣而罔识桑麻。是以长者之侧。臣佐吏民。注记券疏者。得握笔而进矣。吴门蘧庵法师之略解。余首登讲席时。以之发轫。经三十余年。恍焉若新。然解虽称略。于中多涉教门关钥。乃为初学钞出圆中已证。惟心净土。本性弥陀者。必以是为刍狗。若失方问径于清泰者。不无少裨云。四明延庆法子圆复。募刻流通。余嘉其有自益公人之志。故复为之䟦。

　　皇明天启五年冬传天台无尽灯僧书
