卍新纂续藏经第 62 册 No. 1211 观河集节钞


　　No. 1211-A 观河集叙

　　昔梵志出家。白首而归。邻人见之曰。昔人尚存乎。梵志曰。吾犹昔人。非昔人也。予尝味其言而悲之。予之生。四十年于兹矣。思今岁之予。非犹夫往岁之予也。思今日之予。非犹夫昨日之予也。薪火不停。念念迁谢。求其所以为予者。而不可得也。以不可得之予。斤斤焉执而据之以为有。是非憎爱。纷纭轇轕。与生而俱尽。诚可为痛心而顣额者矣。虽然。此特言乎其变者耳。知其不可得也。而未始据之以为有。则其变者。即其不变者也。知变者之不变。虽万死万生。直与一刹那间等无有异。况其在四十年之顷哉。予年十八。始为诗。积二十余年。所作既多。编为二集。一为测海集。专录　列朝圣德诗。及思贤诸咏。一名观河集。大都感物兴怀。永言成韵。其间天伦之离合。人事之进退。道术之从韦。具可考而知焉。佛在祇桓精舍。为波斯匿王说法。问汝今观此恒河。与昔童时观河之见。有童耄否。答言不也。佛言。变者受灭。彼不变者原无生灭。云何于中受汝生死。且奚独童之与耄哉。由是而百年千年。一劫十劫。乃至无量阿僧祇劫。见性不迁。非童非耄。不离当念。直证菩提。是诗之作。无作者。无无作者。其为观也。若是而已矣。子在川上曰。逝者如斯夫。不舍昼夜。其为观也。亦若是而已矣。

　　乾隆四十四年。季春之望。彭升绍题。

　　No. 1211

　　观河集节钞

　　知归子彭际清着

　　私淑弟子节钞

　　会试榜发获隽引疾不与殿试

　　桂树郁奇怀。耐寒差自喜。殷勤谢东风。风吹不结子。

　　古意

　　采得江头春。移接堂前树。枯荣两难分。一气谁所铸。

　　皋桥怀梁伯鸾

　　五噫赋就别京华。远慕延陵向海涯。义薄君臣还念友。身𢹂妻子更无家。逸情久逐寒流逝。残照犹依野。渡斜。不耐再寻梅尉市。红尘何处卧烟霞。

　　汪大绅诒余论学诗辄为继作(录一)

　　汪子简交游。乘兴时来往。淡怀若无情。密意俨相饷。春风开哉扉。明日照君舫。何心问去留。莞尔发高唱。

　　北行书兴十首之三

　　此身无去住。南北尽吾家。别酒从人劝。天涯未觉赊。湖山舒独啸。风雨入枯槎。坐引吟情发。空滩处处华。

　　指点清沂路。依然契圣心。白云无尽处。渌水一时深。味道遗通塞。忘言断古人。长歌振林樾。樵牧有知音。

　　遥睇娟娟月。深闺此夜䦨。闲持古佛偈。俭学腐儒餐。秋水怜余抱。梅华共尔寒。鹿门斯不远。妙在一枝安。

　　热河寓馆杂句四首之一

　　矮屋泥墙抱䣛宽。爱将诗卷䛡团栾。门前车马匇匇过。镇日青山带笑看。

　　酬大绅

　　杏坛华信久阑珊。闻见堆中空自瞒。偶向灵山通线道。开天一画太无端。

　　拘幽操(并叙)

　　韩退之拟拘幽操。多愁苦之词。其于演易心事。未之察也。因别拟之。

　　日沉沉兮。不息其行。日窈窈兮。不闷其明。祗夙夜兮。庖羲是程。唯无作兮。匪亏与成。於戏斯文在兹兮。吾复何营。

　　有所思五首之二

　　我所思兮在杏坛。梁有雉兮谷有兰。营四海兮本无作。洒穷居兮饮水乐。乐复乐兮谁同心。拊曾瑟兮操颜琴。溯遗津兮坦终古。山华开兮山日午。

　　我所思兮在龙场。蹇正志兮发天光。掩陈编兮洞寥廓。仰鸢飞兮俯鱼乐。春风照兮会群英。刁斗静兮弦歌鸣。拜伏波兮梦重续。忆故山兮草新绿。

　　毗陵驿与罗台山䛡别

　　江月照君去。江风吹我归。飘然成远别。莞尔信天机。浊寤长看剑。幽期共掩扉。神交寂寞处。莫问是和非。

　　送大绅之来安主建阳书院(录一)

　　春风度江去。草绿滁之濵。君行千里道。离别当兹辰。兹辰不再得。吾道其谁邻。酌酒赠君言。所期德日新。他时鼓瑟罢。童冠谐天真。

　　酬曹履开见赠次韵

　　物外论心契独真。相依桂馆绝喧尘。𢹂琴入海他年约。蜡屐盟山未了因。云净空潭才见月。雪消梅萼早生春。南园此夕劳相忆。太息年华一度新。

　　沈立方先生七十生日避客僧舍翼日枉顾得诗奉赠

　　先生肯负太平时。垂老风光每自私。偶听钟声𢹂杖去。闲看华影过庭迟。天心复处诗千首。世故空余酒一卮。寂寞敝庐烦问讯。此中真意两相知。

　　夜坐书怀寄薛家三

　　交君不觉久。酬唱一言无。水月间相得。林禽静自娱。平心看幻化。泯识得归涂。莫洒杨朱泪。悠悠白日徂。

　　题沈立方先生三十六华诗稿

　　渊明爱菊。濂溪爱莲。莲菊有时。孰与穷年。未若先生。华开情田。左之右之。风光烂然。不冬不春。亦鱼亦鸢。颜生在巷。尼父在川。招我相从。看华欲颠。

　　庚寅二月五日。王象山邀余。及木渎诸子。游华山。登莲华峰。四首

　　年来长闭户。负此好华山。之子能相爱。同人亦自闲。逢僧如旧识。倚树一开颜。直上高峰去。谁知鸟道艰(石壁有鸟道二字)。

　　莲华曾不落。池水向来深。独有尘中客。言从梦里寻。白云开古道。落日寄归心。却忆西空子。清风直到今(明朱白民晚居莲华峰下修净业自号西空居士)。

　　辛苦鱼山老。袈裟托暮年。人天枯树叶。忠孝古炉烟。法乳寻临济。空心饮绀泉。知交怜子骏。白刃试风前(熊鱼山乱信出家得法于继起禅师居华山居绀泉金子骏初与鱼山为法门友后致命南京)。

　　不尽千秋事。湖山极望中。莺花蚁子梦。蛮触树头风。赤足凌危石。孤筇挂碧穹。下方寻去处。指点落英红。

　　题丁云鹏画阿罗汉像

　　日出照群动。生死无休时。滔滔欲海中。骨醉诸痴儿。可怜妙明心。万古长如兹。抽身脱火宅。六贼谁能欺。

　　双林承佛敕。住寿诸神山。冥绝去来际。希夷有无间。画师契真理。清风洗童颜。众生待饶益。振锡游人寰。

　　题人𢹂钓图

　　世智日以急。物命惨不舒。嗟哉江海阔。谁能容一鱼。之子独渺志。袖手船中居。放歌归去来。吾意其无余。

　　入邓尉观残梅

　　梅华欲落不尽落。引我入山到山阁。华开如云散如烟。山头翩跹山下捐。是香非香色非色。色香遍处谁人得。上山下山山日颓。春风送我归去来。

　　题沈浴鲸拜家庆图

　　想为身如弃。秋风乍远飞。隔年春色好。忽向故园归。酒熟初开瓮。华香静掩扉。那知钟鼎贵。且试老莱衣。

　　北行即事

　　古壁张图画。草桥一梦中。有情成世界。寂寞向西风。坠粉枯娇婢。游丝罥小僮。五陵年少客。到此莫匇匇。

　　庭前有遗粟。鸟雀共欣欣。回首见人影。翻然入远云。机心如得尽。万物可同群。到处春风里。何人不共君。

　　过勤息庵忆晓峰和尚

　　十里西郊访友回。华阳桥畔且裴𧙪。松阴一径门长闭。肯为闲人特地开。

　　来去何心得自便。赵州茶罢意翛然。归来添个新功课。消尽炉香对月瞑。

　　北行书感十首

　　瑶池消息报初春。痛绝香山老侍臣。扶杖江头重问渡。可无款语慰宵晨。

　　冷淡生涯爱日长。随身经卷伴炉香。庞家佛法无多子。但䛡团栾水一方。

　　甓社湖中滞远行。风饕雪虐浪频惊。轮珠一串随他去。不向涂中问死生。

　　轮蹄南北几曾休。极目残阳古渡头。销尽英雄无限泪。黄河依旧向东流。

　　枥马群中警铎声。依然莲漏六时清。如钩月挂东墙上。照我无眠到五更。

　　沂水城边绿树阴。昔年吾友此披襟。东风吹断黄鹂语。惆怅堂前草又深(薛家三曾主沂州书院)。

　　道左讴吟识去思。野无荒瘠物无疵。南园风月今如许。零落山丘又一时(伯兄官新城汶上兴水利有效)。

　　五岳山人足迹茫。吟风弄月太颠狂。天边鹤去重回首。清终西湖照影凉(曾谒桑弢甫先生于泺原书院既归杭州而卒曾遍游五岳因以自号)。

　　程符山下有精庐。惠我频烦尺素书。会得紫阳诗句好。东风消息近何如(程符为韩公复读书处)。

　　冰雪文章石屋诗。山居点笔梦回时。声声唱入长安道。脚下何曾罥一丝(车中日诵石屋诗数首)。

　　过梁溪怀高忠宪

　　蓦地知归快此生。曲肱饮水自忘情。浮云不改青山色。漫向江头吊屈平。

　　临行一句少知音。水阁曾经宴坐深。满院春风关不住。华香狼籍到如今(公末后与人书云心如太虚本无生死)。

　　寄台山

　　积骨如山泪如海。缠绵爱网柰伊何。从今下得莲华种。月度长空影在波。

　　无边春色满柴门。历劫难酬雨露恩。一炷炉香一声佛。海潮音里度朝昏。

　　高旻寺里寻春去。消夏湾头看月来。到处江山常寂灭。莲华脚底为君开。

　　把茅有约待君还。遮眼华严曰闭关。谁信普贤毛孔内。尼山风月不曾闲。

　　题从兄葆元画梅

　　重阴调万物。元化从此回。空山旷无人。谁见寒花开。寂寥冰雪中。时闻猿鸟哀。

　　吾兄古愚者。味如𢆯酒醇。尘世不可着。相逢画中身。转瞚光风吹。争羡桃李春。

　　入盘山访千像寺

　　寻幽沿曲径。孤赏惬平生。徐度石桥去。静闻流水声。奇峰发古意。红叶落浮荥。指点精蓝好。飘然远世情。

　　憩万松寺

　　遥指万松寺。还陵千仞山。上头仍有路。到处且偷闲。众籁一时静。行人去不还。萧然谁共语。亲叩紫宸关。

　　自诒

　　灵源寂寂太初春。鉴我须眉不染尘。随分丹铅观物化。偶然歌哭在人伦。天边月色原无尽。洞口桃花几度新。欲向蓬莱操一曲。苍茫云水更谁邻。

　　沈立方见示新诗

　　语默千秋事。风华满眼诗。先生真自在。吾道少人知。乐此太平世。依然春日迟。不须长闭户。此意更无私。

　　答大绅论学

　　姚江流不尽。到处一源通。玉魄悬孤照。璇枢转太空危崖须直上。寸铁会收功。过影千秋事。何烦说异同。

　　题续西园雅集图

　　风流今古幻云烟。一卷丹青意渺然。胡蜨梦中谁是我。桃花源里不知年。川回别浦深深绿。月照青樽故故圆。寂寞江天春去后。好舒长啸碧山颠。

　　送康仲耕归太原

　　此日君归去。山程共水程。人怜寒食节。客散阖闾城。细雨思前席。清风足此生。官斋残梦里。桐影落秋声。

　　入京省觐次李禹定韵

　　共此百年内。行行休浪驰。白华我所肆。爱曰尔长思。饮水味无味。闻香知不知。乡心今有托。风咏莫春时。

　　北行即事

　　闲门虚竹树。远道惯川梁。𢹂得五湖月。因之千里光。团栾偏旅泊。宴笑共高堂。偶说无生话。灯前劝一觞。

　　惜别秋将晚。临歧酒漫倾。菜根同一味。兰臭共平生。山色经霜净。江流到海平。劳劳亭畔路。客梦不须惊。

　　焚情史

　　性火真空遍大千。怜渠幻网自缠绵。一朝断送红炉内。无量光中涌白莲。

　　侍香山老和尚过上沙赠姜元标

　　闲陪老衲叩山家。一道溪流带晚霞。花落空庭曾不埽。喜逢客到煮新茶。

　　残生旅泊竟何如。回首西池有故居。百八轮珠消永昼。尘尘极乐更无余。

　　二女阿环阿莹。诵弥陀经地藏经普门品。并令各写一通。得诗三首

　　明帘斜卷篆烟深。脱壳迦陵奏妙音。一勺砚流功德水。诸天花雨落庭阴。

　　长恸慈悲教主前。死生无尽愿无边。从今一念知回向。剑树丛中出宝莲。

　　童女何妨现幻身。十方清净了无尘。海潮音里亲闻得。杨柳枝头不着春。

　　予妻语二女云。欲得长相会聚。须是求生净土。不尔。四生六道。各自随缘。大可惧也。其言有旨。诗以识之

　　佛心即是众生心。鸟在空林鹤在阴。一语告君君记取。爱河干处宝池深。

　　梦破河洲亦有年。鼓钟声里拜金仙。同渠迭奏无生曲。教外周南信别传。

　　酬大绅(四首之二)

　　湖海元龙气尚豪。金经转罢又离骚。好将万顷湘江水。种出莲花十丈高。

　　白毫光照无边刹。水鸟声宣不二门。一种平怀真解脱。更无余事到君论。

　　杂忆十首之二

　　书百诵经兼念佛。信心虽好气何粗。无端青眼向人白。脑后弥陀得力无。

　　江氏新篇尊许郑。余君病眼注苏黄。穷年辛苦无人问。老树空庭下夕阳。

　　每爱嚣嚣点也狂。唐虞功业只寻常。春风沂水吾家事。莫把丝纶慕管商(赠刘崇如四首之一)。

　　河督姚公见许拙诗似史公度。因成二绝。留题平治山堂

　　结构从新幽径通。征衫暂卸坐春风。凿山疏水浑闲事。指点经纶在眼中。

　　华阳逸叟(史自号)好风标。老去生涯付一瓢。江上月明长啸罢。清词谁与共凉宵。

　　题懒珙和尚所书妙法莲华经四首

　　白毫光满太虚空。凡圣同归寂照中。增上五千休退席。桃花何处避春风。

　　历劫竛竮大可怜。谁知宝藏自无边。灵山会上亲分付。举手低头尽别传。

　　毫端显现佛全身。点画分明见净因。稳驾白牛趋宝所。化城何事更逡巡。

　　寂光净土非今古。梦幻人间说短长。会得此经无写处。不离当念见空王。

　　西湖杂诗十二首之六

　　汪生共彭生。两个顽皮子。高声唱佛陀。行行复止止。闲寻湖上山。坐看山下水。山水复何知。莲华生脚底。

　　行行上云栖。𥥆窕开虚径。解包卧禅床。泉声冷清听。今古只如然。示我第一乘。拈毫竹窗间。宏公为我证。

　　是峰(飞来峰)何处来。即今住何处。住处了无根。不如来处去。来去竟何从。坐断思惟路。无边常寂光。谁与论迷悟。

　　于坟树南阡。岳坟耸北陌。清绝两忠泉。(两坟前井同名忠泉)千霜洗寒魄。寒魄上中天。浩荡湖光白。乘云去复来。莫问兴亡迹。

　　西林吴老人。善解唯识义。诸方为低头。弥勒行授记。发愿待来生。出家了大事。欲了及今了。何用更拟议。

　　卧起弥陀庵。提唱弥陀佛。弥陀非去来。汝自甘退屈。凡夫一念心。不用从佛乞。持镜取须眉。镜中本无物。

　　香山和尚辞世

　　游戏人问百虑空。寂光何处问西东。金台垂手浑闲事。笑指长风送远鸿。

　　老婆心切䛡遍长。孤负私恩泪两行。百八吟成开净域。光明遍处白莲香(有净土诗一百八首)。

　　五湖风月故依然。长日山中自打眠。钓尽金鳞休去也。寂寥心事钁头边。

　　法门耆旧日凋残。倾耳朱弦一再弹。愿与人天留眼目。罏香添罢劝加餐。

　　或以新刻徐霞客游记见示题诗还之

　　青鞋布袜为谁忙。踏遍天涯两须霜。输与先生无个事。日长高枕晤羲皇。

　　题孙丈公执秋山䇿杖图二首

　　秋山也是人间世。苦向人间去复还。解道曹溪无一物。人间何处觅秋山。

　　秋山不是人间世。常寂光中断往还。会得春风吾与点。人间何处不秋山。

　　题蒋生照

　　我曾梦为鸢。高高上九天。又曾梦为鱼。深深下九渊。谁知我本来。非鱼复非鸢。偶然从物化。变幻初无端。醒来一拭眼。天渊故依然。蒋生画中容。乃在然疑间。峨冠便入俗。露顶还逃禅。不如两置之。反观未生前。未生复何有。石鼎飘茶烟。

　　闭关十首之四

　　福德门头事孰真。脚边狼籍几多春。而今回向无生国。蜨梦龛中瞌睡频。

　　我佛真身遍十虚。尘尘寂灭更无余。休将知见重分别。一念回光识得渠。

　　园居深处悄如山。长日何人更叩关。报与诸公勤护惜。休从门外苦追攀。

　　重向尼山访旧盟。铿然点瑟䛡无生。莲华脚下如轮大。沂水春风掉臂行。

　　包山蒋久章。买宅南园。置妾苏氏。苏长斋奉佛

　　移得梅华别故林。蕲王祠畔惬幽情。小桥流水行人暮。古巷重门落叶深。风动银河怜织女。香沈绣闼念观音。前溪伫听渔歌发。一曲沧浪世外心。

　　南园紫竹林。创文昌像。举惜字会。为题其册

　　谁从南海问慈航。小筑城隅竹径凉。会得金经本无字。红炉𦦨里放祥光。

　　文昌司命冠三台。曾向西方授记来。儒释藩篱先打破。掀天揭地一炉灰。

　　览古十首

　　关令尹喜　柱下何人共往还。西来交臂一开颜。青牛去后无消息。独对遗书老抱关。

　　楚狂接舆　迷阳却曲欲何之。西望歧山有所思。惆怅曲终人不见。周公梦里𩯭如丝。

　　蒙漆园吏　舌端反复弄虚空。悬解谁能测始终。欹枕暂回胡蜨梦。皇王帝伯一飞蓬。

　　江湘渔父　醉醒超然得自由。生涯安稳信扁舟。长留一曲沧浪水。消尽湘累万古愁。

　　圯上老人　来无所自去无因。疑杀桥边进履人。重向谷城山下拜。谁知蝉蜕已千春。

　　刘遗民　劫外莲花不计春。盟山有誓得归津。白毫光里无遮障。脚下何曾受一尘。

　　傅大士　双林树下回残梦。兜率宫中闪电光。毕竟人天同寂灭。圆音不断说金刚。

　　寒山子　翛然幻有人间影。唱出空山太古音。多事闾丘重点出。清风明月到如今。

　　李长者　无边刹不隔毫端。神福龛中法界宽。一道白光频照夜。到今泉水不曾干。

　　庞居士　漉篱生计冷秋风。儿女团栾四壁空。吸尽西江无一滴。休论妙用及神通。

　　宿无隐庵赠唯然上人二首

　　冒雨招良觌。停舟访病僧。径深门寂寂。山涌屋层层。影谢遥天鹤。光留古佛灯。翛然尘市迹。一往火销冰。

　　华藏无边海。何人觅渡航。舌根流一滴。贝叶发奇光。上品凭回向。秋心耐晚凉。六时休放过。风引白莲香。

　　游白云泉遂登天平绝顶二首

　　闻说他年旱。兹泉独不干。源从何处觉。影到此中寒。阅世原无迹。焚香得静观。一杯茶饮罢。未觉夕阳残。杖䇿成孤赏。危崖一线穿。径从庵脊转。石向屋边悬。步步疑无路。峰峰欲到天。松风徐度处。百八念珠圆(时坐树下唱佛千声)。

　　灵隐寺僧。馈果。大如杏。味甜。木本。无子与核。又无华。故名无华果。僧云独寺中有之。亦不知其何自来也

　　群芳谱外独称尊。净刹偏饶雨露恩。大有人间脱空汉。连皮和髓一齐吞。

　　酬王光禄鸣盛见访次韵

　　乌纱心事白鸥同。小艇沿洄西复东。廿载烟云梅尉市。千秋丝竹鲁王宫。(光禄成尚书后案)知音有意寻流水。结社何年拜下风。悄坐焚香消永昼。还将秃管醮虚空。

　　题三教图

　　儒释道三。虚空饶舌。绘影图形。春光漏泄。孰主孰宾。炽然分别。问取哑羊。红炉点雪。

　　除夕。煮橘饼和水晶糖当酒。即事赠秋士先生

　　水晶汤一盏。酿得橘香新。到口不成醉。倾壶无尽春。孤镫同此夕。接席两间人。挥手尘中事。华胥入梦频。

　　玉坛感旧二首之一

　　午夜钟声试羽衣。云中阊阖梦依稀。而今回向莲华国。寂寞蓬山掩旧扉。

　　陆朗甫。自山东布政使乞归养母。或题邓尉探梅图赠别。至是出以嘱题

　　陈情将母切。惜别绘图新。岳色天边桌。湖光梦里春。团栾华气味。潇洒月精神。便拟𢹂筇去。寻香及此辰。

　　仲春下旬。同汪子大绅。陆子佩鸣。程生在仁。访沙翁斗初。遂造沈氏园看桃华

　　访旧重来䛡夕阳。引从曲径绕回廊。间间落落春风里。消得桃华一院香。

　　朱翁适庭。以百缘语业索叙。题诗与之

　　昔闻李伯时。画马天下独。见诃秀禅师。谓当堕马腹。鲁直作艳词。泥犁罪难赎。轮回本无根。一念为之毂。妄想结空华。缠绵递相续。淫实司其枢。辗转陷污渎。可怜荀潘徒。新妆润膏沐。(潘岳荀粲堕女人身见质神录)脂粉渍空肠。须眉日消缩。情多想更微。鸳鸽共追逐。此理炳丹青。千圣代扬搉。是非了心人。豁达甚鸩毒。由来食地肥。讵可攀神足。悬崖偶撒手。一堕不再复。先生禀灵根。新词秀兰菊。因缘发绮语。春心荡水绿。华香逝不留。见者空枨触。何如一炬火。净埽磨天欲。还乘般若光。坐嗅旃檀馥。刳心跂九品。挥手谢五浊。小子钝根人。寒岩倚枯木。东林缅遗踪。耨水好同浴。虽无𢆯宴文。聊以效攻玉。

　　佛前瓶中牡丹

　　一枝幻寄带天香。定水深深愿影凉。料得春风无几日。好回尘梦向空王。

　　过灵岩山下陶氏园琼楼道人读书处

　　支矶石畔旧时踪。零落桃华曲径封。欲向三生问因果。峰头斜日一声钟。

　　立夏日即事呈同舍诸公

　　潇洒送春去。闲吟对物华。萍开鱼得雨。枝动鸟残华。蔬供先生馔。香分衲子茶。羁愁莫深叹。三界总无家。

　　除夕有感

　　邻鸡夜夜竞先鸣。到此萧然度五更。血染千刀流不尽。佐他杯酒䛡春生。

　　重游石壁

　　爱此湖光入望平。坐来身世一毫轻。老僧笑指山容好。对客何曾问姓名。

　　周忠介公与文文肃尺牍

　　两镜交光一卷书。赤心剖露更无余。成仁取义寻常事。劫火何曾烂太虚。

　　尤文叔题二林居制义即次原韵

　　洋洋流水音。钟子解其意。神感在微茫。何与形骸事。大文本无文。归根原不二。相期勉岁寒。退密保贞气。参天会有时。梁栋任非细。

　　答李鲁一即送之还建宁

　　昔年我读诗人诗。颇爱渊明兼太白。闲云无心澹不收。大鹏摩空安可迹。后来抠衣安乐窝。华前醉酒闻清歌。后来访旧寒山道。万仞澄潭一轮皎。一轮影现三千色。真源寂湛谁能测。镂冰刻玉徒尔为。回向毗耶祇一默。昨朝有客款林扉。雝容被服吹兰菲。出渠家集令我读。欣赏日夕堪忘饥。自言曾据孤峰顶。净洗灵台夜光炯。仙原咫尺恰成迷。渡口秋深飘断梗。原鸰声急写遗文。庭树凉生催落影。转眼清霜黏鬓丝。穷居离索空悲哽。劝君此去莫悠悠。但得朝闻万事休。华开华落原无主。漫向春风诉别愁。

　　樵歌赠负薪子(鲁一子祥湖)

　　伐木声声自唱酬。前声已去后难留。从中会得真消息。非葛非怀澹不收。

　　答王念峰四首之二

　　一枝梅萼逗初春。纸帐深深破梦频。谁向华前先着眼。霜天寂寞现全身。

　　弹丝吹竹尽风流。(念峰有借冰雪光发吹竹弹丝语)况有明珠价莫酬。消得人天无尽供。挑镫何处觅闲愁。

　　题长斋绣佛图二首

　　糗草酸碱忆有鳏。闻韶何异坐禅关。由来淡泊尊吾道。苦行无须问雪山。

　　烧猪佛印偏多事。祇为髯翁是老饕。净洗舌根还本相。此中风味属吾曹。

　　题极乐庄严图十六首

　　(九品往生)一念投诚早到家。悄然坐断路千差。长天雁过无留影。捏目重论赤白华。

　　(三圣接引)华开见佛也寻常。遍界明明绝覆藏。莫说迢遥十万亿。寂光何处隔封疆。

　　(功德池水)其中清净不容他。苹末微风也自波。一叶一华无尽藏。此间稳坐兴如何。

　　(琉璃宝地)曾看大水结成冰。一味清凉绝爱憎。临镜晨朝休认影。亘教彻底更无凭。

　　(七重行树)行树交光照水濵。大千沙界撤关津。未须分别华和实。无影枝头不着春。

　　(七重阑楯)大施门开不自私。宝栏回绕尽参差。故园风景知无恙。拂袖归来也未迟。

　　(宝池澡浴)日新曾记古盘铭。沂水春风路再经。乞得西池泉一勺。莲华何处不亭亭。

　　(宝地经行)满眼春光门不关。晨宵落落更闲闲。纵教踏遍天涯路。不出莲华水一湾。

　　(声闻进修)圣解宁沦十种禅。闻声见色总超然。春来一雨无差别。何处山华不弄妍。

　　(上善同会)普贤愿海塞虚空。就里还家一径通。不会华严末后句。秋风秋雨泣涂穷。

　　(天华布地)浅红深紫映朝霏。点破虚空故故飞。脱体风流无所住。笑他鹙子独沾衣。

　　(天乐鸣空)行树风消不自鸣。虚空重与䛡无生。圆通第一何人会。箫管声中断送迎。

　　(众鸟和音)南园三月绿成阴。高下枝头送好音。坐断十方诸佛舌。拈华微笑只如今。

　　(十方往供)供养翘勤一念周。十方何处不同流。由来脚下无丝线。明月清风任去留。

　　(无尽楼台)虚空有路绝攀跻。楼阁重重入望迷。会得此中无尽意。休将大海纳牛蹄。

　　(无边海会)吸尽沧溟万顷潮。金鳞脱网尽逍遥。不离当处亲闻得。法界尘尘应念消。

　　杲堂上人。还自五台。延住海会庵。以诗代柬。二首

　　蓦直台山路未赊。偶同文喜吃杯茶。南方佛法无多子。一笠秋风到处家。

　　冷落门庭蔓草深。不教尘虑暂相侵。石门文字寒山句。写向虚空何处寻。

　　昔尊闻居士问知归道人曰。既大地无寸土。向甚么处安身立命。道人答曰。海阔从鱼跃。天空任鸟飞。汪君世康自绘小影。上无片瓦。下无立锥。属道人为下一语。辄举前䛡。系之以诗

　　廓摧器界绝因依。不碍鸢鱼跃与飞。会得此中亲切句。轮珠百八恰当机(画中手提念珠)。

　　读王念峰诸作

　　未了情缘趁色香。三春蜨梦且颠狂。须知当念无根蒂。玉镜台前早放光。

　　题王履斋小影

　　昔年挂蒲帆。远适万里外。白银宫阙近可攀。紫贝明珠同拾芥。归来栖泊胥江濵。腐儒粗粝偏情亲。斋头花药共情䛡。门前鱼鸟同嬉春。(君好放生)去年曾访寒山道。亲到天坛拾瑶草。𢹂将满袖白云回。付与阊亭闲不埽。须眉宛尔落丹青。身世由来水上萍。为君一奏无生曲。月在天边影在棂。

　　题郭翁黼雯遗像

　　思古人兮双林里。扄闲门兮谢金紫。罏香焚兮拭绨几。写梅华兮佩兰芷。春风去兮翩翩。春草换兮年年。揽远芳兮何在。嗟迹是兮情迁。非司马兮孰慕蔺。澹流波兮一月印。(翁有春草闲房题额筑屋以悬之是先贤金孝章先生故物也)敦古处兮近文章。谷诒子兮声克振。胡老成兮不慭遗。朗须眉兮俨在兹。了生灭兮本无二。耀神光兮千万世。

　　赠天宁寺静安上人

　　一入此门来。万事都休矣。南无阿弥陀。无终亦无始。赠王禹卿。

　　握手相看鬓欲凋。蒲团无恙伴昏朝。莲华池上前盟在。一道香风透绮寮。

　　过高旻寺晤昭月和尚

　　高旻路三叉。过客无时止。欲问高旻禅。高旻镇如此。

　　过文殊禅院。访聚用律师故事。兼观壁上史公度遗墨。二首

　　末法精进幢。六时肯虚度。拱手谢人间。此是泥洹路。史老不出家。而亦无所住。每爱此间游。人莫知其故。

　　读释迦应化录

　　何意薄金轮。长空飞鸟过。当年尧舜君。亦把浮云唾。日照七山间。山山无一个。可怜捉影人。未解唯心作。

　　陆行短句(录四)

　　自从束发来。九问黄河渡。顾影忽踟蹰。新新无故步。昨日住华堂。今宵栖草屋。一枕两忘怀。非君亦非仆。水行怨天风。陆行怨天雨。风雨亦何知。人心自多阻。昼日风沙里。无端见一枝。(馆有梅华)山中标格冷。莫遣世人知。

　　寻常

　　寻常闭门坐。兀兀无一词。行役亦偶尔。滚滚不自持。语默非有意。还如画枯枝。枯枝忽生春。众羽交参差。嗅之了无得。触之亦不知。当其下笔先。毕竟谁所司。于此急着眼。万变宁能欺。此是不二门。维摩诘说之。得王念峰书。为悒然不乐。者久之。无已。辄。成五言以报。书不尽言。言不尽意。念峰其有以知之矣。

　　长空无滴水。渴鹿为谁忙。刻意争青史。悲歌闷锦囊。月圆偏遇雨。花好不经霜。别有幽栖客。钟声送夕阳。

　　僧舍闭关。偶检白沙先生手书诗卷。次韵续题四首

　　才见梅枝开砚北。又看菊影照篱东。于中消息凭谁问。闲杀江门老钓翁。

　　曾控青丝绝塞行。蘧然短梦破钟声。笑他管葛成何事。随分拈来草一茎。

　　茅君入手走龙蛇。(先生多用茅笔)浑脱浏漓舞袖斜。不二门中通一线。依然丈室满天华。

　　汪罗题句墨痕新。死别生离各怆神。出没毫端原不宾。未须重问主和宾。

　　钱塘旅舍杂句

　　谁将生铁铸心肝。作作其芒五月寒。(弥勒院铸像殿成放光)楼阁门开弹指入。原来不隔一毫端。

　　处士当年百不营。偏于梅鹤剧多情。梅枯鹤去人何在。冷彻孤亭月四更。

　　是水是山都梦幻。非山非水亦言诠。而今坐断两头路。月落长川故故圆。

　　病起

　　凉意先秋到。单衣出浴轻。帘深蝇自远。花尽蜨无营。火宅怜同梦。莲池溯旧盟。绳床趺坐久。闲向竹林行。

　　酬朱石君见赠原韵

　　卿云烂晴空。虞廷庆复旦。移覆箕山阴。饮瓢不满半。荣枯本无地。寂感同一天。不如两置之。伸脚南窗眠。

　　题万近蓬拈花小照二首

　　殷勤湖上相逢后。冷落禅扉几度开。折得花枝还独笑。休将公案问西来。

　　圆顶方袍䛡夙因。(自言前世为僧)三生石畔往来频。渔郎记否溪头路。寂寞桃花万古春。

　　试龙井芽茶

　　淡如彭泽琴中韵。清比寒山石上吟。长日松风消一盏。人间料得少知音。

　　蒋山堂食贫厉志。书品甚高。顷为子书肇公宝藏论等篇。予以杜子美赠李太白语评之。兼成一律

　　书中李太白。野逸更天真。艺苑今谁匹。荒江见此人。绳枢余傲骨。梵册伴闲身。寂寞东林社。相期共结邻。

　　题平瑶海僧服小照

　　夫子不识字。达摩不会禅。(高峰语)法尚不可得。而我何有焉。智人了斯义。因应随方圆。峨冠拥讲席。秃顶栖蒲团。一心俄转变。幻有传毫端。反穷念未生。谁实司其权。喧寂两无得。豁尔离言诠。俯仰天地外。非鱼复非鸢。卷图庋高阁。一枕松风眠。

　　病痁还家偶述二首之一

　　瓢笠生涯西复东。青山好伴每和同。荒园破屋秋风里。此夕还来作寓公。

　　题马若尧遗照二首

　　修竹两三根。青苔七八点。间披半卷书。静把游心检。游心何所得。半卷亦无文。寂寞人间世。天风荡白云。

　　题袁蕙纕雪滩鸿影图二首之一

　　天机曾泄梦中僧。半偈传来照夜灯。抖擞精神参实相。沤生沤灭本无凭。

　　和石斋先生韵五首之二

　　倦游何所得。小阁对青山。素萼迎春破。孤筇伴鸟还。开编怀古意。窥镜讶新颜。不道无相识。焚香爱掩关。

　　海天长寂静。正气剧崚嶒。忠孝余残梦。风骚嬗一镫。鸿飞宁有迹。蠖屈本无能。拄地撑天去。萧然倚户藤。

　　三月三日。钱立群招往毕尚书第。观尚书所藏墨宝。以当修禊之会。与者。张止原。张星躔。陆梦庄。潘守愚郭载青。守愚先成古意四首。有超然𢆯览之意。予辄继作以广其指

　　文公天上人。手帖杂行草。中有真气流。虚空出鳞爪。仰之何苍苍。即之殊矫矫。同时紫清翁。独立三山表。偶然驾虬螭。傲睨乾坤小。斐然锦绣文。秃笔若电埽。仙儒岂异源。所贵绝诸恼。但得摩尼珠。一照无不了。休作墨池宾。坐待朱颜槁。

　　小园度夏杂句

　　秦碑汉碣半无文。愁向池边洗砚勤。借问虚空谁点笔。一行飞雁带归云。

　　药炉茶臼作生涯。随便安身当活埋。镇日科头还赤脚。更无情绪学心斋。

　　李杜文章也劫灰。候虫时鸟漫相猜。毗耶一默无余事。闲杀阶前数点苔。

　　重诣云栖。瞻礼莲池大师塔像。因为病妻建水陆道场。即事四首

　　单提六字绝言铨。不断涓涓万古泉。日月双悬光末法。香风涌出紫金莲(我　世宗叙莲池语录力扶净土　高宗云栖诸诗亦盛称念佛功德)。

　　法中供养尽无涯。凡圣由来共此斋。一炷炉香一声磬。低头举手绝安排。

　　剑树刀山开乐国。虎兄鹰弟面空王。谁知一念难思议。遍界常舒不夜光。

　　金刚一卷镇寒岩。古藻新毫法宝兼。(董香光手书金刚经　高宗六巡浙江六度题句经后)识得菩提非断灭。镜花水月满庄严。

　　赠闻一长老

　　不断香光诵二花。(花严法花)白莲社里好生涯。西方有路如弦直。舍得娑婆即到家。

　　过花神庙

　　千红万紫太无端。过眼休教被色瞒。多谢秋风勤告报。凭阑空对夕阳残。

　　过海会庵酬杲堂见怀之作

　　萧凉病榻递吟笺。愁向荒园听晚蝉。自我飘零随一叶。与君契阔已三年。削除闻见犹留惑。坐断人天不解禅。此日庵前寻旧迹。依然古木带寒烟。

　　九月七日。自杭还家。其夕遭病妻之变。志别二首(二首之一)

　　情苗业已枯。眼泪不曾出。送君无别言。落落千声佛。

　　斋居四课录散腰趺坐

　　放旷人天得自由。生来怕说见公侯。藤萝千尺芟除尽。柴立孤松笑点头。

　　古庙香炉太可怜。偶将瞌睡当安禅。同谁更说无生话。落落春莺并夏蝉。

　　怀汪明之二首之一

　　曾将莲种手亲栽。五字吟成句似雷。莫向三叉频彳亍。迦陵音里唤归来。

　　秀峰寺度岁

　　万顷湖边一秀峰。翛然破壁倚孤筇。结趺坐断人间世。消得僧廊半夜钟。

　　题落木庵徐先生遗影

　　三十年前梦。荒庵几度过。残僧今欲尽。故影此重摩。不改青山色。无余古井波。归根唯一路。独往意如何。

　　题费孺人像

　　莲社之宾。金闺之特。不慕世荣。不贪天福。念兹在兹。西方路直。水月光中。无丧无得。

　　咏蟋蟀

　　刷羽三秋日。长吟百草丛。依人终失计。自胜乃称雄。岂有封侯梦。谁怜转战功。何如脱笼槛。独往万山中。

　　兄子希涑。得疾。念佛而逝。诗以赠行

　　遍界莲花扑鼻香。翛然撒手便还乡。昌黎不识西方路。孤负当年十二郎。

　　题从子妇姚氏事略二首

　　拟向空王忏夙愆。心香早结落迦缘。一枝花发曾无蒂。唤醒深闺半夜眠(当因患痞诵大悲咒梦老女人授以一枝花顿觉身轻如羽疾寻愈)。

　　出没阎浮苦自瞒。爱河波浪几曾干。何如直往莲花国。明月清风遍界宽。

　　辞世

　　出没阎浮尘点身。流离琐尾竟何因。从今蓦直西方去。瞥眼收回万劫春。

　　观河集节钞(终)
