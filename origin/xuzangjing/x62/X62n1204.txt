卍新纂续藏经第 62 册 No. 1204 莲修起信录


　　No. 1204-A 莲修起信录

　　鸾说

　　飞鸾开化。其来已久。机感灵应。则示乎人。神不能言。假人言之。假人手中之物言之。神离乎人。鸾不能运。人离乎神。鸾亦不能运也。沙盘落字如飞。光气四射。不可逼视。人与物皆不得自主。其非假托昭昭然也。或问降鸾之神。以神运鸾乎。抑实有物运鸾乎。殊不知天地间祇一气充塞。神之灵。大则蟠天际地。小仅入于芥子。经云。修罗王施神通力。身量充透三十三天。小能藏于藕丝中。此释迦文佛。金口亲言。决非妄语。三界善恶诸神。福德有厚薄。力量有大小。判语有精粗。大都劝善惩恶者为正。惑世诬民者为邪。善恶分则是非立判。于鸾何疑。

　　No. 1204-B 净云菩萨叙

　　程子纂莲修起信录成。乞叙于予。予曰。昔宣圣以六经救世。其道虽大。难救末流之弊。我佛开慈悲方便法门。四字真言。普济无边。上智之士。念佛可以明心见性。解脱生死。中下之辈。念佛向善。不致起念作恶。堕落三途。我佛救世之心。不论高下利钝。一体等观。普摄无遗。岂非辅世翼教之一大法门哉。呜呼。人心陷溺日深。只剩此一句弥陀可救。若此路一闭。别无可以救度众生之法。我劝众生。弥陀当早念也。念佛之法有三。神念口念心念。神念为上。心念次之。口念又次之。念佛之人。先要明心。心明则佛在心。佛在心则一刻不离。果能一刻不离。虽梦寐中亦有佛在。至梦寐中亦有佛在。神即游于佛土矣。如轩辕之梦入华胥。即神游净土也。生能如此。何愁死不往生。今人念佛。口念虽多。神念却少。大都杂欲扰扰。口念而心乱。貌似而神非。何得谓之念佛。我观众生智慧德相。谁不如如来。生初无知。浑然天理。如此心性。即是弥陀。终身若此。谁不可以往生。谁不可以成佛。经云。一佛当心。诸魔悉退。生前无障。命尽往生。此理之常。无足怪者。奈何众生私欲日蔽。贪吝诈伪。狡猾行凶。作百端恶孽。所以三涂不免。必入轮回。真可悲也。此书诸佛菩萨显示净业功夫。往生实验。如行路之有导。如入闇之有烛。尔等既知念佛之好。切勿空过此生。人身难得。佛法难遇。已得已遇。此万劫难逢机会也。勉之慎之。是为序。

　　No. 1204-C 叙

　　尝读鲁论。至毋意毋必毋固毋我一章。而叹意成于我。我又生意。物欲牵引。循环不穷。惟孔子尽绝根株。隐有合于佛教之大旨。曷言之。昔觉明妙行菩萨云。心行处有。是众生生死业心。心本无念。念逐想生。此想虚妄。流转生死。犹孔子所谓私意耳。夫私意妄想。迷恋俗情。皆由误认色身。执定为我。因之造种种业。奉此形躯。利己不顾损人。养身致多害物。岂知四大变坏。三涂难免。佛言众生自无始来。认贼为子。自窃家宝。奈何惑于尘劳。而丧真性乎。果能毋意毋我。即色即空。则心德浑全。住世为圣人之施泽。心光普照。出世为诸佛之慈悲。儒释同此心源。即同此之性体。亦即同此功行也。程公厌尘。法派净佛。与先君子默契清修。时或参稽楚贝。(沭清)倦游归里。近仰慈晖。以此两世因缘。幸遭逢上善知识。蒙示道场中。诸佛菩萨历年降乩宝训。并往生诸上善降乩开化同侣偈言。兼有净公在道场中。为大地众生㧞苦表文。伏读之余。如聆棒喝。每慨人心日敝。悉伪儒华士酿成之。盖农工商贾不言文。无敢肆行排抵。而圣学渐灭。读书者性理弗明。于是尖头锐面之狂生。訾戒杀戒淫为迂谬。甚至敌仇三宝。斥为异端。大藏经云。诽谤正法。同于五逆十恶。此等残暴无明。固佛界之波旬。亦儒林之败类也。此则净公因果浅说一篇所由集也。以净公夙根般若。静悟瞿昙。被圆顿之机。开方便之路。所谓一时劝人以口。百世劝人以书。愿力宏深。讫于福利人天者。信乎其不可说矣。净公于二十年前。得悟和老人正传净土法门。于是不惜劳苦。开社劝人。亲对佛刺十指端血。发四十八愿。绘弥陀地藏二圣像。缮成内典共大小三十二部。扎七级浮屠供奉焚化。恒写十年。如此悲心广大。为过去父母师长赎罪超生。益知净公意我胥忘。冤亲普渡。(沭清)真不可及不可及矣。数十年来。流荡恒沙。愧未继先人之志。得公指引。恍见弥陀。爰薰沐敬撰弁言。冀天下后世见斯集者。洗心涤虑。广发菩提。是则我净公之本愿也夫。

　　时在
光绪十四年岁次戊子清和月下旬同郡晚学生东亭陈沐清顿首谨序

　　No. 1204-D 叙

　　释迦住世。说法四十九年。无量法门。具详龙藏。惟净土念佛一门。为悯末世众生力怯。直指殊胜方便。但能一心不乱。即入圆顿正宗。惟上智利根。不难深信。而说空禅客。动辄生疑。今值末法。邪见日滋。故诸佛菩萨。悯众生颠坠。凭鸾开化。唤醒痴迷。起信一书。真救世之慈航。佛门之棒喝矣。是书为厌尘居士所录存。居士栖心净域。功行深纯。予仰慕潜修。进求指授。因出是编见示。额诵再三。见其约事显理。即浅究深。实能上契心源。发人深省。其为金口亲宣。毫无疑议。或曰。降乩显化。乃神道设教之事。我佛寂灭为宗。岂复作此狡狯。予曰。予言良是。予所以信者。信其理也。非泥其事也。若徒拘执事迹。目见为真。我辈凡夫。既未亲眼见佛。遂谓震旦流传之三藏十二部经。皆非佛说可乎。故圆通之士。惟理是信。信理既坚。则视此书为佛说也可。即非佛说。而视为佛说也亦无不可。若因语出于乩。因而非之。吾不知其可矣。因沐手而为之序。

　　光绪二十年岁在甲午仲冬二日净业弟子张净观薰沐敬书

　　No. 1204-E 叙

　　兆鸾。愚人也。幼不知佛法。因感乩语发心。数十年精进。少有所知。不忍为敝帚之弃。略述梗概。置之篇首。即以为叙。予籍海陵。先君子于道光间。先后应高邮州牧。范魏两刺史之聘。因徙家居邮。咸丰间。粤寇扰江北。州人仓皇迁避。予亦奉母居乡间。日与樵牧伍。不知佛法也。一夜梦身在旷野。见缁素数十辈。皆胡跪合掌念佛。中一比丘来扑予肩曰。大劫将来。汝尚不知念佛耶。予瞿然惊寤。后诣张金门家看扶鸾。一仙降云。大劫未已。吾奉帝命。稽察甚忙。予顿触梦中比丘言。心怦怦动。时私心揣测。不识真伪。思举隐事问难。乩忽称予乳名。予始惕然。予汝名。张实不知也。并判云。汝深具夙根。何不速断尘劳。归心净业。予拜谢。此发心之始也。是时贼氛遍地。学使久不观风。予决意弃儒学佛。事悟和法师。朝夕亲炙。解净土法门。惟予由乩语劝悟。嗣后月必两次请乩。凡语涉佛教者。先后录存。裒然成帙。先是悟和长老。建永清念佛社。师圆寂。予承师命领众。乩改名为智慧道场。并云尔净因未熟。耐心念佛。此坛可支二十年也。是年瘟疫流行。医多束手。华大王判救世诸方。乞者辄效。予因于念佛外。兼事放生。志益坚定。又承乩命。行空狱施丹济苦消灾诸忏。每忏念佛七日。并勉以若果念佛虔诚。诸佛菩萨当来辅助。一切判语。具如后录。夫修净业者。信愿行三字。最难切实。平日功夫。非死心踏地。临命终时。何能一心不乱。莲池大师曰。信愿行三。净土资粮。资粮既具。准见慈王。旨哉言乎。修净业人。切勿朝更夕改。见异思迁。祇要提起一件功课。由始至终。一信做去。信为功德母。长养诸善根。无论发何愿。直至未来际。纵刀锯在前。身命可舍。而我一念真诚。无怨无怖。无疑无悔。终不退失。此净土方便法门。名为横出三界。非比参禅持律。为竖出三界。一生不能了脱。譬如三十三节竹子一根。竖修者。节节咬通。方透至极顶。横修者。如旁穿一孔。从此钻出。极其捷速。阿弥陀佛四十八愿中云。若有众生称我名字。而不生我国者。誓不成正觉。行者若肯信心。仗佛誓愿。毕此报身。定超三界。世间念佛者虽多。大半希冀现前未来福报。求其发愿回向者。百无一二。如此念佛。何年得见弥陀。至于超拔先灵。导归极乐。果其精诚上契。自能感应道交。世问以佛事为儿戏。又多焚纸镪冥具。致死者执相生贪。依旧沉迷五欲。难脱轮回。颠倒痴迷。真堪痛惜。余自椿萱弃养。风木兴悲。罔极深恩。不知所报。后读莲池八祖书。方知欲报亲恩。莫如念佛。仗弥陀力。荐先灵出苦往生。是为大孝。古人刺血写经。不可枚数。(兆鸾)仰冀前修。涕霖如雨。因在三宝前。稽首立誓。陆续刺指沥血。书大乘经三十二部。恒写十年。事毕之日。造缯彩七级浮图。奉经供养。延道侣念佛七昼夜。然后焚化。沉其灰于盂城之甓社珠湖。为无始以来。生生世世父母师长。法界众生。忏除罪业。仗此微忱。同生安养。乩判云。血滴滴。血滴滴。映透西方七宝壁。三乘七趣出娑婆。仗尔功勋超净域。余今年六十有六矣。𩯭发如霜。齿牙渐脱。自知幻宅。难于久居。往昔净因。殆将具足。平生相识。半已墓草离离矣。甲午秋。净业课毕。挑镫独坐。梧桐滴雨。蟋蟀哀鸣。嗟时序之如流。叹人生之若梦。奋笔书此。垂示后来。因搜罗箧中旧存鸾训若干则。又附拙著数条。都为六卷。名曰莲修起信录。节衣食余资。付之梨枣。古人云。一世劝人以口。百世劝人以书。倘龙天护法。广远流通。自能感发善芽。信心无量。此区区苦衷。所祷祀而求者耳。因作偈曰。阿弥陀佛弘誓愿。度尽众生无疲倦。世人深信苦修持。速证莲邦操左券。飞鸾开化具婆心。斩恼除烦智慧剑。过去现在及未来。一切有情三界遍。我今刺血写金经。供奉慈王乞垂鉴。浮图七级性中光。弥陀一句心头念。同生极乐离苦轮。满我悲怀尘不恋。众生实信普回光。莫再愚痴生妄见。噫。世间高人才子。诽谤佛法。以出世之说为愚。岂知出世乃大丈夫第一见识。楚石大师云。万亿人中一二知。是知愚者不愚。彼说愚者适以自愚。而犹不知为愚也。悲夫。

　　光绪甲午年孟冬月六六老叟净业弟子程兆鸾沐手谨述

　　莲修起信录目录卷首诸叙卷一宝训(上)卷二宝训(下)卷三签方卷四往生征信录(上)卷五往生征信录(下)卷六厌尘杂着(附)

　　No. 1204

　　莲修起信录卷第一

　　海陵　程兆鸾　录存

　　莲邦宝训上

　　大势至菩萨宝训

　　修净业者。先跕脚步。将一字抱紧。再由是一非一。非一是一。必须跳跃自在。动静如如。隐现无踪。随时互应。澄心觉照。娘面翻身。即见自知。身泯心泯。性佛两忘。惺惺寂寂。寂寂惺惺。知冰即水。知水即冰。万派归原。澄清一片。不空而空。空而不空。此不把握中之第一把握也。如此前行。那有落空之祸。自有持手之拳。持手二字。本是二乘知见。若能恒顺众生。非持而持。非守而守。则更进一层。顺觉性而修行。则诸般圆顿。知习因而幻染。则万事成空。举二念则障门全开。收一念则诸魔匿迹。念起则烟雾顿生。心静则十方映澈。若能滴滴归源。自然此感彼应。尔修净业人。宜虚心听之。

　　明华嚩啰哆菩萨宝训

　　吾在晋远公莲社中。习坐禅法。凡坐禅者。必先坐定。调和气息。气平后。以眼观鼻。鼻观心。盘膝而坐。不偏不倚。心中不思一切。念心如水。毫无波纹。纵有人在旁戏笑。吾耳虽闻。而心不为其摇动。此坐禅之始也。坐定数日。妄想不令生。如此再坐数日。妄想自少。此平心定乱之始也。不坐禅时。心能常定。坐禅时心更易平。心平则气和。气和则神凝。神凝后。加之念佛。念念心头。即见各各圣像。令人心清气爽。自觉欣喜。又兼畏敬。一切世情。均皆忘却。此时仍当摄心念佛。若一动念。转瞬间一切异景皆敛。只吾身端坐于此。下座出门。仰观俯察。仍是一团浊气。大非定中念佛光景矣。因作偈曰。光影摇摇浮欲起。众生不在乾坤里。水精如来现全身。莲花脉络玲珑矣。若论念佛。神念口念。有声无声。均不必拘。总以神光内凝。名为三昧。入手须用两耳自听其音。神不外驰。妄想自退。久之弥久。心光心声。一片灵机。以灵薰灵。便能感佛。此换骨之诀。口送光中之音出。耳收音中之光入。以威光自养其心神。心神圆聚。妄念自除。人之所以不能如佛者。非有所不足也。皆由无始以来。习气种子。未能除尽。不善养心。邪则内侵。以念引光。出入转薰。非出非入。无内无外。久之得大自在。并无可以告人者。

　　普慧菩萨宝训

　　吾观末世众生。情缘缠迫。障垢难消。虽得法门。不求精进。稍知觉悟。便要称能。忽忽一生。仍作飘流之客。悠悠半世。犹无证果之期。受三皈者。转念不敬三宝。求五戒者。终久难脱五衰。苟有真修之士。寻求出世之方。能知念佛易。念心难。口念易。定心难。惭愧前隐。发心今现。现中之隐全为隐。隐中之现非为现。能知此中之理。自然一念全消。万缘皆寂。非隐即现。非现即隐。不空而空。空而不空。非心非相。非相非空。有空有相。了却真空。法门无量。妙在其中。众生勤心办去。莫作泛泛之翁。而说偈曰。一句弥陀万法通。分开混浊出凡笼。若能念得弥陀彻。便是庄严极乐翁。圆朗音声法力穷。耳根管照入心中。灵光交护包天地。忽听西山一棒钟。三教归原本是空。生生了脱万缘通。悟明根本方为悟。一个如如未易逢。中天月朗净无声。水底波明树影横。若欲水中无影迹。须将障垢了生生。参禅念佛两相同。只要心中彻底空。一点未明魔自扰。四生解脱证元通。削壁千山一月明。黄河源本实难寻。自家心镜分明见。照出乾坤彻底形。

　　啰啰了悟菩萨宝训

　　嗟乎。至道沦亡。众生根钝。不求正眼。昧却真如。以正为邪。沉沦胡底。以苦为乐。求道难成。不敬贤良。不亲胜友。论高论下。诤我诤人。学道者有口无心。诵经者九讹十错。名号虽称。茫茫莫悟。参求稍得。狂见难消。吾观时惊愕。暗地伤心。苟有真修。勤求正法。心心以自性为宗。念念以弥陀为主。行住坐卧。吃饭穿衣。由心至口。从耳入心。神妙无穷。妙光自露。佛从光现。光自佛生。光光圆融。念念寂静。寂非能寂。念非所念。一片灵机。十方影现。声中自性。性里无声。声外无声。性外无性。性光含容世界。光明湛寂心宗。事事皆空。心心是佛。一佛一心。一心一佛。一即亘古亘今。一即无形无相。一是非一。一即是一。离一得一。得一离一。离一是空。得一非空。非空有相。有相非空。两忘空有。妙在其中。此中领略。此意无穷。此中妙处谁人悟。这点悟明归净土。呵呵。我昔糊涂。我今彻悟。问家乡。明汤汤大路。莲花朵朵层无数。接同参。娑婆极乐一大步。一滴施遍清甘露。住住住。十方国土。皆是人修住。吾今临坛所判。皆是希贤作圣之功。脱苦良方之妙剂也。尔等其各勉之。

　　过去正法明如来宝训

　　南无阿弥陀佛。宜耳根听得清清白白。字字分明。管照真诚。绵绵密密。将心佛念得两空。自然月映千江。影现镜明。影去镜空。此念佛之真诠。行住坐卧。吃饭穿衣。顺逆两境。暑寒常变。一刻莫忘。尔心即是净土。净土即在尔心。无个不是弥陀。无处不是净土。虽隔十万亿佛土。弹指即到莲池。最忌是烦恼心。伤杀心。高贡心。奸淫心。饥笑心。暗昧心。执一心。贪恋心。喜爱心。嫉姤心。放逸心。人我心。怠惰心。此皆修净业人之所切忌也。尔等照此行之。休走错路。此法门是我佛慈悲。开无上最胜第一方便。权巧圆顿。易修易证。末世众生根钝。余门学道。是险最难。修净土只要抱紧四字真言。如一座须弥山。靠得定定。如七重香海水。彻底清清。一点灵知。自家照破。灵知圆融。是假名故。以假名假。是名为空。非空非假。妙在其中。六根常净。三惑自清。平白地细细收清。圆融他刀刀斩断。吾无多嘱。退。

　　名文光如来宝训

　　一串牟尼在手中。阿弥陀佛力无穷。人人趁此寻归计。朵朵莲花气味同。葛藤斩断即观音。无去无来自在心。真体圆融皆妙觉。微尘世界色成金。四教原来一理通。浅深次第不相同。归原悟得真空性。便是莲开极乐翁。幢幡宝盖大千遮。个个明珠一不差。珠里三千含世界。珠珠相互道人家。参禅念佛本相同。横竖虽殊一法通。百八慧光心口洽。耳根管照镜光融。南邻北舍几人家。失却真如路转差。总是痴迷难醒悟。满天云雾雨喷沙。经声佛号唤痴迷。铁锁沉江浪卷泥。纵有慈航来普渡。几人能上碧云梯。吾因往劫中。与尔等数人。有一段净土因缘。故来此开导汝等。既修净业。须要真诚。屏除世俗虚名。皈命一心办道。汝等知得一字否。由静生敬。由敬成一。由一而得死。由死而成活。活而复死。由死而寂。由寂而无。由无而成有。到此功夫。即是一字。此乃次第进步。勉之。

　　智慧玲珑嚩啰哒哆如来宝训

　　念得一声佛号。能使万虑皆空。千生业障一朝松。富贵黄粱一梦。何不飘然出世。自然高悟元通。穷鱼亦可化成龙。切莫自家心动。悲夫。三界牢笼。犹如火宅。一念稍差。即现万状。譬如无舵之舟。何时登彼道岸。夫四千八百法门。虽可修持。然必由多生功行。备历酸辛。方得成就。惟净土一门。专持名号。三业便清。土以念净。佛以念成。随念往生。最为捷径。但能心生实信。勤笃精修。速超生死。一切眷属。六道众生。以我念佛音光。多得解脱。岂非极广大之法门乎。且念佛一端。不费财帛。不劳奔波。久久行之纯熟。打成一片。自有大验。可惜世人闻修者众。而决志往生者希。造业弥天。自甘受报。纵有魔头说偈。多从外道开场。吾今来此。普劝世人。能把一句弥陀。靠得定定。便是脱苦良方。形骸虽存东土。心神已在莲池矣。尔诸弟子。六道轮回。沉迷五欲。譬如宝镜掩尘。黄金委地。须仗一句弥陀。朝夕切磋。去其障垢。久久不懈。自然消清。心光透露。虽在尘缘。尘缘不杂。净土之因必矣。诸弟子既知三界如火宅。必猛勇念佛。跳出火坑。既知极乐是故乡。必求佛慈悲。诞登彼岸。修净业必须戒杀。世人习气成风。忍心相杀。纷纷酬答。互作高低。可不痛哉。

　　文明前来。既修方便正法。必须将俗念扫净。只换一念弥陀。自然万虑扫清。尘心净尽。

　　明舟前来。净业人不可贪眠。误了时光。能一朝觉悟。名净业大成。不如此。终归带业往生。好精进去。

　　达源前来。修道人要自家在心地上打扫干净。自然明明亮亮。彻底澄清。洞观内外全无碍。重见当年旧主人。

　　松国前来。尔修持数载。浊气未清。吾赠一偈。心平如水耳如聋。目定神凝念亦空。空到空中仍有佛。佛来佛去佛空空。细悟之。

　　净源前来。尔净功稍好。但办道有先后地步。由平等心。至四空心。由四空心。至寂灭心。由寂灭心。至灵妙心。由灵妙心。至玲珑心。由玲珑心。至广大玲珑心。若能净功到此地步。往生品位必高。赐尔一偈。情关爱锁一朝除。欲得清幽四戒如。待到空明薰洗后。如如本性自如如。

　　净澄前来。尔时动嗔火。与办道大不相宜。嗔与佛两途。佛是水。嗔是火。最烧功德林。宜时时默念弥陀。自然心净。阳年无多。赶快跳出罗网。是尔大幸。

　　净戒前来。尔为道场之主。善于领众。不辞劳倦。善果将成。何须多虑。绕绕白云随意定。飞飞鸿雁上莲台。

　　修志前来。吾降此道场。可喜复可叹。喜者。喜诸修得遇正法。坚持正念。后来可证莲邦。叹者。叹众生虽闻正法。不肯下切实功夫。身后何能了脱。吾观道场弟子。精进者少。疏懈者多。徒求法名。貌是神非。殊不知法名二字。在阎老案下。不能抵挡对报。弥陀一句。能为万劫千生消罪障。能为四恩三有起因缘。尔等修行诸人。皆有神灵鉴察。精进者名标莲蕊。莲花自尔鲜明。临命终时。诸菩萨将花来迎。接引念佛人神识。投入莲花内。所谓莲胎托质。疏懈者莲花憔悴。久久干枯而没。临命终时。仍旧随业受报。吾劝在此弟子。正念持定。休要迷恋娑婆。受无边苦恼。结万世冤仇。当发猛勇精进心。专修一行。速弃穷途。而登圣境。

　　净西前来。尔劝世一片婆心。无人晓得。非尔不力。须知有佛缘无佛缘。均有一定凭据。尔今后每夜向西顶礼。念大放光明如来一串珠。再请阿弥陀佛四十八串珠。再趺坐默佛两炷香。如此三载。便劝一得一。好好恒心。切莫退堕。

　　净体前来。尔道场之主。凡事须要和平。念佛原贵静。然贪着静功一边。一遇动境。便做不得主。是修行大病。必须动中做得主。静中更易得力。动静一致。自无功夫两橛之患。

　　绪修前来。尔是女众先导。要将一句佛抱定。不得摇动。念得三江水彻底澄清。上下贯通一气。一呼一息。默记弥陀。功夫到纯乎其纯。自然一月映千江。虚空悬宝镜。

　　净莲前来。尔修净业。须将俗缘看轻。俗缘轻一分。业障消一分。灵知便发露一分。凡事以正大光明为主。清净为佳。果能将一句佛号。念到不念自念功夫。譬如行车轮之溜。净功到此。可昼夜弥陀十数万。虽皮袋安眠。而念佛如故。那时一应贪嗔痴爱。种种念头不起。何愁道不能悟。法不能空。此事一心已成。而理一心仍要精进。尔如直下承当。一心念去。自到理一心境界。不可失此千载罕逢之正法。勉之。

　　净觉前来。修道要缓缓而进。忙也无用。春间种一斗。秋来收万斛。修道人心光摇动。必遭魔病。

　　净珠前来。尔辅此道场。众侣赴坛。香厨办膳。以致逐日定课。不能划一。此后无论坐念卧念。欢喜念。烦恼念。高念低念。绕念立念。联珠念。随意念。有事念。无事念。金刚持念。当依吾嘱。念头莫失。到晚在佛前将一日功课。回向四恩三有。法界有情。庄严净域。唱回向偈一遍。顶礼三拜。果一生无缺。保尔临命终时。潇洒生西。无冤愆相缠。赐尔四句悟之。心净业自消。业消心更寂。何功能到此。全仗弥陀力。精进行之。

　　中来前来。一心坚持。万缘俱寂。存心公直。大道无私。

　　净悲前来。尔夜间趺坐。将心经默念一百遍。再坐定香一炷。至交子时连衣而卧。五鼓起身。功课照旧毕。散禅经行。日间佛号二万。弥陀经二十卷。寒暑无间。六年后自有得力处。赐尔一偈。金光聚处玉盘空。无相无声法界中。法界之中何物见。须知此物○证元通。

　　净直前来。大凡世人一经眼光射地。一生所作所为。未必尽善尽美。无始冤愆。前来相扰。彼时牙关不活。全赖心王。心王不在平素炼成。实难战万劫千生之业障。心不能发露。被业力相隔。虽有佛来。亦无可奈何。岂不复堕幽途。纵世有大德。为八部鬼神。终难脱轮回之苦。必须心光佛光。打成一片。定得超生。

　　净佛前来。尔创立道场。十方七道。乘念佛音光。往生极乐无量。今名播十方。人天沾惠。道场虽小。众志成城。在娑婆精进修持。到西方自尔高超品位。生前立愿须坚固。好比铜墙并铁柱。万牛拖得不回头。方可不怕虫儿蛀。若不能面壁苦行。用久久净功。断除结习。终归仗弥陀悲愿。带业往生。到彼岸造修。亦要本性悟明。方得花开见佛。娑婆难修易证。极乐易修难证。勉之。

　　华严会上菩萨宝训

　　众生蠢蠢皆盲瞎。弥陀四字无上药。若能悟透出婆婆。智慧海中称大觉。吾普明和尚也。呵呵。人生如梦。幻质非坚。富贵荣华。百年而已。虽有高官显爵。桂子兰孙。白玉黄金。高堂大厦。一旦无常将至。苦恼万分。阳寿已终。死归无有。况在生贪图口腹。杀业多多。以他肉补己身。结深冤为对报。娑婆之苦。可谓极矣。若欲脱此苦任汝千方百计。难以偷安。万劫千生。何能逃脱。稍有知识者修持十善。可免一时对报。但福尽轮转。焉能保真灵不丧。真灵既丧。颠倒痴迷。复作种种恶业。对报循环。仍无了期。若欲修仙。万亿修持。难得一人成就。即或成仙。终不免沉沦之苦。若别求至高之路。方便之门。乃释迦如来金口所宣。西方有世界。名曰极乐。其土有佛。号阿弥陀。愿力广大。无量无边。有四十八愿庄严净土。彼处有七宝池。八功德水。莲分九品。楼台殿阁。池流花树。皆能演畅法音。无女人身。无三恶道。若十方众生。至心信受。晨夕恭敬。称佛名号。一心不乱。临命终时。定感佛接引。得生彼国。受无量无穷之乐。如此至高最稳之路。众生何不早办前程。得入莲邦。即登不退地。尔等做定课时。如同佛跕金莲。听我念佛。听我忏悔。久久照行。自然心净。妄想不起。

　　净佛前来。嗣后道场中。每季行普佛七天。每天诵佛号十二支香。讽弥陀经十二卷。名曰狱空大忏。净佛尔喜静坐念佛。吾今告尔。第一饮食不可过度。趺坐气不舒畅。心神难凝。第二坐久经行。要依规矩摇动。串活血脉。若猛然跕起。血脉未通。得病难治。第三佛已默得圆熟。一应起身走路。要留神养住。不可动嗔火。念中之佛。方能昼夜相续。倘若一断。再圆甚难。非用加倍之功。不得如常。古云。寂寂惺惺是。寂寂昏沉非。惺惺寂寂是。惺惺乱想非。寂寂久。生昏沉。惺惺久。生乱想。倘一经不安。随至佛前忏悔。次夜再坐再念。久之纯熟。正念不动。一佛当胸。万缘俱寂。尔恐遭魔。正念不动。魔自不入尔心光。

　　大明莲池伏虎禅师宝训

　　修道原非轻易为。死生抛却已心灰。任他百业千魔炼。一念坚持永不回。看经念佛即参禅。皆赖心诚行力全。躲过一番魔语障。自然独鲤得朝天。忆昔当年创道场。双修愿行太匆忙。今朝虽证无生忍。犹叹三涂业报长。性海源头仔细寻。一灵终不被尘侵。无形无相包天地。湛寂恒明没古今。大道能求在一诚。止观定慧运神明。如来真谛何饶舌。老实门中放步行。显现光中用耳修。一三三一万缘休。离心离意兼离识。好向轩辕借枕头。念心念佛佛心无。无佛无心心佛俱。即佛即心心即佛。念心念佛佛光舒。不念心兮即念中。此时心佛两俱空。圆光交互原无物。便是西方极乐翁。吾乃莲池和尚是也。呵呵。吾往东方世界化导有缘。皈吾佛门。尔等开乩。吾故来此道场开化南阎浮提最恶之地。乃有众生举此善事。实也难得。

　　净佛前来。尔在娑婆普劝情缘。当猛勇前进。不可懈怠。尔行放生会。亦属善念。但去凡财。何能普济。胎卵湿化诸生。其灵知与诸佛无二无别。只因造业弥深。故受斯报。报满。余业未尽。仍受冥报。吾佛门广大慈悲救度。但度则度去。造又造来。午时地狱方空。未时地狱又满。尔道场每季须行普佛七日。吾名曰放生解脱忏。往劫前大士现宰官身时。行此功德。吾今宣出。是尔等大幸。亦无量无边众生大幸。

　　文殊师利菩萨宝训

　　法传东土几千年。反覆叮咛度有缘。可恨世人真信少。何能安养坐金莲。法坛智慧佛光融。愿行双修道自宏。叹我莲邦真骨肉。如何埋没业波中。悲夫。天仙二道。总是幻中楼阁。终入难免五衰。人道虽有萤火顽福。无非造业深坑。毕竟难逃堕落。修罗执一己之能。何得明通大道。地狱饿鬼畜生三恶道。饥饿仍加刑罚。痛哉。红尘烦扰。终为釜内之鱼。百误迷盲。却比笼中之鸟。何如极乐莲邦。逍遥自在。无寒无暑。四季阳春。宝地经行。金阶趺坐。速宜醒悟本源。忏悔多生业障。直下承当。莫教此生空过。正法住世。如电光石火。由众生因缘已熟。劝则信从。西方乃有菩萨下世。或现比丘比丘尼宰官居士等身。指破迷津。一经因缘聚足。为先导者。即舍此血肉身而去。诸人向后持名。音声宜圆宜缓。读经要句句分明。天道众生。方可听得了了。

　　净佛前来。尔道场中每季添普佛七天。超拔宗祖。敬孝乃成道之基。尔等宗祖超生。乃孝中之大孝也。每季添佛会三天。超拔淹溺。呵呵。此道场所行功德备矣。逢各忏期。先具表焚化。

　　净佛。尔喜禅定。听吾吩咐。如欲禅坐念佛。须将双膝盘齐摆平。将身摇动四五次。两手将眼瞠揉四五次。口中缓缓出浊气四五次。入清气四五次。然后凝神。冬天要穿衣厚。夏要衣薄。衣服在身要宽大。裤袍带要松。上下往来。气方不阻。坐要直如峰。四面不能有倚靠。两手接弥陀印。摆平膝腿正中。眼对鼻。鼻对心。随息之出入默念弥陀。初由半炷香时刻。渐至一二炷香时刻。功夫一深。心不烦燥。只有阿弥陀佛四字。余外无一毫活动气。虽霹历亦不摇动念头。如水无波纹之状。功夫到此。只要行心不退。定力得深。心光自然发露。净业易成。那时仍有一番魔境。叠叠现前。炼行者心性。大概佛化魔来。心中格外清净。魔化佛来。清凉心中自然烦燥。总要抱定四字真言。一直念去。便知百尺竿头饶进步。十方世界现全身。

　　莲修起信论卷第一
卍新纂续藏经第 62 册 No. 1204 莲修起信录


　　莲修起信论卷第二

　　海陵　程兆鸾　录存

　　莲邦宝训下

　　释迦弥陀世尊宝训(原判诗一百数十首今择存二十余首)

　　微员末职任盂陵。百里花封愧得名。耿直一生为我性。朝朝念佛度幽冥。吾高邮城隍。

　　佛力无私胆气寒。问心无愧觉心安。方惭报国能忠孝。急进持名念佛坛。吾高邮土地。

　　地狱无门实有门。循环对报一时成。弥陀虽有无边力。难度无明苦众生。吾掌地狱判官。

　　心欲清闲意不闲。劳劳天上与人间。凶徒仍比乔柯甚。欲把乔柯次第删。吾副循环林宏。

　　千年怨气恨难消。一点丹心保汉朝。事到尽头难握转。空教碧血染青刀。吾汉关羽。

　　身居天界到人间。今日方知出世难。宫阙通明珠灼烁。何如横证出情关。吾等四天主。

　　缥缈天衣驾辇来。五云高处九重开。簪缨举笏随金御。齐诵宏名种福胎。吾忉利天主。

　　山河有相总虚华。识得归源即是家。精进持名须自悟。免教落寞滞天涯。吾查课童子。

　　三教归源本是空。三生了脱万缘通。悟明根本方为悟。一个如如未易逢。吾监坛一诚。

　　打铁成钢念一诚。东来业海度群生。弥陀念彻无边力。心地圆明愿自成。吾黄打铁。

　　僧颓寺败草青青。但见长空数点萤。有日慧光能普照。慈云法雨遍香亭。吾莲池和尚。

　　世人造业困娑婆。沉溺多年可奈何。速早修持登彼岸。如梭岁月易消磨。吾王日休。

　　极乐西方快乐邦。天花乱坠玉琳琅。法音演说齐鸣和。树鸟池流共阐扬。吾慧远和尚。

　　入定何如勤念佛。大乘方便易修持。一心不乱归空寂。自得莲胎托宝池。吾省庵和尚。

　　法雨慈云遍大千。登坛难把善言宣。迷顽颠倒心如醉。谁肯同归七宝莲。吾永明和尚。

　　人生易过是三春。莫为情缘缚一生。心里扫除心里事。梦中修炼梦中身。吾文殊也。

　　莲邦有路无人识。宝镜无尘永夜明。可叹业河诸弟子。何时功满出红尘。吾普贤也。

　　瓶中甘露味清凉。手握明珠百宝光。杨柳枝头开智慧。从今一洒免灾殃。吾南海老衲也。

　　手把新荷着意栽。薰修愿足证莲台。今朝极乐虽成果。也是当年净业来。吾大势至。

　　万朵金莲出寂光。众生何故弃家乡。若能反本归原体。便见庄严大法王。吾释迦老子是也。

　　寂光土里老头陀。丈六金身下业河。宝筏无边横愿海。祇凭本愿度娑婆。吾法藏比丘是也。

　　吾等无量劫前。立弘誓愿。法传东土。普度众生。原因浊恶愚痴。久迷业海。欲济大千佛子。共脱苦轮。净佛今立社化导世人。同修正法。普同念佛。功行甚多。惟当时时刷磨振作。一朝得一心不乱功夫。摸着本来面目。便知佛言非妄矣。吾今降此道场。为此地众生罪重。浩劫将成。实深悲悯。其未遭杀劫地方。因有二三善男女。代众生念佛。虔诚忏悔。今尔等须发大愿。开念佛忏。四十九日。具表哀恳。大数攸关。不可儿戏。劫数有无。全在一念相感。慎之慎之。

　　过去正法明如来宝训(原判诗十余首今节去)

　　尔等四十九日忏期已满。诸人心光圆聚。与诸佛菩萨大悲光相续不断。忏中仍有十五枝香心神不定。其间少度苦厄。毫𨤲之灾难免。尔等业眼业耳。不见不闻。忏中诸佛菩萨。化无数亿各类趣身。通其言语。天曹地府。海岛龙宫。摄授道场。闻经听佛。化解冤愆。以消大劫。诸佛为众生悲心。粉骨碎身。难报万一。诸子各宜向西顶礼。以谢佛恩。各向虚空顶礼。以谢护法诸天龙。

　　余于同治三四年。夜间常梦大水。不以为异。独五年梦遍地波涛。不分边岸。天地晦冥。雨点如卵。俄见水及余檐。仓皇登屋。失足惊醒。心甚诧异。次日悬乩乞示。诸佛慈悲。遂有开普佛道场挽劫之判。余与同修虔诚启忏。忏中第三日。余寒热大作。遍体生疮。每一跪拜。肤如刀割。余忍病将事四十余日。不生退悔。忏满病亦旋愈。一诚菩萨判云。尔等举行此忏。担荷太重。故遭魔折。幸菩提愿切。未至中辍。可敬可嘉。初启忏至三十五日。上河堤决二百余丈。下河大小圩堤均溃。一望滔天。毫𨤲之灾如此。倘全灾更不知作何景象。仍有感应者。余所居胜德圩。周广四十里。田三万余亩。他圩皆决。此圩岿然独存。当水至时。已平圩顶。势欲灌决。忽狂风大作。㧞树卷屋。是时风声水声。与众丁堵筑声。呼号啼哭声。惊心动魄。诸礼忏者不能坚定。扶鸾乞示。判云。在坛诸人。宜平心归坐念佛。此乃六欲天魔行威。因尔等数十日心光圆聚。欲以威力。损尔道场。尔等但摄定心神。毋妄生疑惧。吾赐符一道。悬之坛中。保尔等魔难化为吉祥。烦恼转成清泰。珍重。子初风小。丑正则水无波纹。堵筑既易。水亦顿退。此圩不独免灾。且获丰稔。感应道交。真不可思议矣。(兆鸾)谨志。

　　守檀横超菩萨宝训

　　弥陀一句超生死。念得圆融见法王。万劫千生冤尽释。刹那含笑证莲邦。横超降。净佛。吾生前为布客。六十年买卖真实。不肯少人分寸。持准提斋放生戒杀。死后无罪。且深信净土。来此守坛。我佛开此念佛横超之门。世间业识甚深。往往不信。近冥中大兴净业。各处城隍开念佛道场。已有九百三十处。凡世间人死过七七日。方照在世善恶。各受业报。四十九日内未经发落之魂识。即送入道场念佛。如果诚信不疑。即可化解冤愆。超生极乐。若无深信。依旧轮回。随业受报。净佛。尔可知虚空诸佛。设一道场。金瓦玉柱。琉璃宝阶。宫殿直到星宿天。常有诸佛菩萨往来说法。上界天仙。来此道场皈依受戒。各发菩提。

　　一诚菩萨宝训

　　现冥界佛法大兴。东岳大帝亦建念佛道场。开导魂识。凡在城隍案前不信念佛者。受冥刑数次押至东岳。如信念佛。送至大道场。忏罪往生。如再不信。即付阎罗。照阳世所造身口意三业。较量轻重发落。三涂对报。出苦无期。诸佛愍念众生。又由悟和长老说冥教法门。感通冥中。故诸神各各发心。了脱生死。此往劫前因缘定数。此数惟佛明了。吾等未证五眼六通。不知无量劫前因缘也。净佛行空狱了冤大忏。念普佛各七日。此十四日内。仗诸佛菩萨誓愿威神。照尔等在坛弟子。由无量劫来。所受无量身。诸佛菩萨一一化作无量各类身。放大光明。照十方世界。上至有顶。下至无间。通其言语。劝其念佛。摄授来此道场。闻经听佛。礼忏受食。醒其痴迷。消其冤怨。忏其罪业。醒悟者自然念佛。念佛一声。即吐一光。此光是众生本有之光。因展转六道。罪业甚深。此光不露。成为众生。其上界神仙。或由大忠大孝上生。或由修炼上升。或修上品十善上生。本来光明未露。福尽轮转。不出三界。佛亦名为众生。冥中神鬼二道身。三涂地狱饿鬼畜生等报身。所生身不一。皆曰众生。三界外诸佛菩萨皆法身。此道场开忏。尔等念佛光明。诸佛菩萨普照光明。及一切众生魂识念佛光明。光光相续不断。诸佛菩萨大光明幢。笼罩七道魂识。出三界。过金桥。历十万亿佛土。到极乐国。如弹指顷。如众生经过各土。动羡慕妄念。即下生所历佛土。不得生极乐国。极乐佛刹。无量无边。莲池之外。有疑城庄严。犹胜欲界忉利天。再过去有特罗蜜城。有化城。有懈慢国。方到莲池。入凡圣同居土。再进方便有余土。再进实报庄严土。再进常寂光土。凡修净业人。得一心不乱。所历境界。皆不动念。神识可直冲常寂光。入宝池中。投入莲胎。花开见佛。若遇疑化等城动念。即落边刹。莲胎修持经劫。方得花开见佛。彼处荷花开合为一昼夜。娑婆世界已一小劫。吾今判明。此吾之慈悲也。勉之。

　　往生者。视道力之浅深为梯阶。娑婆修一日。胜西方千年。因此处纯恶。彼处全善。功行攸分也。尔等十四日忏中。所度皆诸人生生世世善恶两缘。所谓善缘者。或曾为尔父母师长眷属亲朋。或曾受尔救济。此即尔之善缘也。所谓恶缘者。或尔等夙世之债主冤家。或误伤故杀他命。彼等作孽深重。受畜报身。不能报复。畜报罪尽。转为人道。因曾为尔等所杀。此即尔之恶缘也。善恶两缘。一众生有。诸众生又互相有。故无量无边善恶两缘。在三界内循环对报。无有了期。俄尔神鬼。俄尔王候将相。贫民贱役。俄尔地狱畜生。颠颠倒倒。或前为母。后为女。或前为子。后为父。或先为兄弟。后为畜。兄转人道。弟为兄食。凡夫改头换面。错乱因果。诸佛观之。暗里悲伤。可不畏哉。

　　净佛前问吾之来历。未便告尔。今坛内佛事消闲。吾告尔。吾宋时进士。不愿在朝。幼喜念佛。放生茹素。每日念佛五千声。每月放生一次。至五十八岁。发愿朝普陀。行至山东。遇一和尚。名星月。问吾生平何业。吾告曰。由第不仕。最喜佛。和尚曰。尔念佛何念。吾曰。最喜佛。不知何念。和尚太息曰。吾看尔身有光丈余。岂知仍是娑婆苦众生。吾问故。和尚开示净土方便法门。又赠无量寿经一部。语录二本。全说西方极乐世界。吾俯伏皈依。赐名一诚。寿至九十三岁而终。蒙观音大士接吾生西。投入莲胎。吾之莲花。周围应世间道路四十里。在极乐莲花是最下者。数百年来。在花胎内念佛忏悔。终不透彻一诚二字。蒙观音大士。说法数次。吾业障全消。真性悟明。花开见佛。摩顶受记。于凡圣同居土下品下生。因吾在世只修持自己。不知发愿度世。落于小乘。今净佛忍辱精进。发如此广大悲愿。可羡也。

　　监坛一诚菩萨宝训

　　吾一诚也。呵呵。道场虽小。恒娑世界皆知。尔等七日施丹功德。可敬可嘉。十方世界。无量国土。六道众生。沾惠无量。惜诸修功行不深。定力不足。心光不能圆聚。解脱灵丹。不能变化无量。尚有八亿国土。未能得此功德。如诸人得一心不乱功夫。持咒做丹时。施放时。不起一妄念。一粒丹。仗佛力咒力。可化百千万万亿亿也。

　　守坛净广菩萨宝训

　　吾净广也。净佛等行消灾忏。虽不能全数消除。仗佛慈悲可减一半。诸君念佛。亦知念佛之利乎。念佛不独自利。兼可利他。利他即是自利。本无分别。今与诸修说几个譬喻。如屋三间。屋中均是尔等债户。追讨不休。一时却还不清。欲逃又被拦住。必将债户一一还清。屋内无人阻止。尔等自走出去。三间屋比三界。屋内债户。比尔等生生世世因缘缠缚。须要一一填还。债户还清出屋。比尔等念佛音光。普度情缘。情缘出三界。屋内无人矣。尔等出屋。即身后生西也。凡道场念佛。无论风雨。总要到坛。冥中情缘。仗佛力威光。蚤一日度脱。即蚤一日生西。临命终时。自无业冤前来缠绕。

　　吾再说一譬喻。娑婆为大业海。海中鱼甚多。尔等是渔人。取大网下海取鱼。鱼满网重。拖拽不动。反被鱼坠入海。若拖网时。来一大力人代执总绳。自拖上来。大海比三界。海内鱼比尔等生生世世善恶两缘。尔等存心救济诸苦。比网鱼。被鱼拖入海。比误入外道。迷于世缘。终久沉迷业海。有大力人助泄绳头。是阿弥陀佛。阿弥陀佛。本取鱼之人。历劫用大慈悲智慧。在业海救取众生。尔等精进念佛。济度情缘。自利利他。非仗阿弥陀佛大力。不能诞登彼岸。尔等如不念弥陀。甘心沉溺。轮转三涂。阿弥陀佛虽张网待鱼。鱼不入网。渔翁亦祇叹息而已。尔等速醒悟也。

　　又一譬喻。此三界名欲界色界无色界。上穷有顶。下至无间。人生三界中。生天者福尽还堕。受罪者报尽还复。上下轮转。无有出期。犹如三层蒸笼。内装𩟠食。日在水锅上薰蒸。笼盖却有一小眼。要人会摸。此何说也。第一层笼。比三十三天以上。诸天地仙班四禅诸圣。第二层笼。比王侯将相贫富黎民。第三层笼。比冥中地狱神鬼。上有一盖。盖定一应天仙人畜。不能出离三界。三层𩟠食。即此说也。三界内天人神鬼畜生。上上下下。转轮无休。犹如翻笼。众生一灵真性。生生世世。终日薰蒸。枯焦闇淡。毫无光明。以致不出七趣沉沦。笼盖有一眼会摸。即念佛横超三界。生极乐。入莲胎。得大清凉也。吾说三喻。皆极浅极真。诸子平心悟之。

　　净佛问悟和师来历。悟师本妙觉位化身东来。托生出家。挽此大劫。凡大菩萨现身。宏法度世。多受魔难。其不以为苦者。无他。能证忍辱波罗蜜多耳。尔遇悟师。幸善芽深厚。易于萠动。不然。又当面错过。十方诸大菩萨。常在世间。俗眼无知。错过多矣。此坛将撤。吾赠尔等一服清凉妙药。保尔等撒手归西。花开见佛。其法每时每刻。用阿弥陀佛为丸。以三昧火炼成。以智慧归源水送下。自然百病消除。此最灵方也。

　　莲修起信录卷第二
卍新纂续藏经第 62 册 No. 1204 莲修起信录


　　莲修起信录卷第三

　　海陵　程兆鸾　录存

　　往生征信录上

　　六通圆朗果方成。无去无来见本真。一念空明除痛苦。十方寒冷变阳春。金钟敲破难醒彼。木铎虚悬罕度人。待到机缘成熟后。芒鞋掷去出红尘。吾永清莲社悟和是也。宿雨初晴。新春渐换。娑婆光阴。如此迅速。白头修道。不知就里玄机。能不生畏惧心耶。能不生勇猛心耶。道场弟子。功深者已往生。其未往生者。又少一岁了。少年易老。老更催残。此时若不精进。更待何时。一朝命尽。阎君案下。对报无情。那时唤地呼天。悔之晚矣。阿弥陀佛在苦海接引众生。但念佛名。即登圣境。最怕疑而不信。心愿虚浮。行而不恒。始勤终怠。果然一念真诚。即得横超三界。若悠悠忽忽。障重心轻。自愿不坚。岂更有妙法度汝。偈曰。庄严妙体证如来。苦海茫茫实可哀。我欲法船皆度去。此身永不许东来。一点灵知障垢深。自家埋没困红尘。非关魔力声威重。祇为诸修少利根。

　　黄金为地宝为楼。不识年来几万秋。仙鸟清幽常寂乐。法音嘹喨少人愁。莲花托体皆青眼。荷叶为衣少白头。馔供天厨随意食。琼林宝所任遨游。吾楞严庵明舟和尚也。

　　漫说程途亿万赊。祇凭四字出尘沙。六时说法常依树。三圣谈经乱坠花。片片清流金玉注。层层宝阁翠云遮。无寒无暑无烦恼。随意安闲听法华。吾蝗王庙僧松园也。今往生矣。

　　四土莲花四土香。土中各各见慈王。观音常唤痴人醒。大势频催莲萼芳。自在闲云三昧得。清幽甘露一心凉。果然业障全消尽。必定香林姓字扬。吾财神庙僧达源是也。

　　动念我皆知。尘缘总是痴。千层登宝阁。五色踏莲池。乐奏清音妙。功成寂灭迟。袈裟常挂体。春夏自然宜。吾承天寺住持文明和尚是也。

　　一朵金莲出寂光。踏莲弹指到坛场。装成宝阁无边景。烧透沉檀分外香。坐上有宾皆达士。龛中供佛是慈王。我来此地多潇洒。仿佛莲邦清泰乡。吾三观殿住持往生和尚也。

　　苦海茫茫。净业能逃。凡僧证果。极乐逍遥。吾东斗坛和尚树田是也。

　　以上数僧。皆悟师弟子。在永清道场念佛。命终往生极乐。判语分明。岂妄说哉。

　　我已得人身。我又人身出。我由地狱来。我将地狱入。出则事诸佛。入则度魂识。我度众生灵。我即西方佛。吾高邮观音庵尼绪修是也。吾随悟师到此。与诸君一叙阔别。流光迅速。转盼几易春秋。吾前两世受女身。又复周行六道三涂。甘受苦恼。度脱有缘。今归上品。尔等既发心出世。当行菩萨道。精修六度万行。忍受诸苦。尽度情缘。勿生退悔。苦海修持宜早。一切身外之事。弃之为要。何必以无益俗累。误此有限之身。

　　法音不断演恒沙。读过楞严诵法华。百八牟尼常宛转。六时鸟语自諠哗。宝林璀璨生池畔。荷气芬芳出水涯。从此芒鞋抛海内。惯将双足踏莲花。吾往生极乐观音庵比丘尼本莲是也。

　　师生时在佛前发愿。弟子逝后。愿幻躯不腐。留劝后学。师圆寂。循例荼毗。举火一昼夜。龛顶未焦。尸但薰黑。丝毫未损。众易龛供奉。水师军门万公。舍资装金。金刚不坏身。乃常住娑婆矣。附记于此。

　　群生沾福慧。极乐宝莲中。功德今完足。全凭念佛功。吾两世前为龙泉寺持戒僧。前一世为甘肃张姓子。官至陕西道。引见入都。遇悟和长老于红螺山刹。谈经两日。茅塞顿开。志愿皈依。赐名净广。修持三年。弃官归里。每天念佛三万。讽阿弥陀经十卷。晚间将一日功课。回向佛前。每月放生三千文。吃六日斋。食三净肉。至六十一岁生西。归凡圣同居土。吾净广也。

　　老老老。七宝池中苦空鸟。说英雄多少。都浮云过了。离离白骨埋青草。呀。天荒地老。莲邦境好。归来宜早。吾韩惕夫。法派净慧也。

　　倏忽端阳。处处榴花争放。光阴似箭忙。

　　人生戏场。傀儡皮囊丑相。何处认家乡。吾王敦仁。净修。法名也。

　　悟到本来面目。方知了却浮生。堤边杨柳最无情。吹落飞花满径。不是佛门广大。安能坠絮登茵。坚持五戒识知音。自有同修相近。吾张金门。法号净源是也。

　　金门始业儒。后慕长生导引之术。毁家赀广行善事。尝漆一大葫芦。自制种种药剂置壶中。夏间荷壶肩上。芒鞋草笠行乡间。遇人家。便询汝家得无有病人否。有则量病出一刀圭。辄效。乡人见之。即喜曰。葫芦先生来矣。悟和法师奇其人。因其善扶鸾。藉其鸾力。悟师请佛降坛。金门始知固形炼气。终堕空亡。改修净业。悟无生之理。信解超群。

　　呵呵我来了。远见红光一片。上接霄汉。谓是失慎。我却知是诸修念佛音光。与佛大悲光相续也。善哉善哉。吾高净顺也。悟和法师俗兄。

　　三间茅屋半欹斜。贫贱萧条是我家。此日莲邦潇洒胜。他年宿寞度年华。吾往生陈净鹉是也。

　　溷迹人间六十春。悲欢离合暗伤神。今朝修到莲池地。方得逍遥撇世尘。吾往生王净婆也。

　　非我亦非人。尘劳掩性真。一朝心镜澈。莲放一枝春。吾秦净德也。

　　本是清真体。娑婆业障遮。花开心地净。极乐即吾家。吾往生王净主是也。

　　五陋身成障垢多。为儿为女苦奔波。今朝方识尘中幻。含笑莲邦吐碧荷。吾往生张净澄是也。

　　生西快乐说无边。百法明门岂易言。弃却幻身归自性。逍遥净域享安全。吾往生胡净陀也。

　　诸修心地总难坚。皆为浮生利欲牵。待到如如功行足。自然独鲤得朝天。吾往生魏净园是也。

　　滔滔苦海望无边。众苦沉沦历有年。幸遇弥陀来指引。行心从此坐金莲。吾乃智慧道场高净志也。

　　一朵金莲含一佛。群生度脱踏莲花。逍遥清福群仙比。却较群仙百倍加。吾朱净空是也。

　　天花乱落如麻。极乐西方吾家。默坐心头念佛。兴来足踏莲花。吾智慧道场钱净愿也。

　　西生极乐养天真。抛却前生与后身。死后浑如汤沃雪。犹听诸侣说红尘。吾智慧道场往生钱净传也。

　　松风吹。午梦回。睡眼模糊醒便归。日落西山何处是。钟声一棒响如雷。吾智慧道场宋净寂是也。

　　一莲含一性。心净莲花净。君等欲归西。坚持一念定。吾智慧道场卢净香也。

　　住世全凭阴骘文。出世全仗弥陀父。若能两念成一念。步步金桥共玉路。吾赵净恒也。

　　生平最喜念弥陀。处世无端受折磨。此日逍遥归净域。紫金台上恨娑婆。吾朱净实也。

　　一世辛勤到白头。功名富贵等蜉蝣。茅庐今日新抛却。七宝楼台任我游。万虑皆空远俗尘。庄严极乐我先登。浮沤幻质君休恋。誓取莲台最上层。吾自皈依悟和大师。方悟过去皆幻。未来一空。既知出世之方。何敢偷闲自逸。从此精修净业。忏悔前愆。全赖弥陀一声。抱定真言四字。奉戒定心。决真实行。每日定课之外。行住坐卧。皆不离一句弥陀。虽疾病痛苦之时。犹勉力持念。如此三载。蒙佛慈悲。命终接引。年登花甲。果证莲池。汝等道侣子孙。当以吾为榜样。如此而修。如此而证。有厚望焉。西方极乐世界中品上生程净体降书(此兆鸾父也)。

　　众生亿类亿心肠。苦海迁流遍四方。何不死心归一念。霎时潇洒证莲邦。吾程净戒也。吾生前皈依悟法师。对佛发真实信愿行心。念佛持素。放生戒杀。每日定课外。助净佛领众念佛。二十年来。苦志修持。未尝一刻松懈。故临终正念分明。蒙三圣放光接引。寿尽归西。莲胎托质。四十九日。花开见佛。闻法授记。过去未来。洞明纤悉。然总不离弥陀。方得此大利益也。诸侣各宜勇猛。一人得道。亿类蒙恩。尔等数珠一串。名播十方。诸佛赞叹。功行非浅。不可半途而止也。西方极乐世界上品生程净戒降书(此兆鸾母也)。

　　蒙佛慈悲摄授归。净缘初结俗缘非。后人莫懈持名念。本愿弥陀誓不违。吾程应佐也。可叹娑婆世界。轮转对报。终无了期。何如生极乐国。登不退地。彼岸修持。直至成佛。吾再前一世为贫人。喜拾字焚化。数十年未尝少懈。今生得解元之报。死后功过两平。汝母在世。守节清贞。又讽经茹素。死亦无罪。今吾孙净佛。深信净业。立社劝人。功德甚大。吾子净体。不忘根本。刺血具表。为吾两人受幽冥戒。法师赐名净闻。又代吾等行狱空大忏七日。度脱历劫以来宛亲魂识。媳净戒代做定课一年。孙净佛。孙媳净珠。各念佛图四十八万。所行一一功德。均为吾等回向西方。子孝孙贤。感通佛祖。慈恩垂㧞。得入莲池。净体问程氏宗祖。吾尚未得开花。不甚明了。今蒙菩萨摄授。方得到坛。净佛速呈纸笔。吾略说数语。传之子孙。谨守家规。遵重佛法。不忘先人修净业之遗泽也。

　　余乾隆年间人也。幼读诗书。壮游邦国。身列儒林。名扬江左。榜花开兮。盻金门七次。笔露垂兮。步玉阙三年。福种心田。讵仰双龙之望。仁求书镜。敢邀五凤之荣。半世悠悠。一生逐逐。虽存磊落之心。终滞飞腾之志。鹓班未点。日落西山。龙鳞将成。风悲北墓。昔日阴曹奔走。今居净域幽间。兹降乩也。有厚望焉。为人以慈孝为先。教子以孝忠第一。尊亲敬长。邻里谦和。正本清源。安贫乐道。济人先求免死。易危为安。爱物必须放生。临难得救。度量天空海阔。性情日暖风和。作种种阴功。行时时方便。精修十善。清净六根。念佛度生。放生戒杀四恩方可普被。三有自尔均资。世法尚可明言。出世难于笔罄。四生六道。逐妄迷真。十圣三贤。知修待证。与其参禅入悟。独朗孤明。不如念佛往生。至高极稳。烦恼除时。清泰之乡得入。浓情淡处。菩提之路能修。心意识兮全离。自成华严。信愿行兮具足。定入莲邦。念念弥陀。心心向往。直入华池之境。终成归愿之堂。专持一行。进道无魔。顿越三贤。妙圆莫谕。何地不通。何光不接。水鸟树林。楼台殿阁。具百宝色。含万道光。诸刹难与比肩。极乐庄严第一。十方世界。无量佛土。一切人天。总皆愿往。偈曰。万事皆空。一本相同。修迟修早。极乐相逢。西方极乐世界下品生。程应佐降书(此兆鸾祖也)。

　　扯破情关出爱河。一轮心镜自家磨。无明障翳全消尽。顷刻光华湛碧波。吾程净珠也。吾在世功课微末。所幸信愿兼全。每逢智慧道场开社之期。吾主持斋供。操作勤苦。数十年来。从未烦恼。寿终时净佛在吾耳边念佛。因得不失正念。大士接引生西。惟功行浅薄。所证甚低。道场诸侣。切勿效吾在世。错过光阴。今日方知在娑婆精进一日。抵西方修习千年。何以故。西方全善无恶。此五浊世界。不善者多。修净业人。如火中栽莲。难得成就。非有大信愿心。不能坚固不退也。可将吾言传知远近诸同道。光阴是寸金。既修净业。不可学吾虚度。今悔之晚矣。西方中品生。净珠降书(兆鸾妻也)。

　　以上诸人。皆悟和法师弟子往生者。均以净字为名。系悟师所传净宗法派也。

　　莲修起信录卷第三
卍新纂续藏经第 62 册 No. 1204 莲修起信录


　　莲修起信录卷第四

　　海陵　程兆鸾　录存

　　往生征信录下

　　偶来乩院竹梧清。鸟语花光亦有情。往事早随流水去。宝连台上悟无生。吾净云也。尔等欲请已往诸师。殊非易易。且住。吾往请悟师。并往生诸侣。咸赴此会。

　　悟和来也。呵呵。净佛深情。刺血婆心。设此香坛。有缘者临。诸师到此。亦各有因。放下诸缘。念佛诵经。功成圆满。各向西行。净佛知之乎。吾永清莲社中弟子虽多。而往生不广。皆由爱恋情深。真实心鲜。平日悠悠忽忽。以致临命终时。念头杂乱。流于五浊。兹将已往生诸子。净佛所未知者。同来此会。副尔之请。其余带业往生弟子。本性未悟。尚在莲胎。不得来此。昔已临坛者。亦不复再来。且佛法本空。信便是有。不信便无。有无决自本心。留此踪迹何为。诸佛所著经典。深切着明。世人尚不深信。何况谈鸾。诸子欲皈依者。当听我教。第一生死当头。勿退道心。念佛而外。常行菩萨道。广积阴功。宣扬佛法。不可口是心非。当以信心为本。能信愿方切。信字不实。念佛不诚。噫。此不诚者。是无善根也。安得往生。寄语诸子。早寻安养回家。莫负我叮咛苦口。

　　光阴易过。寿算难增。前程速办。莫误人身。持斋念佛。广度众生。两忘人我。即证无生。吾清江王锡三。法名净真。遇悟和老人指破迷津。皈依净土。遂得往生。

　　上事弥陀。下度生灵。自登极乐。常发悲心。吾桃源县儒生张景远。在世二十年。广行善事。后皈依悟和法师。念佛往生。法名净度。

　　求生者多。往生者少。祇因轻忽将就。即无深心。又不了回向之故也。余王家营农人。生前最好放生。后皈依悟和老人。虔修净业往生。净空是也。

　　劫土药难强病骨。长江水不洗离愁。吾于咸丰己未。全家遇贼被害。渡江至海盐西乡普渡庵剃发。十载功行。不知净业。后皈依悟和老人。于同治八年己巳秋七月往生。净一是也。

　　我念弥陀。弥陀即心。我登极乐。极乐在心。心佛无分。参念如一。了却此心。万事俱毕。吾宝应东乡七里湾草庵僧净华是也。生前念佛四十年。于咸丰丁巳春二月往生。

　　佛珠在手。炉香日焚。生前何善。奉阴骘文。吾山阳县吴道生。法名净月是也。

　　念佛生定慧。自然成三昧。若不一心专。安得莲花位。吾扬州北门外贫妇。于嘉庆四年往生。皈依悟和法师。法号净安。世人不知。亦来赴会。

　　忧贫忧死更忧疾。百岁光阴不知惜。三涂扰扰业随身。何若西方乐无极。吾清江又一村人。生平训蒙。专修净业。净愁是也。

　　物我俱忘。一心不乱。祇知念佛。不必参禅。吾西坝时而乐。生平常时念佛。广接情缘。皈依悟和老人。净清是也。

　　偶发大心易。勤修正见难。私心病不去。终不出尘寰。吾吴江采药人于天爵。皈依悟和老人。法名净善。虔修六年。后贩药草。亡于舟中。舟人恭敬。舟人姓郭。已亡二年。现生西力边地。吾之力也。

　　落叶不堪回首忆。归云谁念大风歌。余淮安药师庵僧。念佛四十年。于咸丰三年得遇悟师。指净土法门。发愿往生。

　　迷时许多隔阂。悟后得大圆融。吾焦山住客僧。于同治元年。从自然庵得病。血常上行。犹不敢离佛声。次年三月。于南草庵坐脱往生。今得下品莲花。

　　尘缘岁月如流水。恶趣忙忙终属空。吾高邮南乡百家村人。遇悟和老人指示。发心勤修净土。净尘是也。已闻人世将遭劫。何说西方不代愁。吾高邮大王庙僧。于咸丰年从悟师游。方明净土捷径。往生西方边界。亦复不胜其乐。自到西方极乐。娑婆情爱顿忘。净庶是也。

　　得失毁誉。名利之关。若不早破。欲住生难。吾淮安儒人。何用留名。

　　百年容易过。万事空烦恼。劝君勤念佛。早到西方好。吾高邮南门贫女净心是也。苦修二十年。未尝一刻离念佛。今生西方。坐七宝莲台。亦在世念佛之功也。

　　带病朝山走。万苦千般受。祇念阿弥陀。虽死不离口。吾出家三十年。身染疮患。于咸丰甲寅。方得脱此苦境。行脚僧净苦是也。

　　人生易老。岁月将终。速离浊世。入宝莲宫。吾海州程子春。净判是也。

　　在世日日厮闹。谁知西方我家。吾京都势至庵僧。于咸丰年南来。遇悟和师劝修净业。今已往生。

　　惊醒火炕梦。脱却烦恼袋。不受轮回苦。安然得自在。吾从悟和师受戒。十载之中。未尝一日离佛。今得上品莲花。净觉是也。

　　闻说吴江枫已冷。且看陇首雪初晴。吾淮安杨安。于咸丰十年皈依悟师。虔修二十八年。未尝存一恶念。当独坐默佛。不觉今已往生。

　　古寺梵音千众佛。夕阳光景数声钟。吾江陵十里镇一念庵僧。于同治年遇悟师。颇得净土正旨。今已往生。

　　劳劳碌碌总成空。徒用心机梦幻中。四十余年家室累。弥陀怎得念成功。净佛知吾否。吾陈厚夫也。吾病中万苦艰难之际。一心念佛。求佛接引。亦因在日常闻净佛谈论。虽不念佛。而久已熏熟。故一念真诚。世缘不恋。蒙佛接引。得生边界。

　　水陆从戎十二年。家乡迢递隔江天。红尘看破凡胎脱。富贵翻成清净缘。吾了悟和尚是也。吾生宋时。姓李名益。弃数十万家资。从方外游。不思俗福。自到西方。常顾念众生。无如有缘者少。今与尔等相识。既遇真正法门。不可一生空过。

　　昔时我发无上心。为此大地众生故。众生恶业何时了。一入迷涂终不度。吾淞江儒生。苏长春是也。在世劝人修净业。因实信得往生者。才二十二人耳。其余仍流转娑婆。可叹也。

　　一念回光生彼国。从兹再不梦娑婆。吾了空也。为僧九世。不遇明师。真为可恨。遇悟师指出净土捷径。方知造修往生。

　　放生戒杀非小善。济困扶危一大功。凡我同人修善者。虔心尤贵始兼终。吾姑苏东门赵康生。前散去家资七千余。放生灵数十亿万。念佛斋僧。今已得生上品。可叹世间贪滋味杀生者。无非地狱中往来之人也。

　　寒风猎猎吹孤雁。古寺沉沉递远钟。多少人间可哀事。夕阳回首暮云封。吾高邮赵净香也。

　　毕世红尘贪恋。今朝大梦方醒。吾周靖川也。吾死后净佛施甘露数十次。讽弥陀经一千卷。为我回向。又邀道侣念佛。故得生西。入莲池下品。请转告吾母。夕阳已迈。赶快收念。抱佛回家。切切。

　　百病扰扰。何药能疗。一念真诚。弥陀来保。吾高邮王净界是也。

　　安分度时光。清苦自家尝。心田常净洁。念佛六时忙。吾乃宝应毕有余。法名净庆是也。

　　生西二十年。安养乐无边。生前无别事。念佛不参禅。吾宝应南乡农人。皈依悟和老人。净恒是也。

　　四野烟消风月淡。凄凉景物望中生。吾宝应北门贫人。遇悟师指净土大路。阖家九人。䖍修净业。戒杀放生。往生西方。亦大幸事。净修是也。

　　一番风景催孤雁。几度冲寒放旱梅。吾于净土法门。用去家资。结诸道侣。念佛三年。后遭回禄。房厦一空。吾道心不退。今已往生。净严是也。

　　水过平原知北向。人留苦海不西归。吾净圆是也。

　　住世奉行阴骘文。出世勤念弥陀父。若能世间均如此。福至灾消神佑护。祇因众生皆昏迷。杀盗淫妄无其数。自投罗网自遭殃。各向三涂觅门户。如来垂手大慈悲。众生何不莲宫住。吾高邮西门张德昌。净利是也。

　　人身住世苦无常。白发萧萧两𩯭霜。幸遇悟师来指出。虔修四载往西方。吾高邮西门七八老人。净罗是也。

　　十里东风未暖。一天细雨难收。祇为悬乩相聚。半湾坝口停舟。吾本广西儒生。死后上帝念吾在世无过听吾散荡。命吾此处为神。今皈依真一道人。念佛往生净土。慕君等笃志。特来结净土缘。君等果能深信。笃实修持。当悟取弥陀即自性也。

　　莫恋韶华好。玉梅花落莺声早。春去了。人寿光阴剩多少。

　　世事空烦恼。五更鸡唱天将晓。休草草。一句弥陀是真宝。真一道人。净真来也。信者听吾言。不信各分散。华子。尔父茹素有年。颇有善根。惜净业未修。尘缘难脱。呜呼。茫茫苦海。去何所之。咦。蟾蜍射处光先得。蝴蝶迷时梦不醒。会得否。

　　念佛筑根基。积善培枝叶。西方十万程。往生祇一瞥。吾名净净。姓吴。云梦生徒也。现主此坛。可常领教。

　　依然风俗浇漓甚。谁识几希道在斯。此后依依休别念。隐微得失寸心知。净云来也。尔等体上天好生之心。天必赐汝以福。百善之中。莫大于戒杀放生。物命不拘大小。悉宜救济。若行之久远。生获福寿。死必往生。吾不妄语也。

　　济世休言易。䖍修莫畏难。西方程亿万。片刻刻乩坛。吾道光年间人。丹徒缪香山名缤者是也。奉云公之命。为净清判济世方。今年青帝司权。土气当衰。往岁冬温。春来多寒。染病者宜表散温攻。姑立一方济世。

　　七朝铙钹闹喧哗。不识西方是我家。速早修持寻出路。旁门外道等狂花。吾京都观音庵。觉信是也。此坛念佛人虽多。而识得念佛原由者却少。大半借念佛装饰门面。贪图利养。此外道通病。以后当各勤正念。勿负我佛慈念众生之意也。

　　曾记春初碧草娇。那堪此日尽萧萧。山村水郭烟俱冷。古寺荒城色正销。触目暗伤时已暮。关情应念鬓全凋。休嗟四野多衰飒。且向荒坛判尔曹。吾净云也。净观所问。净业之书虽多。其理则一。能识得一。万事俱毕。龙舒净土文可常看。楞严经大有益处。其余经典各有了义。行世以周安士全书足矣。李二曲全生录研几录最简。可看也。

　　记得东风拂。关心又到冬。与君相别后。今日幸相逢。吾朱觉圆是也。

　　光绪甲午秋。将以往生征信录付梓。又念悟师莲社弟子。近时往生者必又有人。余刺血书表。䖍请临坛。又得若干人。因并刊附前编(兆鸾谨志)。

　　莲修起信录卷第四
卍新纂续藏经第 62 册 No. 1204 莲修起信录


　　莲修起信录卷第五

　　华陀大士签方

　　炉中却病炼金丹。九九功成火候难。龙虎调匀升降合。院中新竹报平安。近来药笼甚消闲。还把弥陀念两三。妙法回春人不信。空教珠泪落珊珊。吾华陀也。吾奉佛敕来坛判方济世。呵呵。因缘盛矣。吾今所判内外丹方各四十八签。合古弥陀四十八愿。众生一念䖍诚。自有感应。

　　内证签方

　　第壹签

　桑皮贝母用三分　　半夏陈皮定要陈
　桔梗二钱糖作引　　煎汤服下可回春

　　病愈念佛四万八千满图壹张佛前焚化代念亦可。

　　第贰签

　茯苓白术共乌梅　　各用三钱若手推
　借问此方何作引　　煨姜一片枣三枚

　　请观音圣号壹千二百声合家代念亦可。

　　第参签

　一钱豆豉四分连　　香茹柴胡各二钱
　䖍诵大悲水煎服　　如方三服保平安

　　临服时先请观音圣号二十一遍。

　　第肆签

　延胡索共五加皮　　各用三钱病可移
　临服诚心宣圣号　　此方屡试有神奇

　　合家念十万佛二天完竣来坛焚图有感。

　　第伍签

　青皮两地与茵陈　　白芷连翘共苦参
　每服四钱煎五滚　　灯心为引效如神
　代念佛图壹张

　　第陆签

　台乌半夏共沉香　　各用三分作滚汤
　金橘三枚去核肉　　煎汤服下病安康

　　代持解劫咒壹伯零八遍杨枝水洒病躯。

　　第柒签

　金银花酒一方良　　加上黄芩制大黄
　戌刻无根水煎服　　虔喧圣号自安康

　　代放生命壹伯佛号三万声。

　　第捌签

　党参白术共黄芪　　远志山萸捣若泥
　猪肾一枚同煎服　　分为三次病称奇

　　代诵大悲咒解劫咒各四十八遍。

　　第玖签

　川芎归尾与红花　　白芷秦芄共木瓜
　每用二钱酒作引　　如方煎服自然瘥

　　第拾签

　猪芩泽泻车前子　　煎服还加煅鼠矢
　各用三钱姜一片　　一服何须再用此

　　讽观音咒四伯捌拾遍。

　　第拾壹签

　三黄石膏丸一副　　白汤水送休恐布
　若待药力性到时　　病势霍然自安愈

　　放生百条持大悲咒二十一遍。

　　第拾贰签

　扁蓄车前共瞿麦　　山药薏仁范志曲
　各用三分研细末　　糖和服下可安宿

　　持灭罪真言三千遍放生五百命。

　　第拾参签

　荞面大黄并鳖甲　　红花归尾元胡索
　各用三分服五剂　　如方配就休妄错

　　第拾肆签

　黑豆三钱枣五枚　　白前白芨与白薇
　各用四分煎五滚　　服完六剂病能回

　　第拾伍签

　茯苓枳壳共焦查　　竹叶灯心泡作茶
　分两休多各钱半　　诚称圣号病当瘥

　　第拾陆签

　槟榔草蔻小青皮　　鳖甲青蒿参草芪
　各用五分姜枣引　　三枚煎服病能离

　　持往生咒壹百零八遍放生二千条。

　　第拾柒签

　桂枝川断并当归　　杜仲三钱少白薇
　七个桑枝一杯酒　　如方十服病能推

　　每天请观音圣号壹百零八遍。

　　第拾捌签

　防风荆芥共黄芩　　薄荷相兼赤茯苓
　各用五分须竹茹　　服完三剂病能痊

　　代病人速向佛前忏悔壹百零八遍。

　　第拾玖签

　木香扁豆与山查　　白芷灵仙有木瓜
　香附三钱葱作引　　服完能变体无瑕

　　每天发愿持大悲咒二十一遍共四十天。

　　第贰拾签

　使君鹤虱有乌梅　　各用三钱病可回
　须用长流水煎服　　病人谨记怕春雷

　　第贰拾壹签

　杜仲灵仙虎骨胶　　白通草共嫩桑条
　各用一钱加乳没　　亦须速望业冤消

　　诵佛号十万声讽弥陀经贰百卷。

　　第贰拾贰签

　猪肺肝心各一具　　加上菖蒲和竹茹
　各用八分煎得热　　分为十次饮下肚

　　第贰拾参签

　苍耳子共草河车　　薄荷荆芥猪骨髓
　各用一钱煎五滚　　诚称圣号可春回

　　第贰拾肆签

　白藓皮共净连翘　　藿梗蝉衣白菊牢
　各配一钱加竹茹　　服完五剂病能消

　　第贰拾伍签

　参芩白术一方全　　加上薏仁酸枣连
　煎服须兼姜二片　　诚心常服可能痊

　　念佛忏悔早晚五串珠忏悔九遍。

　　第贰拾陆签

　荠苨相与柏子仁　　并用辰砂染茯神
　鳖甲青蒿各钱半　　奇功此用可能成

　　第贰拾柒签

　欢络经年要用残　　一杯苦酒共煎含
　择于寅时空心服　　疼痛将来换笑颜

　　第贰拾捌签

　青礞石共陈胆星　　每用四分加金银
　竹茹菖蒲同少许　　如方煎服病能轻

　　每天念佛千声讽弥陀经三卷三月。

　　第贰拾玖签

　三棱莪术共红花　　各用五钱加木瓜
　研末为丸水法妙　　每天一盏病除芽

　　第参拾签

　青皮草果共陈皮　　半夏一钱效称奇
　官桂木香水煎服　　多年古疾一朝离
　每药各用钱半

　　第参拾壹签

　枳实用三分　　陈皮柏子仁
　煎汤各钱半　　诚服必通神

　　第参拾贰签

　腹皮枳壳共钩藤　　白术元参薏苡仁
　各用一钱姜作引　　服之得效望回春

　　诵佛五万声弥陀经四十八卷。

　　第参拾参签

　海南沉香用八分　　开水磨冲配完成
　橘叶煎汤和服下　　病证难痊可止疼

　　业冤甚重速宜忏悔解释多念佛号。

　　第参拾肆签

　制军熟地各三钱　　白术沙参贝母全
　若遇吐红诸劳气　　二钱一服可除根

　　第参拾伍签

　荷梗辛夷绿升麻　　每用三钱最可夸
　寄语求方诸善士　　此方服下即能瘥

　　第参拾陆签

　无底之舟用甚修　　木香一块水东流
　同煎服下能消动　　此疾经年可望收

　　速忏悔多生业障多放生灵。

　　第参拾柒签

　白芷防风苍耳草　　各用二钱同国老
　饴糖贝母各二钱　　证属险候难全好

　　拂除俗事默佛蒲团。

　　第参拾捌签

　芝皮秦皮黑豆皮　　桑皮更用五加皮
　姜皮各用五钱半　　得愈之时方见奇

　　每日发愿持大悲咒二十一遍。

　　第参拾玖签

　党参三钱要细纹　　苏叶二钱共合成
　煎服如姜汁和蜜　　䖍诚捧服效如神

　　第肆拾签

　木瓜槟榔四分　　枣姜三个完成
　临服加入瓜酒　　能无冤业缠身

　　佛号念四十八万解劫咒壹千贰百遍放生命五千条。

　　第肆拾壹签

　弥陀为丸　　放生为引
　九九作成　　病离食倾

　　第肆拾贰签

　炉内香灰一撮　　案前净水一杯
　煎服须要诚敬　　此病难以全回

　　多生罪业速宜念佛消除。

　　第肆拾参签

　大香三根要三钱　　东流菩提水中连
　常喧佛号来煎服　　业障深沉岂偶然

　　第肆拾肆签

　乩盘砂子要三钱　　临服香灰一撮煎
　加上菩提水煎服　　阴人休犯亦能痊

　　第肆拾伍签

　拜热腐草用二钱　　七寸灯心十个全
　煎汤服下须忌口　　管教患者笑连连

　　第肆拾陆签

　荷梗叶边用三钱　　荷蒂相同七寸连
　生地麦冬二钱半　　寅时煎服病能痊

　　第肆拾柒签

　橘皮竹茹共丁香　　柿蒂如来惟最凉
　每用二钱水煎服　　照方三服病称祥

　　第肆拾捌签

　四物汤加远志仁　　佩兰鳖甲牡犡粉
　各配二钱加肉桂　　照方服下莫劳神
　宜趺坐调出入气

　　罚签方

　求方来意不诚　　药饵如何通神
　罚出香油筋半　　道场供养佛灯

　　明天正心诚意再求今日不发。

　　外证签方

　　外证凡来求方者。先在佛前。许愿领佛图一张念佛四十八万。少者。四万八千。再次者。四千八百声。将佛图圈满上写代一切恩冤情识。回向西方。此图在佛前焚化。若果䖍诚自有感应。

　　第壹签

　独活共南星　　研末两和匀
　[葸-十+夕]头调敷好　　肿毒见此灵

　　第贰签

　甘石寒水石
　研末敷三日

　　麻油调。

　　第参签

　红花与木瓜　　研末麝香加
　醋蜜调和好　　外证遇此瘥

　　第肆签

　苍耳果要鲜　　捣敷病可痊

　　第伍签

　马鞭鲜草叶　　患人肿上贴

　　第陆签

　千人脚下泥　　[葸-十+夕]头同捣匀
　患者敷一宿　　洗去病如擒

　　第柒签

　陈挂络子香　　麻油共栽培

　　第捌签

　桃丹与石膏
　油敷病可挠

　　每用三钱。

　　第玖签

　黄连并黄柏　　研末二钱足
　水蜜调匀合　　同敷肿上肉

　　第拾签

　神前腊烛油
　敷之病可瘥

　　昼夜一换。

　　第拾壹签

　紫甘蔗皮　　烧灰存性
　麻油调匀　　可能却病

　　第拾贰签

　黄连膏三钱　　敷之病可拈

　　第拾参签

　真君妙贴散　　三钱水蜜调

　　第拾肆签

　大枫肉五个　　麻油要一杯
　同煎两三滚　　敷之病可回

　　第拾伍签

　梨皮二三片　　肿消可立见

　　第拾陆签

　死鲫鱼麝香　　捣敷病可良

　　第拾柒签

　鸡蛋水粉浆　　调敷保安康

　　第拾捌签

　蜈蚣焙成灰　　全蝎两三枚
　研末水敷好　　肿消病可回

　　第拾玖签

　老松树皮粗　　捣烂如泥敷

　　第贰拾签

　豆腐壹块　　硫黄五分
　同煎数滚　　敷上功成

　　第贰拾壹签

　黄参一钱十日搽　　膏药盖之患可瘥

　　第贰拾贰签

　拜垫草烧灰　　麻油敷病回

　　第贰拾参签

　望月砂三钱
　研末凉水调

　　敷过取旧绸裹好。

　　第贰拾肆签

　线香十根研末　　凉水调敷肿毒

　　第贰拾伍签

　盐卤与炒米　　捣敷病立起

　　第贰拾陆签

　麝香冰片研细末　　每用二分用手撮

　　第贰拾柒签

　冲和散五钱　　[葸-十+夕]蜜敷病痊

　　第贰拾捌签

　上肉桂一钱　　研末用膏贴

　　第拾贰玖签

　葱艾各壹两　　煎汤薰洗好

　　第参拾签

　蛇床共苦参　　煎汤洗住疼

　　第参拾壹签

　炮甲片二钱　　研末搽自全

　　第参拾贰签

　血竭与木瓜　　二钱研末加
　瓜酒调敷好　　何患病不瘥

　　第参拾参签

　象皮具母末　　搽之可立夺

　　第参拾肆签

　松香与醋捣　　敷之病可好

　　第参拾伍签

　生大黄壹两
　研末敷肿上

　　冷水调绸包好。

　　第参肆陆签

　乳香共末药　　搽之疤可落

　　第参拾柒签

　银朱用二钱　　醋调敷自痊

　　第参拾捌签

　真朱共琥珀　　研末能去毒

　　第参肆玖签

　浮小麦三钱
　研末温水敷

　　放患处用皮纸盖上绸札。

　　第肆拾签

　蟾酥二钱研末　　菊花汁水调敷

　　第肆拾壹签

　万灵丹一副　　服之病可除

　　第肆拾贰签

　琥珀丸七粒　　服之能愈疾

　　第肆拾参签

　牡粝研末　　瓜酒冲服

　　第肆拾肆签

　防风通圣丸　　三钱病可痊

　　第肆拾伍签

　嫩桑枝七个　　葱头放三根
　煎汤服三剂　　此病可除根

　　第肆拾陆签

　小粉浆二钱　　滴醋同调敷

　　第肆拾柒签

　冰片和死鲫鱼脑　　捣敷如泥证可好

　　第肆拾捌签

　乩砂一撮　　香灰壹两
　醋蜜调敷　　效如影响

　　罚签

　求方要诚心　　不诚何能灵
　大香罚斤半　　腊烛共一斤

　　莲修起信录卷第五
卍新纂续藏经第 62 册 No. 1204 莲修起信录


　　莲修起信录卷第六

　　海陵　程兆鸾　着

　　厌尘杂着

　　表

　　狱空忏表

　　归依三宝净业弟子。(某甲)披沥一心。稽首哀恳于十方虚空微尘法界。常住三宝。三世诸佛。释迦弥陀两土诸佛菩萨。权现七趣诸佛菩萨。金莲座前。表为尘刹三涂。受苦无量。乞恩赦罪提㧞超生事。窃弟子悲怜七趣之中。惟三涂众生。倍加苦恼。无论过去现在未来。或轻或重。有经千亿劫不得出苦者。皆由众生在日。贪徒口腹。杀害生灵。奸淫妄取。损人性命。违犯天律。污秽神灵。谤毁三宝。刺佛身血。大奸大恶。不孝不忠。阻人出家。十恶五逆。如此愚迷颠倒。积业深重。蒙昧真心。罔知忏悔。以致业风鼓荡。罗刹森严。一日三时。身罗冥罚。即稍有知觉。求救无门。此魂受报。罪由自取。惟生佛一性。人我一心。他堕苦趣。何异己受。弟子思维再四。心实难忍。欲思救度。力弱形微。今惟哀恳诸佛菩萨。俯鉴弟子愚忱。宏广大慈悲度生之念。以大悲愿力。发大威光明。使三涂受苦众生。罪难逭者。准以轻罪超生。罪可原者。随弟子念佛归依。出离劫苦。谤圣罪业捐除。杀淫恶业化解。即真即真。破妄破妄。无心清净。无法离尘。生死脱根。光明无碍。步步莲花。神威莫量。四生不历。九品咸登。碓舂锯解。咸依朗慧之慈云。铁食铜吞。顿化清凉之甘露。冤江怨海。悉变莲池。障岭围山。俱成宝地。悲号翻为解脱。暗昧自尔光明。无论此国土。他国土。此世界。他世界。无量国土。无尽世界。凡沉溺三涂之惨惨孤魂。悉仗佛恩尽度。区区弟子。惟愿佛臂常垂。慈悲导入香林。屡蒙超拔。陆续咸登净域。共享安全。忏忏精诚。拔其余而脱苦。季季普济。提在后以求生。各狱空明。同登妙觉。乞恩鉴许。感戴靡涯。谨表。

　　施丹济生表

　　表为施丹济生事。窃以蠢动蜎蠕。性光本具。胎卵湿化。法味难沾。弟子等体佛圣慈心。发真诚念力。灵丹普散。甘露咸施。仗佛威灵。无边普济。江湖河海。一水不遗。田道山林。无方不遍。稍入生灵之口。即了业报之身。诸佛存救护之心。万劫下慈悲之种。不遭刀俎。永脱樊笼。了了了了。无庸对报来生。空空空空。不待遭残自死。仗此一尘一滴。度脱无穷。须知即幻即真。超生莫已。业海风波顿息。宝筏咸乘。香林功德无涯。莲房极乐。恳诚上达。惜命知立命之原。陆续西行。救生证无生之域。干犯慈颜。乞恩准许。

　　乞消灾厄表

　　表为乞消灾危事。窃以疾风淫雨。孽报所招。春疫秋瘟。人心自感。理忏则罪业本空。事忏则冤缠悉化。愿诸佛不违本誓。不舍大悲。放大智慧光。大安乐光。大吉祥光。摄授散疫鬼神。来此道场。听经念佛。借念佛音光。销其瞋怒。解释灾殃。热恼悉变清凉。毒恚转为恺悌。业垢皆净。灾难自除。普愿免厄诸人。信愿持名。增长坚固。一心不乱。三昧早成。伏乞慈悲。哀怜允许。

　　超拔淹溺表

　　表为历劫淹溺。乞恩超㧞事。窃江湖河海。悉属险途。羁旅往来。或难越境。风狂浪涌。命丧身倾。又或积忧愤以沉渊。遇仇家而投水。以致冤魂幽滞。讨替无休。言念及斯。实深悲悯。今弟子恭设道场若干日。仰仗诸佛大悲愿力。大威光明。无论此世界他世界。凡在江湖河海。涧溪港渎。井泉塘水。淹溺诸魂。蒙光得度。念佛超生。解释冤仇。不思对报。仰接慈晖。伏乞准许。

　　超㧞祖宗表

　　表为报恩设忏。普植莲因事。窃弟子幸得人身。生居震旦。获闻正法。复遇净缘。真我佛启诱之深慈。千古偶逢之际会。惟思身自何来。恩于何始。上推一本。罔极难穷。弟子劫劫昏迷。未知图报。以至多生父母。仍滞幽途。历劫祖宗。未登彼岸。愚顽自咎。罪戾滋多。今弟子上叩慈恩。仰求济㧞。虽心雄而力怯。冀有感而斯通。今集诸道侣。恭设普佛道场若干曰。敬诵大乘经若干卷。普施甘露法食。哀恳十方诸佛菩萨。怜弟子愚忱。鉴度生微愿。施大威力。放大光明。使弟子由无始至今。生生世世父母祖宗魂识。及生生世世父母祖宗。各各有生生世世父母祖宗魂识。以情达情。情极无边。以缘接缘。缘推无尽。如此无量无边不可数说之情缘。散在十方七道众生中者。均仗三宝威光。摄授来此道场。闻经念佛。执情顿化。意地了然。忏悔前愆。群归极乐。无边苦恼。顿化莲池。法界有情。同成种智。谨表。

　　挽劫表

　　表为忏罪挽劫事。窃以罪性本空。造业亦妄。由心莫了。幻感幻受。种种幻惨。罗列目前。造既纯熟。报亦猛厉。业山事造。忏以事除。于无可忏悔中而求忏悔。于无可挽回中而求挽回。今为大地众生。于三宝前痛自悔过。使知三宝当敬当信。使知三宝是大地众生真实依怙。于身口意。三业柔顺。五逆十恶。毁犯纲常。种种重罪。悉令警醒。忏悔清净。藉念佛力。普熏众生。一一心识。速熟速脱。仗陀罗妙力。消灭罪报。如虚空华。消劫既尽。令彼众生。助扬正法。同归净土。谨表。

　　偈。

　　临终助念偈(此系悟和长老所言兆鸾述偈)

　　弟子某某。我自无始来。惑业颠倒力。诸趣数升沉。恩冤何穷极。由结恩冤力。偿索无底止。唯有大世雄。指归安养世。我已发宏愿。救济无休际。恳诸恩冤等。待我往生去。若我往生已。决不虚所誓。既恒转法轮。剧苦必获济。今对三宝前。所誓无纤欺。诸佛阿弥陀。证盟所愿誓。

　　悟和法师云。行人命终时。全赖心王不舍。一念直超。然非平日下切实功夫。一心不乱。临时识散神昏。不能自主。多生业障现前。随勾而去矣。吾江南北弟子以万计。利根甚少。不求精进。善芽偶发。曰久干枯。临命终时。全不济事。故知带业往生。亦必藉助因为向导也。今留此偈。尔等平素念成佛图一张。多则佛号四千八百万。次亦四百八十万。至少四十八万。刺血书文。并佛图供奉佛前。倘临终神识昏迷。即将此图与表。令子女在佛前䖍诚焚化。再请五六人在榻前念佛。亡人得此助念。意根清醒。即可抱佛西行。气绝后不可摇动尸体。仍高声念佛两炷香。再穿衣收殓。因人一点真灵。投胎先来。尸冷后去。彼时切忌号啕。动其尘念。尘念一动。即难往生。此专为功夫未纯者设。若有实力实悟。自能作主。不须此也。若父母翁姑不自刺血者。下人代念代刺亦可。孝为之也。

　　焚塔偈

　　皈依三宝尊。优婆塞弟子。法名是净佛。诚恐并诚惶。稽首复顿首。刺血书愿文。哀告于十方。无尽虚空界。娑婆同极乐。两土圣贤尊。并诸菩萨众。金莲花座前。世间之重恩。莫大于父母。次则是师长。我自出胎来。父母养育我。我渐成人时。师长指教我。我从无始来。劫劫昏迷倒。父母与师长。久沈七趣中。无由出诸苦。凡在胎卵湿。化生亦复然。是能生我者。皆为我父母。推而广远之。互相父母者。其中造恶业。无量又无边。其中修善果。微末芥子许。善恶于其间。结成诸眷属。父母暨师长。亲戚共朋友。误伤兼食啖。债主共冤家。劫劫世界中。七趣升沉苦。对报复对报。循环无底止。望之久待救。无由脱诸苦。今幸得人身。生在中华内。大清咸丰间。又遇明师示。开导指迷津。方知修净土。若知不报恩。于心亦何忍。当发恻隐心。如佛度诸苦。现堕凡夫地。罪业又深重。虽发此胜心。力薄无所济。今对三宝前。燃香八百炷。代为诸有情。互相恩冤者。供养诸佛尊。无尽虚空界。普同供养已。恳求诸纳受。既已纳受已。我及诸有情。一应众生中。各各业垢尽。虔礼忏愿仪。普薰三日已。焚化光明塔。供养血书经。共部三十二。仍有祖师论。一十八本竣。过去暨未来。莲座诸圣位。供奉七级已。报我生养育。仰仗诸佛威。普光明胜塔。神力摄虚空。上照自有顶。下至五无间。横照于十方。无边又无际。恒沙世界中。四维并上下。大光明普照。皆仗诸佛威。神力方如是。众生于其间。闻经得解脱。睹光业垢净。普起信愿行。各各决往生。从此脱牢笼。同向西方去。蒙诸佛圣恩。诸大菩萨众。乘莲降道场。为我作证盟。听我诵誓愿。我今发弘愿。刺血书尊经。大乘并祖论。上报四重恩。下济三涂苦。恒沙世界中。有情非有情。有缘非有缘。一一佛土海。土土众生海。七趣诸道中。互相情缘者。若有见闻者。悉发菩提心。无异彼等刺。何殊彼等书。普薰诸识种。无一能遗者。彼皆成佛已。我方妙觉证。庄严一宝塔。供奉尽虚空。直至未来际。土土正像时。我现身接引。宝塔速现前。光射于十方。无边又无际。光照诸有情。光照诸有缘。种种无间业。沉溺苦众生。光照即发心。蒙光诸宿种。闻即忻乐深。熟脱或顿渐。秘密不定人。普起信愿行。各各决往生。往生安养国。各圆种智成。尽法界三宝。证盟我素心。亦自宝塔光。演出无量音。音演说此塔。函血经文言。音即清朗闻。即各悟心心。心悟速取证。妙觉各速臻。佛祖经文妙。祖师法乳真。横竖对待理。绝待自尔增。绝待既增已。欣厌自切情。欣厌情切已。安养决定生。以此书功德。回向诸众生。花开早见佛。各各证无生。或现隐于显。随类各现身。度脱华池内。我愿与众生。直至未来际。虚空界尽。众生界尽。众生业尽。众生烦恼尽。我此宝塔无量光中。无量音声。遍传无量佛刹中。永永无尽。

　　传

　　悟和法师传略

　　师法号瑞安。俗姓高。京都人。幼年多病。父母许愿出家。九岁剃染弥勒院。授具足戒。卓锡红螺山刹。专修净土。日课佛数万。后发愿朝海。挂单于杭州大刹。默深魏公源。高邮刺史也。官京曹时。从师问法。魏外授州牧。别师久。适长公子赴浙。遇师刹中。坚请至邮。刺史喜甚。遂洁宾馆为静室。朝夕问道。师山林散人。不乐居官衙。求去者再。刺史以师道行卓绝。乞驻法驾。又恐师引去。因访境中古刹。修葺完竣。遣公子及幕宾伴之入寺间步。始达刺史恳留之意。师知不可辞。遂居焉。师平日专事清修。六时礼念。终日趺坐。游人至寺瞻瞩。不事送迎。人咸称之。时发贼抵邵伯。捻匪攻宝应。薛贼踞湖西。邮当孔道。岌岌可危。(兆鸾)时从师游。一日与同修八九人诣师。语及乱耗。师垂涕曰。众生杀业如山。现在命命填还。无非宿生业报。凡夫未证宿命通。自不知耳。诸子若发菩提心。虽大劫难挽。蕞尔一隅。可安然无恙。众跪乞慈悯。师于是刺指沥血。书表焚化佛前。又燃臂香百炷。余等亦各燃臂香。均为扬郡人民忏业。复白众结坛。念佛七昼夜。讽经三百卷。结忏日。僧俗会者二百余人。师披法衣䖍诚礼佛。哀恳祈祷。用杨枝水遍洒上下四维。绕持大悲咒一百八遍。率众绕墀念佛。天明始毕。后贼果及堤而退。民□以安。皈依弟子日众。师拓寺西廊三间为莲社。每六斋日率众至社。限定功课。午前念佛六炷香。讽经六卷。午后传幽冥戒律。讲经半炷香。晚间施甘露斛食。率以为常。丙辰春。水军统帅黄开榜。驻扎湖西。藉寺东廊为铸炮局。兵官往来。窥瞰丈室。师趺坐不事应接。榜部下怒其傲。遂进才说于榜。讲师惑众。依附者多。恐成大患。一日榜至。适逢社期。弟子会者数百。榜惊谓前说不诬。仓卒饬兵士曳师下座。以麻索缚两手拇指悬梁间去。是夜榜梦无数人向之乞命。正窘急间。来一长身僧。挥众散。榜匍匐谢。倏然惊觉。次日榜至局。细审师面目身量。与梦中所见僧无异。令解其缚。扶入丈室。师十指血凝。肿逾十倍。四昼夜不能起。半月后榜又来。直进丈室。师趺坐看经不动。榜厉声问所看何经。师曰。无量寿经。榜曰。速讲。师曰。说经是山野本分。但统领不可草率。如欲听经。须设香案。恭敬作礼。榜遽呼左右焚香。师衣法服。登座讲经。榜猛触孩提时事。俯伏愿为弟子。师说三皈依竟。榜随师至丈室。述幼时樵采入山。偶至一洞。洞有一僧趺坐。旁一长石。上供经一部。谛视其签。为无量寿经。僧见榜开目曰。尔不必习文。习武可成就事业。后遇吾教中。劝人念佛者。汝当护持。与汝有益。因并道曩夜梦中所见长身僧。益加敬畏。榜遂悬禁寺门。止人窥瞰。违令者治罪。榜后改督陆军他往。魏刺史亦卸篆去。师孤立。前谗师者。复说当事下之狱。师在囹圄。教诸囚念佛。夜静声音嘹亮。直达内署。州牧感悟。即日释师。呜呼。师真现地狱身而为说法者也。昔紫柏大师以事系诏狱。与犯官说佛。与师事同。师真不愧古人。当师之在狱也。时仲夏。余往省视。狱中秽不可近。师方与诸囚讲地藏经。处之宴然。余曰。师佛口婆心。情殷救世。乃躬膺患难。众生何以克报大德。师曰。尔等勤念弥陀。早得一心。即所以报我。若懒散懈怠。信愿不坚。即辜负我。尔等以我为苦耶。不过臭皮袋少惹灰尘。与我何涉。若能遇得千魔炼。一念真心总不回。予闻师言。感叹泪下。而从游弟子。因师系狱。多疑阻有退心。师出狱。予延至家。供养月余。时仁和许公。慕师高行。延至扬州藏经院主讲席。师仍以六斋日启社。说法受戒。如在邮时。弟子慕膻者复集。寻以谣诼。江都令又禁止住院。师引去。时刺史魏公子卜居金陵。闻师状。延师主白下上公山。未一载。复下山遍历苏州仪征泰州通州如皋各郡邑。遇缘即开道场。宏阐净土。我师往来警䇿道场诸弟子。终年䟦涉。不辞劳倦。弟子绪修者。高邮观音庵比丘尼也。师在邮建永清莲社时。绪修于六斋课毕。即入方丈问道。或移晷而后出。轻薄者造蜚语。谓与师有染。绪修无以自明。对佛立誓曰。我坐脱必以六月。露尸五日。必不腐臭。若不然者。我即有玷清规。非佛弟子。后果于盛夏圆寂。坐尸五日。面目如生。酷暑蒸腾。毫无秽气。五日中瞻仰膜拜者。恒数百人。无不嗟叹惊异。前疑尽释。因叹非绪师真修。不能得此灵感。非悟师化导。不能成此真修俗眼世情。何足深责。师戆直寡言。外和而内毅。虽专修净业。实已澈悟心源。更兼六度齐修。慈悲普济。迭遭患难。不退菩提。非证波罗蜜得大解脱者。焉能如是。于同治某年某月某某日。从容念佛。合掌坐逝。弟子观如。奉龛于扬州观音山旁。弟子等结茅为庐。百日乃散。遗嘱荼毗后不许建塔。以骨烬和𩟠面投江中。曰。吾悯水族淹滞幽途。以此与水族结缘。若沾粒许。此水族虽微尘劫后。遇吾开导。必成正果。噫。师之不忘众生可谓至矣。

　　赞曰。师貌寝而心慈。言简而行质。望之无足动人。而倡导正法。普济众生。身命可舍。不遗余力。实为近时所罕见。师之逝也。远近闻之。无不泫然出涕曰。是古佛也。今去耶。吾何依。

　　说

　　因果浅说

　　茫茫天壤。从古至今。多少人物。其中富贵贫贱。寿夭灵蠢。以及鳏寡孤独。盲聋残疾。种种形骸。苦乐悬隔。论者每叹造化不公。知解之士。又委之气数升降。禀赋厚薄。噫。谁信其业由自作耶。经云。生前斋僧布施。尊重三宝。得富贵报。吝财不舍。得贫穷报。轻法慢教。得婢使下贱报。酷好宰杀。得生生夭寿报。戒杀放生。得长寿报。毁谤三宝经文。得水肿干消疥癞报。玷污僧尼。得雀鸽鸳鸯报。毁谤三宝。得盲聋喑哑报。恶眼视发菩提心人。得无眼报。恶口谤发菩提心人。得烂舌口疮报。遮佛光者。得为人丑黑报。瞋恚盛者。得蝮蝎蚖蛇报。窃盗者。得贫穷困苦报。恶口者。得眷属斗诤报。悖逆父母者。得天地灾害报。网捕生雏者。得骨肉分离报。轻法慢教者。得永处恶道报。破斋犯戒者。得禽兽饥饿报。污梵诬僧者。得永堕畜生报。邪见者得边地受生报。可知有一种病。必有一种致病之由。如是等阎浮提众生。身口意三业。恶习结果。百千报应。不可称计。是诸众生。先受如是等报。后堕地狱。动经劫数。无有出期。此如来金口所宣。难于笔罄。略摘数条。以见今生所受。即是前生所作。所谓欲知前世因。今生受者是。欲知来世果。今生作者是。可畏哉。

　　今世间不信因果。从未防闲欲念。妻欲美。屋欲华。衣欲艳。财帛欲多。田宅欲广。营营扰扰。百计千方。不问阴德天良。不顾伤生害命。任六贼造业。意识用事。不知暗窃家宝。反以为乐。色身是假。众生误认为金刚不坏身。及至油尽灯残。风刀解体。眼前妻妾子女田宅金银。一件也随不得身。一事也做不得主。所以奉劝世人。与其临时悔恨。何如早办前程。果于十二时中。检察身口意三业。何者为善。何者为恶。不论何时。常存省察。久久功纯。一举一动。自合天理。君子必慎其独。偶动一念。毋论善恶。虚空鬼神。听之如雷。曾子一日三省。孔圣颠沛不违。与释教夜夜抱佛眠。是心是佛者。其严密防闲意地之功无异也。果能时时拂拭。意根清净。一旦神识离舍。心头坦坦。何愁不超登福地。更何至有种种牵制耶。

　　三途一报五千劫。出得头来能几时。一增一减。共十六万八千年为一小劫。可见生前受乐时少。死后受苦时多。佛云乐即苦之根。孚佑帝君云。走遍天涯不见人。孟子曰。人之所以异于禽兽者几希。几希之念。人畜关头也。忍此几希。虽苦而常乐。失此几希。似乐而实苦。走遍天涯不见人。正以虽具人形。无非贪暂时之乐。而忘却后来大苦恼之众生也。世间不信因果。贪爱目前暂时之乐。糊涂造。糊涂受。全无一点审念功夫。逮至罪报无休。动经尘劫。那时悔之晚矣。

　　若修世间福者。稍有不遂。即怨天尤人。岂知南阎浮提。本缺限世界。何能事事遂意。其不遂者。必因积累薄。而受享亦薄也。于天何与。于人何尤。前世未种福因。今生焉得福报。后世欲得福报。今生先种福因。欲种福因。须照文昌帝君阴骘文。太上感应篇。武圣觉世经。及三教圣贤所说。利人济物。持戒修善之事行去。皆可获人天福报。惟三界内神人。不过暂时息肩。福尽寿终。三途有分。惟修净土者。一句弥陀。能为万劫千生销罪障。一句弥陀。能为四恩三有起因缘。世间修福者。须知福报无常。一失人身。万劫难复。古人云。生死海中。一经耽染。便成堕落。盍早回头。长辞六趣乎。

　　修行者。杀戒最重。世间贪图口腹。任意宰杀。大雄氏现身说法。首垂杀戒。盖以蠢动含灵。万物一体。胎卵湿化。各受业报而来。一点真灵。与佛无二无别。既有知觉。即有痛楚。物命虽细。痛无两般。无奈薄俗相延。视杀生为常事。世间富贵人。原是多生作福。祈求享受而来。一经报得。如愿以偿。醉饱膏梁。全迷本性。屠宰烹炙。习以为常。不生悯恻之心。不顾刀砧之惨。膻腥恶气。充塞两间。怨恨悲啼。不堪设想。至于一羹之内。细命万千。一箸之尝。生灵无数。待到业缘遇合。终须次第相寻。奉劝世人。何必以口腹之微。使生物受弥天痛苦。生生结怨。命命偿还。古者。山川渔猎。禁令有时。蚕帛鸡豚。祇称养老。圣人体上苍好生恶死之心。时时戒惧。恻隐为怀。孟子曰。惟仁者宜在高位。吾于今之富且贵者。有厚望焉。如唐肃宗置天下放生池。共八十一所。池面宽绰。今浙省西湖。即昔时放生之所。生既当放。即不可杀。愿云禅师偈曰。千百年来碗里羹。冤深如海恨难平。欲知世上刀兵劫。但听屠门半夜声。众生之物。一入咽喉。顿成粪秽。冤仇迭报。有业随身。倘普天之下。一日戒杀。计算生命。何止亿亿万万。生全一物。已合天心。况多命乎。至于祭祀神祇礼教之士。往往不肯禁杀。而经云。水陆神祇。凡受血食者。福报尽时。均堕地狱。地藏本愿经云。虽天龙鬼神。悉同受之。善果录云。江西鲟鱼嘴。其河最险。神最灵。商贾往来。必杀生祷祭。崇祯间。三昧祖师过其地。梦神告曰。我以一念之差。堕于血食之神。今受祷祭。杀生甚重。恐福尽入地狱。恳师明日为我授戒。以后祭我者。不得复用牲牢。武帝经注云。武帝于明初间。降乩一显宦家。劝人修善。且云。吾已皈依佛门。与韦䭾天尊。同护正法。祀吾者。勿以荤酒。高僧传云。洛阳僧世高。汉灵帝时。振锡江南。行至䢼亭湖。此处有神素灵。祷祀不绝。神忽在空中语僧曰。吾昔与师学道。以宿布施。故享多福。以嗔心不改。死堕此神。今福尽。命在旦夕。以祷祀多杀。恐堕地狱。愿师救我。师令现形。向之持咒。并为说法。悲泪如雨。身形即隐。得离恶报。以上诸神。尚以血食堕落为戒。何况薄福世人。易曰。东邻杀牛。不如西邻禴祭。亦寓戒杀之意。梁武帝以面为牺牲。后世非之。而一念之仁。隐销杀戒。亦不可厚非。可见世人祀神。与其血祭。不如尽礼。杀生以祀。求福得灾。岂不悖哉。至于祭祀祖先。盛备牲牢。此富贵家积习。抑思凡躯报坏。一点真性。各随善恶受生。来享与否。尚在未必。而所杀之生。先宛转就死于刀砧之下。揆厥情形。当亦非先人所乐。后人祭祖。原系不忘根本。果其蔬笋备物。亦足明虔致敬。无忝孝思。而世之祀先。竟有为祭毕自馔。因而杀生者。尤为非礼。大圣人云。虽蔬食菜羹必祭。又云。禹菲饮食而致孝鬼神。未尝明言杀生也。昔阿难尊者。见五百饿鬼。歌咏而前。阿难问佛。佛云。其家子孙。为彼修福。当得解脱。是以歌咏。又见数百善人。啼哭而过。阿难又问。佛云。彼家子孙。为其杀生设祭。不肯作福。是以啼哭。今世人一经有病。或因病愈。眷属祈祷杀生还愿。血祭邀福。岂知最惨之症。大都冤怨相报者多。世人又复杀生禳解。而不知念佛忏悔。岂非业上加业。夫解冤之说有二。明解者。藉佛力忏清冤业。若非寿尽。病机自转。善念自生。暗解者。病人阳年已终。仗佛力十念往生可解。佛时和墨国王之母寝疾。经久不瘥。当备牛马猪羊百头祭天。佛怀大慈。愍王愚痴。往诣王所。为王说法。王闻法睹光。惭愧悔过。遂不祭天。母闻情悦。所患立除。戒杀获福。岂非明验。世儒不知因果。斥戒杀为谬谈。因并非佛教。殊不知古圣人慈心爱物。恒露言外。所以文王有七十食肉之政。限以七十。则壮年食肉者少矣。礼曰。鱼不登尺不食。又曰天子无故不杀牛。大夫无故不杀羊。士无故不杀犬豕。无故不杀。则有故而杀者无几矣。不登尺不食。则取者少而生者多矣。君子远庖厨。圣人不纲不射宿。虽有钓弋。所杀亦微。乃知尽性知命之士。淡泊自甘。肉食为鄙。取物以节。爱物以仁。取物以节。即戒杀之谓也。爱物以仁。即放生之谓也。昔东坡曰。予少不喜杀生。有馈予蟹蛤者。即放江中。便令不能全活。亦较烹熬为愈。永明寿禅师。初为县库吏。取库银买鱼放生。法当死。闻将刑。喜曰。吾放生不知几千万万。此番虽死。必生西方弥陀佛国。吴越王钱镠赦为僧。赐名延寿。后发明心地。专修净业。开宝八年坐化。梁陶宏景。号山中宰相。其徒桓恺。先得道飞升。一日降其室曰。君阴功大矣。但所修本草。以生物入药。功虽及人。而害生命。上帝以此谴怒。景悔之。乃以他药可代者。别着三卷以赎过。宋史。程明道主上元县。见乡多胶竿。以取鸟雀。命折其竿。然后下令禁止。吕原明为郡守。署中多蓄笋干鱼腊。以代水陆生命。宋诸暨县令潘华。出禁捕鱼。后奉诏诣阙。梦江河中鱼数万。皆号泣曰。长者去。吾属不免烹矣。华异之。作梦记。嘱后来邑宰。至孙真人救蛇而获仙方。刘彦回放龟而脱水厄。陈士安不杀物命。李奚子拯济饥禽。景向之酷好放生。积功累德。以至登仙。好生之功如此其大。杀生之业。自必不轻。晋时杜永年。家巨富。有子十岁暴亡。未几。家中母彘生五子。一最肥。将杀以馈官。有比丘见之。谓杜曰。此㹠是君儿也。何相去百日而遂亡耶。沙门一言而去。其家但闻异香扑鼻。遂怜而养之。明方孝孺父。将营葬。梦朱衣老人拜曰。君所选穴。近我住处。幸宽三日。俟吾子孙迁尽。当为后报。言讫。再三稽首。其父寤而不信。启穴。见红蛇数百。尽焚之。复梦老人泣曰。我已至诚哀恳。奈何使吾八百子孙。尽付一炬。汝既无慈悲。我亦图仇报。后生孝孺。触怒成祖。夷十族。被杀者如蛇数。梵网经云。佛子见异类。当发菩提心。楞严经云。杀业之报。纵使经尘劫。互相食啖。命命偿还。犹如转轮。互为高下。华严经云。杀业之报。能令众生。堕于三途。经云。众生造杀业。堕畜生道者。有二种。重者为定杀业。如牛马猪羊鸡凫等是也。业轻者为不定杀业。如山林禽鸟之类是也。况循环六道。改头换面。焉知畜道中。不有六亲。昔寒山拾得同一人行。见道旁人骑驴。驴不行。骑者加鞭。二大士叹息。同行者问之。师曰。此驴。乃骑者三世前父也。由此类推。杀生何可不戒。奉劝世人。见他宰杀。生救度念。哀悯念。痛苦念。见人放生。生欢喜念。脱难念。赞叹念。昔观音大士云。凡夫作业。首在色食两途。色途稍知自爱者。尚知节慎。若口之于味。恣其嗜好。视宰杀为儿戏。天下滔滔。积习难返。今世间富贵之家。不独牲畜。伤杀已多。更用鱼虾等子作羹。破卵毁胎。动辄亿万。经云。鱼子不经盐渍。三年尚可活。昔宣和间。富商杨序。大书此语于通衢。见人买鱼。劝投子于河中。又出资搜罗鱼子。后梦神告曰。子本逾期当死。今活生命。不止亿万。尔寿可延。果享年九十八岁。无疾而终。昔佛世有罗汉。福度众生。因次教化。遇一女人。字曰光目。设食供养。罗汉问之。欲愿何等。光目答言。我以母亡之曰。资福救㧞。未知我母死生何趣。罗汉愍之。为入定观。见是光目之母。堕在恶趣。受大苦恼。罗汉问之。汝母在生。作何行业。今在恶趣。光目闻已。含悲答言。我母所习。惟好食啖鱼鳖之属。所食鱼鳖。多食其子。计其命数。千万复倍。尊者慈愍。如何哀救。如此看来。一脔之尝。多偿一劫之报。不可逃也。奉劝世人。纵不能戒杀。倘遇鱼子。必令放之河中。积久数多。最为方便。佛云。念念仁慈。造天人福德身。念念害生害命。造地狱畜生身。护生之道。随地存心。勿以善小而不为。勿以恶小而不戒。由小及大。推物及人。自能善气充周。太和翔洽矣。

　　昔列子仲尼篇。引孔子之言曰。吾闻西方有大圣人。不治而民不乱。不言而民自信。不化而民自行。荡荡乎民无能名焉。其时三藏十二部经。未来东土。孔子不得闻其教。所以儒释两家。动成水火。岂知我释迦如来。悯怜末世众生。由兜率天降生中天竺。现示王子出家。苦行成道。作娑婆教主。为众生慈父。绍七佛位。是天人师。真圣中圣。天中天。莫大于佛。莫尊于佛矣。三教心源。惟佛明了。一切万物。由佛出生。儒书精者。可为佛法先导。世出世间诸法。均不外乎佛法。岂容拟议半字。世儒拘牖下之见。未窥贝叶。以僧律僧戒。异乎世法。遂大言狂说。目为异端。及察其所学。不过文章词藻。刑名法术而已。于圣人之心源道统无关也。考其所行。不过惊愚饰智。放浪形骸而已。于先师之遗言往训无涉也。惟历朝理学名人。多通释教。往往由此悟澈心源。经云。四大部洲内。得贝叶遗教经文者。一万九百国。其余国土。众生福薄。不堪闻教。佛法住世。遭遇甚难。幸而值遇正法。已是多生供养诸佛。种植善根。若不趁此灵光。痛改前非。苦志辨道。吾恐一失人身。万劫难也。

　　世间求道之士。或修习禅定。或坚固吐纳。希冀得道飞升。长生不死。此种人意中。以为求仙。已极修道之量。岂知修习仙道。勤苦难成。即幸而得仙。福尽难免堕落。经云。有宿德者。福报现前。能生天道。天仙福尽。有宿业者。恶报现前。复堕三途。善恶两报。熟则先偿。七趣循环。永沈苦海。涅槃经云。虽至大梵天身。乃至三界极顶。寿八万四千大劫。不了妙觉明心。五衰相现。还堕苦趣。如此看来。虽至成仙。在佛眼视之。仍是未出生死之凡夫也。惟佛为大医王。能疗世间诸苦毒烦恼。如欲脱离苦网。除非依佛住。依法住。依僧住勤修净业。念念弥陀。果得极乐往生。永与三界隔断。一了百当。切勿游疑。

　　若已知净土法门。尤必须明白正助两因。正因即是念佛。助因便是持戒。戒门甚广。而以根本五戒为总纲。即戒杀戒盗戒淫戒妄言戒饮酒也。五戒既具。自能诸恶莫作。众善奉行。此两语。出文昌帝君阴骘文。前明莲池大师。为净土法门砥柱。一时名公巨卿。皈依云集。常云。住世阴骘文。出世弥陀父。今世间亦知诵阴骘文。而于诸恶莫作。众善奉行。恒视为老生常谈。昔鸟窠禅师曰。诸恶莫作。众善奉行两句。三岁孩童说得出。百岁老人行不得。旨哉言乎。阿含经中。阿难尊者。亦云。当知诸恶莫作。众善奉行。昔善现菩萨勤求佛法。遇一女人。如佛示现。善现菩萨稽首恭敬女答曰。诸佛妙法。无量无边。我之所闻。祇有半偈。诸恶莫作。众善奉行而已。善现闻之。身心清净。洞达义旨。可见行善戒恶。乃修道之根基。根基不立。善芽不茂。如念佛之人。奉行此两句为助因。如乘船遇风。速到彼岸也。

　　人所以不肯求生净土者。由不知地狱报之苦且久也。凡世间大奸大恶。不忠不孝。刺佛身血。污犯僧尼。阻人出家。坏人道心者。入无间地狱。此狱受苦无间。无有出期。地藏本愿经云。此界坏时。寄生他界。他界次坏。转寄他方。他方坏时。展转相寄。此界成后。还复而来。天地有变坏。罪业无了期。无间之罪。如此其重。其余作恶受报。虽不如此久远。而众生生前所造身口意三业。有罪必报。无幸免者。地狱报尽。将已往伤杀生灵。一一填还毕。然后为贫苦下贱之人。若由此植福。即得福报。既得福报。易于作恶。一朝失足。顽福消尽。仍从堕落。其中由富贵而贫贱。由男身而女身。由地狱而畜生。高下低昂。轮转不已。由此观之。实实有地狱境界。即实实有受报之身。若将信将疑。懒散懈怠。一朝恶积报来。难保地狱无分。若谓有福且享。有恶且作。待得报来。有罪再受。吾恐刀锯鼎镬在前。悔之晚矣。凡堕无间狱者。神识昏迷。虽欲念佛。而业力遮蔽。一字不能出口。可畏哉。

　　一四天下中。惟南阎浮提。人心最恶。杀盗淫妄。终日无休。而古来成佛作祖。多在此处。何以故。以人心猛利。易于发真实道心。非比他洲。人修十善。福止生天。经云。西洲人。作恶微末。至今风俗敦厚。人寿千岁。究因不信佛法。虽得生天。终是未脱轮回。由此观之。欲免地狱。非修善不可。欲免轮回。非修净土念佛不可。念佛即可发真实道心。既发真实道心。成佛作祖。直下承当。岂非世间真豪杰乎。

　　世间有今生为善。而遇恶缘者。有今生作恶。而享福报者。遂肆然以为祸福无凭。报应颠倒。并将因果之说。一并抹煞。岂知冥中。福罪两报。熟则先偿。譬如种树。先种者。先开花结果。新种者。虽加倍培植。一时未能成阴。即刻开花结果。即此理也。王龙舒先生曰。人有见目前善恶未有报。遂不信因果。而因不信净土。殊不知善恶未有报者。非无报也。但迟速耳。昔佛谓阿难曰。人有今世为善。死堕地狱者。又有今世为恶。死生天趣者。阿难问故。佛曰。今世为善。死堕地狱者。今世之善未熟。前世之恶已熟也。今世为恶。死生天趣者。今生之恶未熟。前生之善已熟也。熟处先受报。譬如欠债。急则先还。感应道交。不容先后错乱。凡夫业眼遮隔。不能洞悉幽冥。遂将因果念佛等说。一概抹倒。己既不信。又复教人不信。即此一念之差。一言之妄。口业无边。暗损阴德。为地狱根本。若能深信因果。念佛之念。自油然而生。由此一直前进。明心见性不难。世人亦谅吾苦口否。

　　须知修道直捷之法。莫如念佛。念佛法门。乃如来怜悯末法中。怯弱众生。指以方便法门。此门圆摄圆收。殊胜奇特。能出三界火宅。能㧞三途剧苦。勤修福善。仅得生天。天福受尽。依然堕落。惟念佛往生净土。一生可补佛位。若毁谤不信。永堕地狱可知。南无阿弥陀佛六个字。功德浩大。有不可思议之力。难得今生遭遇正法。当舍却身命。并力念去。虽众生善根厚薄不同。譬如沙内淘金。根利福厚者。眼明心慧。自当早得。即钝根下智。果能勤求不懈。缓缓拾取。举不空手而回。如有同志。当不河汉斯言矣。

　　昔何尚之对宋明帝曰。百家之乡。一人持五戒。则一人善。十人持五戒。则十人善。行一善则去一恶。去一恶则去一刑。一刑息于家。万刑息于国。陛下可坐致太平矣。可见持戒信佛。不独为出世要法。亦是治世良方。吾愿读书知理之士。信之奉之。不致毁谤造业。吾知是人。必已深明治术。通达事理矣。

　　诗

　　厌尘追溯数十年来学道苦志。成七绝八首。不敢言诗。遣闷而已。兼劝同修

　　幼来负笈从师训。深望书香继昔贤。忽尔中年天下乱。仓皇一棹避烽烟。

　　从兹栖息向荒村。抛绝韦编事酒尊。偶尔相逢皆牧竖。却从何处问心源。

　　似箭光阴廿六时。莲缘遇合劝修持。名心未倦归林鸟。大道虽明暗自疑。

　　叠蒙知识寄书多。劝我除烦执太阿。惟有宝王三昧法。横修净土念弥陀。

　　从此搜罗净土文。晨钟一棒耳边闻。方知幻体皆虚假。太息兰膏枉自焚。

　　娑婆学道最难成。火里栽莲念贵真。铁壁铜墙坚不撼。方能撒手出红尘。

　　尘霾不使镜台封。混俗和光一世中。幸喜猿缰能勒定。六时长对佛灯红。

　　密密心头五十年。海隅落日盼西天。吾家本是莲邦属。一苇东来度世缘。

　　莲修起信录卷第六(终)
