卍新纂续藏经第 62 册 No. 1172 净土晨钟


　　No. 1172-A 净土晨钟自序

　　戊巳之交予辑金刚法华持验诸纪又以佛法中最简捷而通贯者莫如净土一门因取古今之书表章是教者裒其精要类而编之曰晨钟意欲用世人之朝气警甜梦者而鼓钟之焉耳冬初书成予不揣窃取名贤论述之意而为之序序曰。

　　如来为一大事因缘出现于世大事者何生死是也如来悯众生沉迷而指以出离之途即示以遄归之所曰大慈曰能仁以其仁慈我众生而名之也允哉乃众生不自仁慈其身毕世沉迷以悖如来之教茫茫生死波中渊深而海阔周行震旦都如过铜人没处头髻长出嗟嗟有声不亦哀乎今夫人之朝而必夕也暑而必寒也幼而必壮壮而必老老而必死也自古及今如是苟夫人之朝而不为夕谋暑而不为寒谋必群诮其愚独自幼至壮且老而濵死不知为之谋其愚不又甚乎然人之不知谋死也非昏而忘之则畏而讳之耳忘之而卒至讳之而终不我贷则虽欲忘且讳之而庸可得耶且人之畏死又非真能畏死者也当其蓦焉而生蠢焉而长颓焉而老以死栩栩焉蘧蘧焉而爱河欲海之溺人无已时名利缰锁之牵人无已时一旦灰寒火传薪换临了一局谁人能免自兹以往灭灭生生六道三途如转辘轳又谁人能免迹其所为日相寻于生死之业而不求解脱之方谓之愍不畏死可也真能畏死者必求解脱生死之方求解脱则舍念佛何途之从舍净土吾谁与归念佛生净土则得解脱得解脱则超然生死之外亦翛然生死之中而又何死之足畏是能真畏死者也是能畏死谋死而终得无畏者也是能了当大事者也是能不悖大慈能仁之教者也夫世人而可免夫生死则已世人而不免夫生与死也则净土之业其可以不修而是书其可以弗读也哉。

　　或曰净土人人可修则了当生死之法顾若是易乎曰中庸言达道达德举生知安行而继以学困勉强成功之一以圣凡无殊性故故孟子又曰道一可见此法非难非易其实人人可为即经所谓众生是净土及众生烦恼心中皆具如来德相是也般若经云灭度无量众生实无众生得灭度者盖度人只在自度内修净土法门者虽止自度而使人皆学此法门自度其为度人也不既多乎故未悟者勿论即已悟而必自我度人其度也小我不必作度人相而即以自度者度人其度也太度而无度般若所云旨不出此然则论净土者曰欲度众生必先自度犹止说得一半。

　　或曰今人喜谈即浊即净不如舍浊取净之有实益是圆不如别乎曰念佛门中诸根毕摄理悟同归能舍浊取净而即浊即净之理亦具其中圆莫圆于是故即浊即净之说尚是假圆而此净土之圆为真圆或曰惟心净土之说诚谬乎曰否究竟只是惟心净土书中千万语无非欲人归依佛归依佛无非心即佛耳莲师最驳拨土言心之说而曰一心不乱是阿弥陀经之诀是心是佛是心作佛是观经之诀可知心佛合一故能一心不乱不乱之心即是作佛之心即是无住平等之心即是惟心净土之心故维摩经云欲得净土但净其心真铁板语不容颠扑也。

　　或曰然则古今诸大知识痛辨惟心之说者非欤曰否从来言者之失徒在空谈此心耳不思惟心净土不可说现成空头话须有修为工夫在念佛求生净土正是修悟自性惟心之工夫处也此方念佛净土华鲜念佛心弛净土华萎鲜萎一由佛之念与不念念佛须是心念安得谓惟心之说之有谬乎故凡执心而议土与夫执土而议心其失均也大梅云任伊非心非佛我只是即心即佛吾亦曰任伊非心非土我只是即心即土请即以质之莲池龙舒诸老何如若云此亦是随人脚下盘旋语则宜一并扫去道不是不是。

　　观经以十六观为正因而又言三福三种心等都不复及修观以方便多门六度万行皆可回向西方故又末法般舟三昧经先灭无量寿经更留莲池谓称名易学观想难成般舟先观足轮亦观经类耳而六字称名则三尺童子辨之故无量寿经偏救末世由是观之如来设教不可谓不宽净土之门不可谓不广独称名一法简要可以通行故古今尊宿往往单提此门耳。

　　须知理外无事浅外无深故利钝兼收非难非易若会事归理则三福等俱入实相即是妙观即称名与观想非属二心其归亦一且法何有末末法云者人末之世末之也先灭云云者或预悬以示儆欲不以世与人之末而末法耳非为是便当舍难趋易也但学者从一门而入专勤为之净业自成不可于同堂中自生秦越崇此而抑彼。

　　是故有理而无事者非法之至是境而非心者非法之至可深而不可浅可别而不可圆者非法之至可权而不可实可圣而不可凡可自为而不可与人共为者均非法之至且而学无生即无灭生与死二乎了妄即真真与妄二乎溪山异而明月同禅与净二乎即十万亿国土而弹指可生远与近二乎以足指按地而成金色世界娑婆与极乐二乎难胜何非清泰之乡瞿昙得无法藏之后释迦与阿弥二乎常寂光中遍包三土而土土相资同居与寂光二乎法之至者圣凡一也物我一也理事心境一也深浅一也权实一也别圆一也以至一死生一真妄一禅净一远近一释迦弥陀一娑婆极乐一同居寂光夫是之谓一心不乱。

　　果能依是真实做去始也摄心而念佛念佛则心自净心净则土随净大惠禅师云人于一日中心不驰求不妄想不缘诸境便与三世诸佛诸大菩萨相契即此火宅尘劳便是解脱出三界之处修净土者宜亦如是靠住一佛心心无间行之既久便可将四大所合之身一拳粉碎四大所合之世界一脚踢翻然后随所闻见鸟语蝉吟牧歌樵唱即西方之无常苦空法音天乐也竹篱茅盖即西方之金台楼阁也飞泉鸣濑即西方之宝池德水野芳嘉木即西方之宝网交罗妙华天雨也明师良友之俦木石鹿豕之侣即西方之诸上善人也何苦何乐何须何逆何邪魔何三毒等烦恼目前纯是净土则未来之决定往生可知到得厌世时无怖无乱不支不吾怡然拱手归来故乡不必问此际佛来迎与否能预知时日否闻异香奇乐否总是生平得力处到此决用得着决有好消息上品上生无疑也虽然此等晓晓皆为未看破人打之绕耳人但看得破守得定时凡苦乐净秽疑信辨难纷纷之说且教一笔勾却如何。

　　顺治己亥阳月阳羡净业弟子周克复盥沐谨撰

　　净土晨钟目录卷第一晨课观经上品上生章般若波罗蜜多心经楞严大势至念佛章(念佛愿文礼拜三归俱同夕课)夕课佛说阿弥陀经往生净土咒念佛文(礼拜三归)又慈云愿文善导临睡入观文原始一阿弥陀佛成佛阿弥释迦分现净秽佛为韦提希说净业九品往生佛为父王说念佛龙树菩萨劝念佛念佛十种功德净土往生之因阿弥度生之因释迦劝人念佛之因释迦开导净土之因四土往生本末三界六道轮回本末卷第二启信二净土有益生前净土不妨俗事净土佛无妄语净土一念必生净土脚踏实地净土非仙可比净土因果不妄净土如明镜日月净土正信为要净土该戒定慧净土独推阿弥净土苦乐相比净土为难信法净土了生死净土念佛有力净土诸圣尊宿同归卷第三劝修三劝急辨大事劝活物活计劝神随业往劝兜率不如西方劝宿债须还富贵易堕劝为身后计劝佛心为心劝随遇随劝劝出世间孝劝人人念佛劝真实念佛劝学者念佛卷第四念佛法门四十声念佛诵偈十气十念六时晨昏念佛忏罪念佛一相念佛摄心调息念佛参禅念佛总论持名念佛总论念佛事理一心礼念观想观想佛毫一心三观念佛论约心观佛论一心三观论圆修三观生四净土卷第五功行法门五孝养父母慈心不杀持戒十善发菩提心读诵大乘净心行善奉行众善布施(以上正因)方便廉俭不妄取财省口腹淫欲兼福慧不慕尊荣不辞轻蔑礼忏施食放生居官(以上助修)卷第六䇿进六䇿愿力策勇猛精进䇿摄心悟心策三种念佛䇿出家策在家䇿老者病者卷第七饬终七饬临终往生正念饬临终三疑四开饬十念往生饬父母往生饬眷属往生饬护病者饬自念佛度冤亲饬临终请众念佛饬未终思终卷第八正辨八辨生净土救众生辨见性悟道辨不修净土五惑辨禅净同归辨念佛有益参禅辨禅宗净土迟速辨得悟正宜往生辨心境非二辨净土专志西方辨念佛修观非着相辨念佛不可轻视辨参究念佛辨念佛融通宗教辨念佛心性身名辨理事非二心辨宜繁宜简辨往生早暮辨一念往生辨念力重大辨业性本空辨心量广大净土非远辨自心佛现辨不往而往无生而生辨欣厌取舍辨不信佛论附佛入中国考卷第九了俗九了色身之妄(如二颜丙文○无着○身有真假○齐生死○用形骸得失)了世染之妄(轮𢌞根本○蛇喻○对境○真空○四穷民○今日方间○出家后出家○悟后有修)了富贵之妄了浮生之妄了生死之妄(狱喻○防死○勾当自家事○醉生梦死○彻悟○生死根本)了物缘之妄(六根○五蕴皆空○真性○废心用心)了心念之妄了邪教之妄(附寄库○念经)卷第十持验十比丘往生(慧远○慧永○昙顺○僧睿○昙恒○道昞○道敬○慧恭○慧䖍○昙鉴○慧光○道珍○昙鸾○智者大师○道喻○善导和尚○法照○少康○怀玉○道绰○惟岸○僧炫附启芳圆果○怀感○辨才○大行○明瞻○智觉禅师○志通○悟恩○省常○遵式忏主○宗坦疏主○子元○法持○基法师○若愚○宗赜○知礼○有岩○智廉○怀义○宗本○元照○慧亨○智圆○可久○明本○善住○莹珂○惟则○普度○楚琦○祖香○莲大师○黄州僧○海宝)宰官往生(刘程之○张野○王仲回○马子云○白居易○张迪○王龙舒○葛蘻○胡阙○杨杰○文彦博○马玗○钟离瑾○阎邦荣○咎定国○冯楫○王敏仲○吴子才○苏轼○朱纲○顾宝幢○朱元正○丁明登○唐时○附辨融觉浪余大成)士民往生(门公则○周续之○孙良○庾铣○宋满○王阗○范俨○孙忠○沉铨○计公○金奭○刘通志○唐廷任○杨嘉祎○郭熙载○戈以安○孙大玗)尼僧往生(大明○净真○悟性○能奉○法藏)妇女往生(隋后○葛济之妻○姚婆○温诤文妻○郑氏○王氏夫人○冯氏夫人○陆氏宜人○楼氏○秦氏○郑氏○于媪○方氏○薛氏○张母○孙氏母○徐氏○杨选一妻○汤公甫母)恶人往生(张善和○雄俊○仲明○吴琼○陈企○附俘囚)物类往生(鹦鹉○鸲鹆○鸡○蛇○又鸡)

　　净土晨钟目录(终)

　　No. 1172-B 劝流通净土晨钟引

　　经典所在流通即属善缘福报无量故语云能以大乘法传一人者当十善传十人者当百善传大贵人大豪杰大力量者当千善重刊广布者当万善况净土法门超出生死轮回永不退转直至成佛而后已是劝一人修净土乃成就一众生作佛也凡作佛者必度无量众生彼所度之众生皆由我而始其福报信不可穷尽故欲劝一切见者闻者广大其心以佛之心为心使人人知之而尽生净土龙舒所言自宜谛信不诬至法华华严二经尤佛说妙法中之最上乘观音大士普度世间无刹不现往贤感通事迹历𥜥昭然各为纂集以劝进修斯诚铃铎方来津梁末路之最方便门也戊戌秋予辑金刚持验已有流通小引敬恳同人兹刻净土法华华严观音持验诸纪搜采载籍征信古今颇殚心手之微劳用志归依于不朽但拙刻板在此地未能广传他省既并生庄严佛土之中安可缺法事流通之胜复告当世善信获见诸本不吝广为刻施或仍原本或易新编其见闻欣及有关持验者尤冀续缉于后一句赞扬即是一句获持善根一念鼓动即是一念消弭罪业于以续佛慧命自利利他所谓护法诸神既护法宝自护弘法载宝之人断断不爽昔贤为劈窠图劝人念佛后以他人念佛多生净土乃归功施图之人亦得生净土法施功德不可思议如是愿与同人共勖之。

　　同善道人　克复　敬恳

　　No. 1172-C 净土日诵晨课

　　净业弟子　周克复　敬订

　　南无本师释迦牟尼佛(三称)

　　开经偈

　无上甚深微妙法　　百千万劫难遭遇
　我今见闻得受持　　愿解如来真实义

　　佛说观无量寿佛经(上品上生章)

　　佛告阿难及韦提希上品上生者若有众生愿生彼国者发三种心即便往生何等为三一者至诚心二者深心三者回向发愿心具三心者必生彼国复有三种众生当得往生何等为三一者慈心不杀具诸戒行二者读诵大乘方等经典三者修行六念回向发愿愿生彼国具此功德一日乃至七日即得往生生彼国时此人精进勇猛故阿弥陀如来与观世音大势至无数化佛百千比丘声闻大众无量诸天七宝宫殿观世音菩萨执金刚台与大势至菩萨至行者前阿弥陀佛放大光明照行者身与诸菩萨授手迎接观世音大势至与无数菩萨赞叹行者劝进其心行者见已欢喜踊跃自见其身乘金刚台随从佛后如弹指顷往生彼国生彼国已见佛色身众相具足见诸菩萨色相具足光明宝林演说妙法闻已即悟无生法忍经须臾间历事诸佛遍十方界于诸佛前次第受记还至本国得无量百千陀罗尼门是名上品上生者。

　　般若波罗蜜多心经

　　观自在菩萨行深般若波罗蜜多时照见五蕴皆空度一切苦厄舍利子色不异空空不异色色即是空空即是色受相行识亦复如是舍利子是诸法空相不生不灭不垢不净不增不减是故空中无色无受想行识无眼耳鼻舌身意无色声香味触法无眼界乃至无意识界无无明亦无无明尽乃至无老死亦无老死尽无苦集灭道无智亦无得以无所得故菩提萨埵依般若波罗蜜多故心无挂碍无挂碍故无有恐怖远离颠倒梦想究竟涅槃三世诸佛依般若波罗蜜多故得阿耨多罗三藐三菩提故知般若波罗蜜多是大神咒是大明咒是无上咒是无等等咒能除一切苦真实不虚故说般若波罗蜜多咒即说咒曰。

　　揭谛揭谛波罗揭谛波罗僧揭谛菩提萨婆诃

　　楞严大势至菩萨念佛章

　　大势至法王子与其同伦五十二菩萨即从座起顶礼佛足而白佛言我忆往昔恒河沙劫有佛出世名无量光十二如来相继一劫其最后佛名超日月光彼佛教我念佛三昧譬如有人一专为忆一人专忘如是二人若逢不逢或见非见二人相忆二忆念深如是乃至从生至生同于形影不相乖异十方如来怜念众生如母忆子若子逃逝虽忆何为子若忆母如母忆时母子历生不相违远若众生心忆佛念佛现前当来必定见佛去佛不远不假方便自得心开如染香人身有香气此则名曰香光庄严我本因地以念佛心入无生忍今于此界摄念佛人归于净土佛问圆通我无选择都摄六根净念相继得三摩地斯为第一。

　　念佛文愿文礼拜三皈俱同夕课如在家人不能全诵或晨夕专持阿弥陀经往生咒佛号如夕课仪亦可

　　净土夕课

　　南无莲池海会佛菩萨(三称)

　无上甚深微妙法　　百千万劫难遭遇
　我今见闻得受持　　愿解如来真实义

　　佛说阿弥陀经

　　如是我闻一时佛在舍卫国祗树给孤独园与大比丘僧千二百五十人俱皆是大阿罗汉众所知识长老舍利弗摩诃目犍连摩诃迦叶摩诃迦旃延摩诃俱絺罗离婆多周利槃陀伽难陀阿难陀罗睺罗憍梵波提宾头卢颇罗堕迦留陀夷摩诃劫宾那薄拘罗阿菟楼䭾如是等诸大弟子并诸菩萨摩诃萨文殊师利法王子阿逸多菩萨干陀诃提菩萨常精进菩萨与如是等诸大菩萨及释提桓因等无量诸天大众俱尔时佛告长老舍利弗从是西方过十万亿佛土有世界名曰极乐其土有佛号阿弥陀今现在说法舍利弗彼土何故名为极乐其国众生无有众苦但受诸乐故名极乐又舍利弗极乐国土七重栏楯七重罗网七重行树皆是四宝周匝围绕是故彼国名为极乐又舍利弗极乐国土有七宝池八功德水充满其中池底纯以金沙布地四边阶道金银琉璃玻璃合成上有楼阁亦以金银琉璃玻璃𤥭璖赤珠玛瑙而严饰之池中莲华大如车轮青色青光黄色黄光赤色赤光白色白光微妙香洁舍利弗极乐国土成就如是功德庄严又舍利弗彼佛国土常作天乐黄金为地昼夜六时雨天曼陀罗华其土众生常以清旦各以衣裓盛众妙华供养他方十万亿佛即以食时还到本国饭食经行舍利弗极乐国土成就如是功德庄严复次舍利弗彼国常有种种奇妙杂色之鸟白鹤孔雀鹦鹉舍利迦陵频伽共命之鸟是诸众鸟昼夜六时出和雅音其音演畅五根五力七菩提分八圣道分如是等法其土众生闻是音已皆悉念佛念法念僧舍利弗汝勿谓此鸟实是罪报所生所以者何彼佛国土无三恶道舍利弗其佛国土尚无恶道之名何况有实是诸众鸟皆是阿弥陀佛欲令法音宣流变化所作舍利弗彼佛国土微风吹动诸宝行树及宝罗网出微妙音譬如百千种乐同时俱作闻是音者自然皆生念佛念法念僧之心舍利弗其佛国土成就如是功德庄严舍利弗于汝意云何彼佛何故号阿弥陀舍利弗彼佛光明无量照十方国无所障碍是故号为阿弥陀又舍利弗彼佛寿命及其人民无量无边阿僧祇劫故名阿弥陀舍利弗阿弥陀佛成佛已来于今十劫又舍利弗彼佛有无量无边声闻弟子皆阿罗汉非是算数之所能知诸菩萨众亦复如是舍利弗彼佛国土成就如是功德庄严又舍利弗极乐国土众生生者皆是阿鞞跋致其中多有一生补处其数甚多非是算数所能知之但可以无量无边阿僧祗说舍利弗众生闻者应当发愿愿生彼国所以者何得与如是诸上善人俱会一处舍利弗不可以少善根福德因缘得生彼国舍利弗若有善男子善女人闻说阿弥陀佛执持名号若一日若二日若三日若四日若五日若六日若七日一心不乱其人临命终时阿弥陀佛与诸圣众现在其前是人终时心不颠倒即得往生阿弥陀佛极乐国土舍利弗我见是利故说此言若有众生闻是说者应当发愿生彼国土舍利弗如我今者赞叹阿弥陀佛不可思议功德之利东方亦有阿閦鞞佛须弥相佛大须弥佛须弥光佛妙音佛如是等恒河沙数诸佛各于其国出广长舌相遍覆三千大千世界说诚实言汝等众生当信是称赞不可思议功德一切诸佛所护念经舍利弗南方世界有日月灯佛名闻光佛大𦦨肩佛须弥灯佛无量精进佛如是等恒河沙数诸佛各于其国出广长舌相遍覆三千大千世界说诚实言汝等众生当信是称赞不可思议功德一切诸佛所护念经舍利弗西方世界有无量寿佛无量相佛无量幢佛大光佛大明佛宝相佛净光佛如是等恒河沙数诸佛各于其国出广长舌相遍覆三千大千世界说诚实言汝等众生当信是称赞不可思议功德一切诸佛所护念经舍利弗北方世界有𦦨肩佛最胜音佛难沮佛日生佛网明佛如是等恒河沙数诸佛各于其国出广长舌相遍覆三千大千世界说诚实言汝等众生当信是称赞不可思议功德一切诸佛所护念经舍利弗下方世界有师子佛名闻佛名光佛达磨佛法幢佛持法佛如是等恒河沙数诸佛各于其国出广长舌相遍覆三千大千世界说诚实言汝等众生当信是称赞不可思议功德一切诸佛所护念经舍利弗上方世界有梵音佛宿王佛香上佛香光佛大𦦨肩佛杂色宝华严身佛娑罗树王佛宝华德佛见一切义佛如须弥山佛如是等恒河沙数诸佛各于其国出广长舌相遍覆三千大千世界说诚实言汝等众生当信是称赞不可思议功德一切诸佛所护念经舍利弗于汝意云何何故名为一切诸佛所护念经舍利弗若有善男子善女人闻是经受持者及闻诸佛名者是诸善男子善女人皆为一切诸佛之所护念皆得不退转于阿耨多罗三藐三菩提是故舍利弗汝等皆当信受我语及诸佛所说舍利弗若有人已发愿今发愿当发愿欲生阿弥陀佛国者是诸人等皆得不退转于阿耨多罗三藐三菩提于彼国土若已生若今生若当生是故舍利弗诸善男子善女人若有信者应当发愿生彼国土舍利弗如我今者称赞诸佛不可思议功德彼诸佛等亦称赞我不可思议功德而作是言释迦牟尼佛能为甚难希有之事能于娑婆国土五浊恶世劫浊见浊烦恼浊众生浊命浊中得阿耨多罗三藐三菩提为诸众生说是一切世间难信之法舍利弗当知我于五浊恶世行此难事得阿耨多罗三藐三菩提为一切世间说此难信之法是为甚难佛说此经已舍利弗及诸比丘一切世间天人阿修罗等闻佛所说欢喜信受作礼而去。

　　佛说阿弥陀经

　　拔一切业障根本得生净土陀罗尼(出小无量寿经)

　　曩谟阿弥跢婆夜哆他伽哆夜哆地夜他阿弥唎都婆毗阿弥唎哆悉耽婆毗阿弥唎哆毗迦兰帝阿弥唎哆毗迦兰哆伽弥腻伽伽那枳多迦隶娑婆诃(三遍)

　　念佛文

　阿弥陀佛身金色　　相好光明无等伦
　白毫宛转五须弥　　绀目澄清四大海
　光中化佛无数亿　　化菩萨众亦无边
　四十八愿度众生　　九品咸令登彼岸

　　南无西方极乐世界大慈大悲阿弥陀佛(课千声或五百声)

　　南无观世音菩萨

　　南无大势至菩萨

　　南无清净大海众菩萨(各十称毕举莲大师西方愿文)

　稽首西方安乐国　　接引众生大导师
　我今发愿愿往生　　唯愿慈悲哀摄受

　　弟子(某甲众等)普为四恩三有法界众生求于诸佛一乘无上菩提道故专心持念阿弥陀佛万德洪名期生净土又以业重福轻障深慧浅染心易炽净德难成今于佛前翘勤五体披沥一心投诚忏悔我及众生旷劫至今迷本净心纵贪嗔痴染秽三业无量无边所作罪垢无量无边所结冤业愿悉消灭从于今日立深誓愿远离恶法誓不更造勤修圣道誓不退惰誓成正觉誓度众生阿弥陀佛以慈悲愿力当证知我当哀悯我当加被我愿禅观之中梦寐之际得见阿弥陀佛金色之身得历阿弥陀佛宝严之土得蒙阿弥陀佛甘露灌顶光明照身手摩我头衣覆我体使我宿障自除善根增长疾空烦恼顿破无明圆觉妙心廓然开悟寂光真境常得现前至于临欲命终预知时至身无一切病苦厄难心无一切贪恋迷惑诸根悦豫正念分明舍报安详如入禅定阿弥陀佛与观音势至诸圣贤众放光接引垂手提携楼阁幢幡异香天乐西方圣境昭示目前令诸众生见者闻者欢喜感叹发菩提心我于尔时乘金刚台随从佛后如弹指顷生极乐国七宝池内胜莲华中华开见佛见诸菩萨闻妙法音获无生忍于须臾间承事诸佛亲蒙授记得授记已三身四智五眼六通无量百千陀罗尼门一切功德皆悉成就然后不违安养回入娑婆分身无数遍十方刹以不可思议自在神力种种方便度脱众生咸令离染还得净心同生西方入不退地如是大愿世界无尽众生无尽业及烦恼一切无尽我愿无尽愿今礼佛发愿修持功德回施有情四恩总报三有齐资法界众生同圆种智。南无阿弥陀佛(礼愿九拜作九品往生观)南无观世音菩萨南无大势至菩萨南无清净大海众菩萨(各礼一拜次称三皈)自归于佛　当愿众生　体解大道　发无上心自归于法　当愿众生　深入经藏　智慧如海自归于僧　当愿众生　统理大众　一切无碍和南圣众(各礼一拜)

　　又慈云忏主愿文(不能诵前愿文者用此亦可)

　　弟子某一心归命西方极乐世界阿弥陀佛愿以净光照我慈誓摄我我今正念称如来名为菩提道求生净土佛昔本誓若有众生欲生我国至心信乐称我名号乃至十念若不生者不取正觉以此念佛因缘得入如来大誓海中承佛慈力众罪消灭净因增长若临欲命终自知时至身无病苦心不贪恋意不颠倒如入禅定佛及圣众手执金台来迎接我于一念顷生极乐国华开见佛即闻佛乘顿开佛慧广度众生满菩提愿。

　　善导和尚临睡入观文

　　弟子某生死凡夫罪障深重轮回六道苦不可言今遇知识得闻阿弥陀佛名号本愿功德一心称念求愿往生愿佛慈悲不舍哀怜摄受弟子某不识佛身相好光明愿佛示现令我得见及见观音势至诸菩萨众彼世界中清净庄严光明妙相等令我了了得见(正念入观而寝不得杂想但久远专志必如所愿)。

　　No. 1172

　　净土晨钟卷第一

　　荆溪同善道人周克复纂

　　男周　石订

　　吴郡潜确居士陈济生参

　　净土原始

　　极乐是我故乡阿弥号为慈父故欲超生死无如净土一门世人浸没五浊窟宅中如少亡之子问其祖父里邑室庐茫然不复记忆虽欲向往其路何由今折衷经籍溯其源流庶乐国历历如在目前而后信心可发也述原始第一。

　　阿弥陀佛成佛之始

　　鼓音王经云过去劫中有国名妙喜王名憍尸迦祖父清泰国王父月上转轮王母殊胜妙颜时有佛出世名世自在王憍尸迦心发道意弃舍国位投佛出家号曰法藏比丘(即阿弥陀佛)又大弥陀经云法藏比丘于自在王佛所发无上意一切世间无能及者时佛说二百一十亿诸佛刹土应其心愿法藏稽首礼佛广说四十八愿(具载本经)若不尔者誓不成佛是时大地震动天雨妙华空中同声赞言决定成佛。

　　阿弥现净土释迦现秽土之始

　　悲华经云往昔劫中有转轮王名无诤念大臣名宝海为善知识同于宝藏佛所发菩提心无诤念发愿云我修大乘取于净土终不愿于秽土成阿耨多罗三藐三菩提世界众生无诸苦恼我不得如是佛刹乃不成正觉今既果满号阿弥陀故现净土宝海大臣愿于秽土成熟有情今已果满号释迦牟尼于此浊恶世中成佛菩提。

　　佛为韦提希圣后说净业正因

　　观无量寿佛经云尔时韦提希号泣向佛白言世尊愿为我广说无忧恼处我当往生不乐阎浮浊恶世也尔时世尊放眉间光遍照十方无量世界诸佛国土皆于中现韦提希见已白佛言是诸佛土虽复清净皆有光明我今乐生极乐世界阿弥陀佛所惟愿世尊教我思惟教我正受佛告韦提希阿弥陀佛去此不远汝当系念谛观彼国我今广为汝说亦令未来凡夫修净业者得生西方极乐国土欲生彼国者当修三福一者孝顺父母奉事师长慈心不杀修十善业二者受持三归具足众戒不犯威仪三者发菩提心深信因果读诵大乘劝进行者如此三事名为净业正因佛告阿难及韦提希谛听谛听善思念之。

　　九品往生

　　观经云上品上生者若有众生发三种心即便往生一者至诚心二深信心三回向发愿心复有三种众生当得往生一者慈心不杀具诸戒行二者读诵大乘方等经典三者修行六念(念佛法僧天施戒为六念)回向发愿愿生彼国具此功德一日乃至七日即得往生○上品中生者不必受持读诵方等经典善解义趣于第一义心不惊动深信因果不谤大乘以此功德回向求生极乐国行此行者即得往生○上品下生者亦信因果不谤大乘但发无上道心以此功德回向愿求生极乐国行者命欲终时即得往生○中品上生者若有众生受持五戒持八戒斋修行诸戒不造五逆无众过患以此善根回向愿求生于西方极乐世界临命终时即得往生○中品中生者若有众生若一日一夜持八戒斋若一日一夜持沙弥戒若一日一夜持具足戒威仪无缺以此功德回向愿求生极乐国戒香熏修如此行者命欲终时即得往生○中品下生者若有善男子善女人孝养父母行世仁慈此人命欲终时遇善知识为其广说阿弥陀佛国土乐事亦说法藏比丘四十八愿闻此事已寻即命终即得往生○下品上生者或有众生作重恶业虽不诽谤方等经典如此愚人多造恶法无有惭愧命欲终时遇善知识为说大乘十二部经首题名字以闻如是诸经名故除却千劫极重恶业智者复教合掌叉手称南无阿弥陀佛称佛名故除五十亿劫生死之罪即得往生○下品中生者或有众生毁犯五戒八戒及具足戒如是愚人偷僧祇物盗现前僧物不净说法无有惭愧以诸恶业而自庄严如此罪人以恶业故应堕地狱命欲终时地狱众火一时俱至遇善知识以大慈悲即为赞说阿弥陀佛十力威德广赞彼佛光明神力亦赞戒定慧解脱解脱知见此人闻已除八十亿劫生死之罪即得往生○下品下生者或有众生作不善业五逆十恶具诸不善如此愚人以恶业故应堕恶道经历多劫受苦无穷临命终时遇善知识种种安慰为说妙法教令念佛彼人苦逼不遑念佛善友告言汝若不能念彼佛者应称无量寿佛如是至心令声不绝具足十念称南无阿弥陀佛称佛名故于念念中除八十亿劫生死之罪命终之时即得往生。

　　佛为父王说念佛

　　宝积经云世尊父王顶礼佛足一心合掌而白佛言云何修行当得诸佛之道佛言一切众生皆即是佛今当念西方世界阿弥陀佛常勤精进当得佛道王言一切众生云何是佛佛言一切法无生无动摇无取舍无相㒵无自性可于此佛法中安住其心勿信于他尔时父王与七万释种闻说是法信解欢喜悟无生忍佛现微笑而说偈曰释种决定智是故于佛法决信心安住人中命终已得生安乐国面奉阿弥陀无畏成菩提。

　　龙树菩萨劝念佛

　　大智度论云佛是无上法王诸大菩萨为法臣诸臣所尊重者惟佛法王是故菩萨应当念佛又云有诸菩萨自念往昔谤般若堕恶道经无量劫虽修余行未能得出后遇善知识教行念佛三昧即得并遣罪障方得解脱又偈云若人愿作佛心念阿弥陀即时为现身故我归命礼若人欲疾得不退转地者应以恭敬心执持称名号若人种善根疑则花不开信心清净者花开即见佛。

　　佛示人念佛十种功德

　　经云若人受持一佛名号者见世当获十种功德利益一昼夜常得诸天大力神将并诸眷属隐形守护二常得二十五大菩萨如观世音等及一切菩萨常随守护三常为诸佛昼夜护念阿弥陀佛常放光明摄受此人四一切恶鬼若夜叉罗刹皆不能害一切毒蛇毒龙悉不能害五一切火难水难冤贼刀箭牢狱杻械横死枉死悉皆不受六先所作罪皆悉消灭所杀冤命彼蒙解脱更无执对七夜梦正直或复梦见阿弥陀佛胜妙色身八心常欢喜颜色光泽气力充盛所作吉利九常为一切世间人民恭敬供养礼拜犹如敬佛十命终之时心无怖畏正念现前得见阿弥陀佛及诸菩萨圣众手持金台接引往生西方净土尽未来际受胜妙乐。

　　净土往生之因

　　大藏言西方净土事不止十余经其大略谓彼处以七宝庄严无地狱饿鬼禽畜以至蜎飞蠕动之类常清净自厌无一切秽杂故名净土其人皆莲华中生长生不老衣食宅宇随意化成其景序长春无复寒暑大受快乐无一切苦恼故名极乐世界其佛名阿弥陀者梵语也此云无量以此佛光明照见十方世界无有限量凡念佛众生无不知之故又名无量光佛此佛寿命与其国中人民寿命皆无有限量虽恒河沙劫亦无有尽故又名无量寿佛此佛有大誓愿度人其威神不可思议故至心信向念其名号者现世必消除灾难禳却冤鬼安静形神增延福寿西方七宝池中则生莲华一朵他日于其中托生直脱轮回之外若此者皆有事迹非虚言也尽大藏中八万四千法门无如此之要捷者而人或不知知而不行可痛惜也(龙舒净土文)。

　　阿弥陀佛度生之因

　　经云法藏比丘对世自在王佛发四十八大愿每愿皆为济度众生发此愿已乃精进以了生死次入菩萨地了生死者乃生死自如也入菩萨地者内则修慧外则修福也修慧者使慧性日广一日至成佛时则慧性含虚空世界无所不知无所不见也修福者托生于一切众生中同其形体通其语言以设教化故上自天帝下至微细虫蚁皆托生其中如此无量劫来设化众生夫设化众生无非得福也得福而不受用故其福愈积而愈大久则遍虚空世界矣福大则威神大又经云阿弥陀佛历大阿僧祇劫行菩萨行忍力成就不计众苦常以和颜爱语饶益众生善护口业不讥他过善护身业不失律仪善护意业清净无染手中常出一切衣服饮食宝幢音乐及一切最上所须之物以此施惠众生令生欢悦以行教化故致无量众生发无上菩提之心如是善行历无数劫功德圆满威神炽盛方得成就所愿而入佛位是初发愿以至成佛无非为众生者故十方无央数世界诸天人民以至蜎飞蠕动之类无所不度人能精心念其名号想其形相现世必见佛之真身以佛威灵无所不在而人心念与佛纯熟则自然交通也若身后经生其国皆于宝池莲华中化生其容貌端好非天人可比皆受自然清虚之身无极之寿遍彼刹中皆诸上善人无有妇女皆洞视彻听遥相瞻见遥相闻语声虽历万劫已所从来靡不知之复知十方世界去来现在之事以其慧性通彻故尔又阿弥陀佛誓愿云已生我国欲往他方生者如其所愿永不复坠三恶道何则生净土者必证无生法忍无生法忍者乃了生死也了生死者虽入生死界中此一性已不昧矣性既不昧何由而为恶乎况又仗佛力故坠堕必无由是设化一切众生而入一切众生生死界中或生天上或生人间或生大富贵中或生清净中或长生不灭或灭而复生随意所欲生死自如此所以贵于修净土也(纂龙舒文)。

　　释迦劝人念佛之因

　　阿弥陀佛现在西方西方为净土释迦所生国与我中国同土皆属娑婆世界皆为秽土秽土众生必忆佛念佛一心不乱弥陀方来接引往生西方然弥陀圣号及净土往生之事此土谁知缘释迦如来说弥陀诸经殷勤苦口劝人念佛迦文不妄的确可信此震旦念佛法门之所由始也阿者无也弥陀者量也阿弥陀佛者无量觉也无量有二义无量寿体也无量光用也只无量光寿四字便是如来万德洪名专持此四字即生净土者何也盖因弥陀发四十八愿摄受众生有云众生欲生我国但能志心称我名号即生我国受福快乐寿命无量佛有此本愿故众生念佛即得往生此是仗佛愿力非众生之自力自力难成仗佛易就故也。

　　释迦开导净土之因

　　唐宜之南无篇云向于净土书中闻阿弥陀佛取净土释迦佛取秽土君臣弘愿摄受两土众生而未详也又读悲华经始知阿弥陀佛为转轮圣王时供养宝藏如来黄金为地七宝为楼自燃身灯竟夜供养然犹回向为忉利大梵天王统领四天下而已尔时赖释迦佛为宝海梵志乞梦陈白轮王感悟乃于宝藏如来前取西方净土是则西方净土成自弥陀而开导由释迦也不惟是尔时轮王千子与八万四千小王无一人不由宝海开示发心者太子即观世音二王子即大势至三王子即文殊八王子即普贤也不惟是尔时宝海有八十子与三亿弟子无一人不由宝海开示同时发心者凡贤劫千佛与当来弥勒尊佛皆宝海弟子也秪因诸菩萨皆发心取清净佛土而此娑婆世界厚重烦恼为佛菩萨之所摈弃于是宝海忧愁憔悴发愿久在生死忍受诸苦不舍如是众生愿入阿鼻愿为畜生愿为饿鬼愿为贫穷鬼神愿为人中卑贱愿施恒沙七宝愿施恒沙身命以度众生今人朝夕顶礼弥陀观音势至为大依怙若不读此经安知三圣证果之因至念释迦如来施足施首施手施耳施鼻舌施血肉施髓脑调伏我等岂能不恸哭乎然则释迦当日以净土开导三圣后说弥陀诸经又专为娑婆众生而发是即以开示佛菩萨者而开示我等也以阿弥接引之大力合释迦指点之悲心如此深恩众生若何辜负也耶。

　　四土往生本末

　　经云应观法界性一切惟心造法界有十又分四种国土一曰常寂光土为佛法界二曰实报无障碍土为菩萨法界三日方便有余土为声闻缘觉二法界谓之四圣四曰凡圣同居土为天人阿修罗地狱饿鬼畜生六法界谓之六凡如是十界四土于凡夫一念识心悉皆具足故凡一土各具四土唯随染净缘以分净秽维摩诘云随其心净则佛土净此之谓也四土各有净秽常寂光者诸佛如来所居(常即法身德寂即解脱德光即般若德)真常究竟极为净土亦有净秽者以究竟分证异也(究竟如来所证乃上品寂光圆教人所证名中品寂光别教则证下品寂光耳)实报无障碍者菩萨居之(行真实法感得胜报色心不相妨碍故言无障碍)等分十地皆属大乘其净秽以次第顿入分也(次第者别教菩萨顿入者圆教菩萨)方便有余者二乘所居已出三界之外(修方便道断四住惑故曰方便无明未尽故曰有余)其净秽相者体巧柝拙也(体观感净拙观感秽)凡圣同居净土者即极乐国是安养清净池流八德树列七珍次于泥洹皆正定聚(生安养者烦恼调伏近于涅槃故名为次聚有三如此土博地凡夫属邪定聚发心修行未不退者属不定聚不退转者称正定聚)秽土即娑婆世界其净秽以五浊轻重而分也然佛法遍一切界下三土皆常寂光所遍故如来居寂光时垂应下三土释迦现身垂应娑婆阿弥现身垂应极乐是也同居秽土之人欲生极乐净土须以念佛三昧或执持名号一心不乱或端坐西向观想弥陀如此二行方能轻其三毒澄其五浊临终正念乃得往生若因此三昧破断见思二惑即能往生方便土更破尘沙烦恼并破根本无明即得生实报土破尽无明方得生寂光净土又有净土横出三界秽土竖出三界之异竖者自下升高如登九级台其出难横者从东至西如履坦途其出易据观经往生九品横出有三种如上品上生垂终乘金刚台往生彼国见佛闻妙法已即悟无生此横出三界生实报庄严净土也上品中生者坐紫金台往生彼国经宿乃开经一小劫得无生法忍此横出生方便有余净土也上品下生以下皆横出三界生凡圣同居净土也(极乐虽有天人之殊既无淫欲故无欲界生彼者次于泥洹皆正定聚则不随禅而受生故无色界无无色界可即同居而证入上三土耳)竖出三界有四种人即藏通别圆四教虽顿渐不同各有阶级然后得出三界生死修为难而失坠易何如专心念佛仗佛提携从横而出生彼华池实报与寂光恒见十地直下可登之为愈乎按此十界四土之说诸净土书多略而未载然众生既愿生彼土即当以成佛为期同居净土之人不得生寂光未为究竟故往生后境地修持者不可不知况四土一土不出惟心所造此实凡圣同归之途顿渐双融之旨也。

　　三界六道轮回本末

　　众生因情生十二缘造成三界六道轮回之业不得断绝往西方则情灭而性现故永劫无轮回有十二缘之业造成三界六道轮回之报不得解脱生西方则业断而报空故永劫无坠堕十二缘者曰无明曰行曰识曰名色曰六入曰触曰受曰爱曰取曰有曰生曰老死是也无明谓暗昧真性行谓动作识谓魂识名谓受想行识色谓色身六入谓六根眼耳鼻舌身意也触谓触六根者因暗昧真性故不能寂然不动乃生魂识因有名色遂有六入因六入故有触因触故受因受故爱因爱故取因取故当有之因此复受生因生故有老死相牵缘不断故名十二缘三界者自阿鼻大地狱至他化自在天皆名欲界以有情欲也上有色界止有色身无男女之形又上有无色界亦无色身止有魂识如鬼神此名三界所谓轮回者何曰天曰人曰阿修罗曰饿鬼曰畜生曰地狱是名六道饿鬼以下亦名三途瞋杀傲慢造有微福感修罗道悭贪不舍损人利己感饿鬼道愚呆无知酬偿宿债感畜生道五逆十恶轻重不等感地狱道四道皆苦天道修十善而致感报受乐乐胜则不暇修行福尽则仍坠落人道乐少苦多能勇猛精进可以修行而不发肯心报尽则转堕三途人天为胜余四为劣或劣者悔过而征胜或胜者造恶而征劣如车轮回转升沉非一经云三界无安犹如火宅此之谓也业报可畏如此曷不回头猛省求生西方(已上克复纂)。

　　净土晨钟卷第一
卍新纂续藏经第 62 册 No. 1172 净土晨钟


　　净土晨钟卷第二

　　净土启信二

　　莲池以信愿行为适净土者之资粮三者缺一不可而信尤要焉非信则愿力不生起行无本樝庵云净土无难易难易在人难者疑情咫尺万里易者信心万里咫尺故证不退转地者须有不退转之心以为之先导信是也信由自发非由他人然长夜必须秉烛幽谷必待日光净土之说如来金口所宣古今诸大知识所论其明白不啻日与烛矣而信心犹或不启其真扣槃揣籥之徒与今取龙舒所载而补其未及述启信第二。

　　净土有益生前不可不信

　　净土之说不知者止以为身后之事不知其大有益于生前也何则佛之所以训人者无非善与儒教之所以训人何异唯名有不同耳故诚以净土为心则见于日用间者意之所念口之所言身之所为无适而非善善则为君子为大贤现世则人敬之神祐之福禄可增寿命可永其次为业缘所夺而不能专力于此苟有志焉者亦恶缘可自此而省善缘可自此而增恶缘省而不已终必至于绝其恶善缘增而不已终必至于纯乎善非君子大贤而何又其次不知礼仪之所在不知刑罚之可畏惟气力是尚惟势利是趋苟知以净土为心则亦必知省己而自咎所为虽不能皆合于礼仪亦必近于礼仪矣虽不能尽超乎刑罚亦必远于刑罚矣渐可以脱小人之域而终为君子之归庸人稍知佛理者世必目为善人此其效也由是言之则从佛之言而以净土为心者孰谓无益于生前乎或曰儒教岂不益于生前何必净土哉曰此世间法耳非出世间法世间法则不出于轮回出世间法则直脱轮回之外净土既益于生前又益于后身者以其兼世间出世间法故也。

　　净土不妨俗事不可不信

　　净土之说有理有迹论其理则见于日用而未尝离前篇所言是也论其迹则辨于早晨一茶之顷而不必拘于终日十念法门是也盖修持法门有九品人人皆可以修虽罪恶之人佛亦不弃回心向善则为善矣故此十念法门人皆可行譬如久为暗室一灯照之则明矣所以修者不离亦不妨一切俗事故在官不妨职业在士不妨修读在商买不妨贩卖在农人不妨耕种在公门不妨事上在僧徒不妨参禅凡一切所为皆不相妨故一茶一饭之顷不费时刻遂可以为万万劫不坏之资人何为而不修乎今在贩物者一钱而得两钱之息则必喜之以为倍利或两钱而得一钱之价则必忧之以为丧本是于外物小有得失而不胜其忧喜也何于吾身之光阴有限则汩没以过其失大矣而不以为忧于净土之因缘难遇幸而知之其得大矣而不以为喜何不思之甚也可痛惜哉。

　　净土佛无妄语不可不信

　　人骤闻净土景象多不信者盖拘于目前所见遂谓目前所不见者亦如此而已如陋巷粪壤之居者安知有广厦之清华小器藜藿之食者安知有食前之方丈敝箧锱铢之蓄者安知有天府之充溢处此娑婆浊世安信有清净佛土所以生长于胞胎不知彼有莲华之化生寿不过百年不知彼有河沙之寿数衣食必由于营作不知彼有自然之衣食快乐常杂于忧恼不知彼有纯一之快乐然则佛之所言不可以目前不见而不信也况佛切戒人以妄语必不自妄语以诳人世人妄语者非以规利则以避害佛无求于世何规利之有佛视死生如刀斫虚空何避害之有是佛无所用其妄语也故先贤云佛言不信何言可信昔有以忠臣为奸党者刻之于石天雷击之今以金宝彩色镌刻装绘以为轮藏贮佛之言供以香华严以神龙使其言之妄则又甚于奸党之碑何为历千百岁而天雷不击之哉以其言之诚也是故净土之说更无可疑者况自古及今修此者感应甚多尤不可不信也。

　　净土一念必生不可不信

　　净土传云阿弥陀佛与观音势至二菩萨乘大愿船泛生死海就此娑婆世界呼引众生上大愿船送至西方如肯往者无不得生也观此则是佛与菩萨悯念众生沉沦苦海无由得出故自以誓愿威力招诱夫生净土人唯恐不信耳若信心肯往虽有罪恶亦无不得生盖不慈悲不足为佛不济度众生不足为佛不有大威力不足为佛为其慈悲故见众生沉于苦海而必欲济度为其有大威力故能遂济度之心成济度之功此所以为佛也经云大医王能治一切病不能治命尽之人佛能度一切众生不能度一切不信之人信者一念也若人在生时心念要去身则随去心念欲往身则随往是身常随念然犹有念欲去而身被牵系者若身坏时唯一念而已一念到处则无不到是以一念在净土则必生净土况佛与菩萨又切切招人往生乎。

　　净土脚踏实地不可不信

　　世有专于参禅者云惟心净土岂复更有净土自性阿弥不必更见阿弥此言似是而非也何则西方净土有理有迹论其理则能净其心故一切皆净诚为唯心净土矣论其迹则实有极乐世界佛丁宁言之岂妄语哉人人可以成佛所谓自性阿弥固不妄矣然猝未能至此譬如良材可以雕刻物象而极其华丽必加雕刻之功然后能成不可指良材而遂谓极物象之华丽也又或信有净土而泥唯心之说谓西方不足生者谓参禅悟性超佛越祖阿弥不足见者皆失之矣何则此言甚高窃恐不易到彼西方净土无贪无恋无嗔无痴吾心能无贪无恋无嗔无痴乎彼西方净土思衣得衣思食得食欲静则静欲去则去吾思衣而无衣则寒恼其心思食而无食则饥恼其心欲静而不得静则群动恼其心欲去而不得去则系累恼其心是所谓唯心净土者诚不易到也彼阿弥陀佛福重山海力挈天地变地狱为莲华易于反掌观无尽之世界如在目前吾之福力尚不能自为常恐宿业深重坠于地狱况变作莲华乎隔壁之事犹不能知况见无尽世界乎是所谓自性阿弥者诚不易到也然则吾心可以为净土而猝未能为净土吾性可以为阿弥而猝未能为阿弥乌得忽净土而不修舍阿弥而不欲见乎故修西方见佛而得道则甚易若止在此世界欲参禅悟性超佛越祖为甚难况修净土者不碍于参禅何参禅者必薄净土而不修也大阿弥陀经云十方有无量菩萨往生阿弥陀佛国彼菩萨尚欲往生我何人哉不欲生彼是果胜于诸菩萨乎由之言之唯心净土自性弥陀之说大而不要高而不切修未到者误人多矣不若脚踏实地持诵修行则人人必生净土径脱轮回与虚言无实者天地相远矣。

　　净土非仙可比不可不信

　　佛眼见无量劫事故自古及今无所不见又戒人妄语必不自妄语以诳人又戒人有我必不自有我以夸人故其言诚可师法按楞严经云有十种仙皆寿千万载数尽复入轮回为不曾了得真性故与六道众生同名七趣是皆轮回中人也世人学仙者万不得一纵使得之亦不免轮回为著于形神而不能舍去也夫形神者乃真性中所现之妄想非为真实故寒山诗云饶汝得仙人恰似守尸鬼非若佛家之生死自如而无所拘也近数百年来得仙者唯钟离吕公而学钟离吕公者岂止千万子亲知间数亦不少终皆死亡埋于下土是平生空费心力也欲求长生莫如净土生净土者寿数无量其为长生也大矣不知修此法门而学神仙是舍目前之美玉而求不可必得之碔砆岂不惑哉况神仙者有所得则甚秘而不传谓泄天机而有罪佛法门唯恐传之不广直欲度尽众生而后已是其慈悲广大不易测量非神仙之可比也。

　　净土因果不妄不可不信

　　人有不信因果从而不信净土者夫因果乌可以不信乎经云要知前世因今生受者是要知后世果今生作者是若不信此语何不以目前之事观之人生所以有贫富有贵贱有苦乐劳逸有荣辱寿夭其祸福种种不同虽曰天命天岂私于人哉盖以人前生所为善恶不同故今生受报福祸亦不同而天特主之耳是以此身谓之报身报身者报我前世所为故生此身也惟前世所为不能纯乎善故不得纯受其福报乃有富贵而苦夭者有贫贱而寿乐者有荣宠而悴辱者其为果报各随其所为如影从形纤毫不差故云种桃得桃种李得李未有种麻而得豆种麦而得稷者唯种时少收获时多故作善恶时甚小受祸福之报甚大故云春种一粒粟秋收万颗子人生为善恶果报还如此盖造化自然之理也此理可信则净土之说必可信乃人有见目前善恶未有报者遂不信因果而因以不信净土殊不知未有报者非无报也但迟速耳佛谓阿难云人有今世为善死堕地狱者今世为恶死生天堂者阿难问何故佛言今世为善死堕地狱者今世之善未熟前世之恶已熟也今世为恶死生天堂者今世之恶未熟前世之善已熟也熟处先受报譬如欠债急处先还左氏谓栾武子有德可以庇其子故其子黡虽为恶而可以免祸黡之子盈为善而黡之恶乃累之故盈虽善而及于难止就目前可见善恶之报尚如此况隔世乎书曰天道福善祸淫老子曰天网恢恢疏而不漏是三教皆言此理岂可以目前未见果报而遂不信因果因以不信净土乎。

　　净土如明镜日月不可不信

　　或云人此间念佛西方七宝池中如何便生莲华一朵予告云此不难知也譬如大明镜凡有物来便现其影镜何尝容心哉阿弥陀佛国中清净明洁自然照见十方世界犹如明镜睹其面像是故此间念佛西方七宝池自然生莲华一朵无足疑也或又云念往生真言者阿弥陀佛常住其顶卫护其人若无量世界众生念此真言佛岂能一一遍住其顶乎曰譬如天上一月普现一切水中亦自然耳或又云修行精进临终之时佛与菩萨来迎如十方世界有无量众生精进乌能皆知其期而往迎乎曰譬如天上一日普照无量境界亦自然耳况佛之威神不止如日月则遍住其顶遍知其期何足疑哉(以上龙舒文)。

　　净土正信为要不可不信

　　凡欲念佛要起信心若无信心空无所获肇法师云是事如是者信之相也是事不如是者不信之相也夫信为入道之初宗智为究竟之玄术诸经首称如是者信也后曰奉行者智也又云信者顺之词信则所言之理顺顺则师资之道成经无丰约非信不传故弥陀经言若有信者应当发愿生彼国土此是释迦本师劝信处汝等当信是称赞不可思议功德此是十方诸佛劝信处信心清净者华开即见佛此是往生论劝信处所谓信者信经中佛说念佛定生净土信念佛定灭诸罪信念佛定得佛护信念佛定得佛证信念佛临终定得佛来迎接信念佛不问众生同信之人皆得往生信念佛往生定得不退地信念佛生净土定不堕三恶道受此法持此念则往生净土必矣大行和尚劝念佛人心唯信佛佛则知之他心通故口唯称佛佛则闻之天耳通故身惟礼佛佛则见之天眼通故又喻云信心者犹如深栽果树根深故风吹不动后着果实济人饥渴念佛之人亦复如是故十住菩萨一起信心念佛之后纵遇恶缘宁舍身命不退信故维摩云深信坚固犹如金刚法珍普照如雨甘露凡我同志切须深信诸佛所说真实非虚生死海中念佛第一专修净业期出轮回时不待人慎勿疑悔天竺慈云忏主往生正信偈云稽首西方安乐刹弥陀世主大慈尊我依种种修多罗成就往生决定信住大乘者清净心十念念彼无量寿临终梦佛定往生大宝积经如是说五逆地狱众火现值善知识发猛心十念称佛即往生十六观经如是说若有欢喜爱乐心下至十念即往生若不尔者不成佛四十八愿如是说诸有闻名生至心一念回向即往生唯除五逆谤正法无量寿经如是说临终不能观及念但作生意知有佛此人气绝即往生大法鼓经如是说一日一夜悬缯盖专念往生心不断卧中梦佛即往生无量寿经如是说昼夜一日称佛名殷勤精进不断绝展转相劝同往生大悲经中如是说一日二日至七日执持名号心不乱佛现其前即往生阿弥陀经如是说若人闻彼阿弥陀一日二日若过等系念现前即往生般舟经中如是说一日一夜六时中五体礼佛念不断现见彼佛即往生鼓音王经如是说十日十夜持斋戒悬缯幡盖然香灯系念不断得往生大弥陀经如是说若人专念一方佛或行或坐七七日现身见佛即往生大集经中如是说若人自誓常经行九十日中不坐卧三昧中见阿弥陀佛立经中如是说若人端坐正西向九十日中常念佛能成三昧生佛前文殊般若如是说我于众经颂少分如是说者无穷尽愿同闻者生正信佛语真实不欺诳佛既显言易往生幸各正信无疑惑(莲宗宝鉴)。

　　净土该戒定慧不可不信

　　人皆谓修净土不如禅教律余独谓禅教律法门莫如修净土夫真净明妙虚彻灵通凡在智愚皆具此性根尘幻境相与沦胥生死轮回穷劫不断故释氏以禅教律假设方便使之从门而入俱得超悟惟无量寿佛独出一门曰修行净土如单方治病简要直截一念之专即到彼岸不问缁白皆可奉行但知为化愚俗浅近之说其实则成佛道捷径之途今之学佛者不过禅教律究竟圆顿莫如禅非利根上器神领意解者未免堕顽空之失研究三乘莫如教非得鱼忘筌因指见月者未免钻故纸之病护善遮恶莫如律非身心清净表里一如未免多缠缚之苦总而观之论其所入则禅教律要其所归则戒定慧不由禅教律而得戒定慧者其唯净土一门乎方念佛时口诵心惟诸恶莫作岂非戒系念净境幻尘俱灭岂非定念实无念心华湛然岂非慧人能屏除万虑一意西方则不施棒喝而悟圆顿机不阅大藏经而得正法眼不持四威仪中而得大自在不垢不净无缠无脱当是时也孰为戒定慧孰为禅教律我心佛心一无差别此修净土之极致也八功德水金莲华台又何必疑哉(郑清之劝修净土文)。

　　净土独推阿弥不可不信

　　十方如来皆可亲近独推弥陀其故有三一誓愿深重二娑婆有缘三化道相关也愿重者弥陀发广大誓愿有曰若我成佛已来有众生愿生我国或闻我名修诸善本称我名号乃至十念若不生者誓不取正觉既生我国若有退转不决定成佛者誓不取正觉故华严钞曰弥陀愿重遍接娑婆众生也有缘者释迦在世时众生闻佛所教归向弥陀固已多矣迨佛灭后无问僧俗男女贵贱贫富稍闻佛教者亦晓称名纵是顽愚暴恶无信之徒或遭厄难危险之处或发赞叹怨嗟之声不觉信口便称阿弥陀佛至于儿童女子聚沙抟土图墙𦘕壁便作弥陀佛像甚至学行未稳学语未成者自然能唱阿弥陀佛此皆不劝而发不教而能非有缘而何又如无量寿经云当来之世经道灭尽我以慈愍特留此经更住百岁又云此经灭后佛法全无但留阿弥陀佛四字名号救度众生故天台云当知彼佛于此恶世偏有缘耳相关者先觉谓两土圣人示居净秽以折摄二门调伏众生此以秽以苦以促以多魔恼而折之俾知所厌彼以净以乐以延以不退转而摄之俾知所欣既厌且忻则化道行矣又释迦于三乘授道之外其有度未尽者度在弥陀故于诸大乘叮宁反复称赞劝往者盖化道之相关也以是三者之故乃独推焉(净土或问)。

　　净土苦乐相比不可不信

　　经云彼国众生无有众苦但受诸乐故名极乐今以娑婆对比之此则血肉形躯有生皆苦彼则莲华化生无生苦也此则时序代谢衰老日侵彼则寒暑不迁无老苦也此则四大难调多生病患彼则化体香洁无病苦也此则七十者稀无常迅速彼则寿命无量无死苦也此则亲情爱恋有爱必离彼无父母妻子无爱别离苦也此则仇敌冤仇有冤必会彼则上善聚会无冤憎会也此则困苦饥寒贪求不足彼则衣食珍宝受用现成此则形质𥨊陋六根多缺彼则端严相貌体有光明此则轮转生死彼则永证无生此有四趣之苦彼无三恶之名此则荆棘坑坎高下不平土石泥沙秽污充满彼则黄金为地宝树参天楼耸七珍华敷四色此则双林已灭龙华未来彼则无量寿尊现在说法此则观音势至徒仰嘉名彼则与二上人亲为胜友此则群魔外道恼乱正修彼则佛化一统魔外绝踪此则媚色妖媱迷惑行者彼则正报清净实无女人此则恶兽魑魅交扇邪声彼则水鸟树林咸宣妙法二土较量境缘迥别此极乐之所由名也安国钞开为二十四乐群疑论广为三十益疏钞亦列十种乐大意相同所以劝进世人津津有味若此顾不向乐邦而踊跃可乎哉(天如或问)。

　　净土为难信法不可不信

　　净土为难信之法言难信者略举有十今居秽土习久心安乍闻彼国清净庄严疑无此事难信一也纵信彼国又疑十方佛刹皆可往生何必定生极乐难信二也纵信当生又疑娑婆之去极乐十万亿刹云何极远而得往彼难信三也纵信不远又疑博地凡夫罪障深重云何遽得往生彼国难信四也纵信得生又疑生此净土必有奇妙法门多种功行云何但持名号遂得往生难信五也纵信持名又疑持此名号必须多历年劫乃克成就云何一日七日便得生彼难信六也纵信七日得生又疑七趣受生不离胎卵湿化云何彼国悉是莲华化生难信七也纵信莲生又疑初心入道多涉退缘云何一生彼国便得不退难信八也纵信不退又疑此是接引钝机众生上智利根不必生彼难信九也纵信利根亦生又疑他经或说有佛或说无佛或有净土或无净土狐疑不决难信十也故难信而曰一切世间是不但恶道难信而人天犹或疑之不但愚迷难信而贤智犹或疑之不特初机难信而久修犹或疑之不特凡夫难信而二乘犹或疑之故曰一切世间难信之法今于此世演说此法是犹入裸形之国宣示威仪对生盲之人指陈黑白此之谓难此之谓利他功德不可思议也(莲池疏钞)。

　　净土了生死横出三界不可不信

　　问人皆有生有死不得不生则不得不死念佛如何便能了得曰众生造业受报生生死死历劫循环永无了期所以佛自累劫修行以来专为众生出世说无量法门救众生苦念佛求生净土则无量法门之第一门也人能念佛则佛来接引生极乐国更无六道轮回之苦何生死之不了哉是此一段生死大事佛来接引佛为众生了之也我能念佛实众生之自了也或曰既云佛有无量法门安见余门不了生死而必念佛曰余门学道名竖出三界念佛往生名横出三界如虫在竹竖则历节难通横则一时透脱最为直捷最为奇胜故云生死海中念佛第一人生百岁不闻此言不如孩童而得闻此官高一品不闻此言不如布衣而得闻此富积千箱不闻此言不如贫士而得闻此读书万卷不闻此言不如愚人而得闻此乃世之人实有闻者有不闻者闻之又有信与不信者既信矣或修或不修即修矣又或专或不专斯皆前世之障为之耶故大心众生独能奋然念佛以了生死而障不能碍是之谓烈丈夫(丁莲侣)。

　　净土念佛有力不可不信

　　按寂室云众生泛修善业唯依自力故难成若修净土依佛愿力故易成譬如二人欲度大海一人必俟造般以往一人不尔但候便般自力修行与依佛愿力得生西方者亦复如是大哉阿弥陀佛与二菩萨乘大愿般就此娑婆苦恼之乡呼引一切众生越生死海到西方涅槃彼岸何其便哉石芝乐邦文类云多见世人念佛志愿不坚今为说三种力可决疑情令念佛有味一者众生本具佛性力众生本心自具佛性与阿弥陀等无有异如经云佛观一切众生烦恼心中有如来身结跏趺坐俨然不动德相具足是也二弥陀慈光摄取力经云佛心者大慈悲是以无缘慈摄众生又佛有八万四千光明摄取念佛众生其心不舍是也三者信心念佛功勋力信心念佛人如子叫母母必护之如经云忆佛念佛现前当来必定见佛是也此三种力如三股绳合为大索能牵重物至西方也疏钞亦云但能一心不乱命终之时佛必现前以自力佛力感应道交故佛力谓佛有本愿故若依般若则自力复二一者念力二者本有佛性力兼以佛摄取力乃成三力本有如舟船念佛如帆楫佛摄取如便风三事周圆必登彼岸矣合三说观之依佛愿力之说非欲废自力也明佛之尊而可恃佛甚求人而人不求佛佛无如之何矣三种力之说非薄视佛力也明己力之专而可用自有力而不用佛度有缘不能度无缘佛亦无如之何矣佛当念佛有恩我能念念有权为仁由己而由人乎哉夫余力则疑不足凭若佛力而何疑之有他力则疑不我借若自力而何不可信之有。

　　净土诸圣尊宿同归不可不信

　　净土为诸圣尊宿所同归略举言之观无量寿佛经世尊放光遍照十方世界现诸佛国土韦提希唯愿生极乐大无量寿经佛告弥勒于此世界有六十二亿不退菩萨往生极乐如远照佛刹及十方往生者未能具说观佛三昧经佛说文殊当生极乐今传诵七祖发愿偈华严经普贤菩萨列十种大愿为众生求生净土天亲菩萨着无量寿经论及净土偈普劝往生马鸣菩萨西天第十二祖作起信论明求生净土最为切要楞伽经记龙树往生安乐大悲经载比丘祁婆迦修植善根命终生西方成无垢光佛菩萨生地经云佛言时摩差竭得不起法忍五百清信士二十五清信女皆得不退转地寿终俱生清净国中国自庐山而后百丈海禅师马祖嫡嗣立法祈禳僧病化送亡僧悉归安养清凉国师绍华严祖位而指示弥陀即卢舍那亦疏观经弘扬净土黄龙新禅师弘振宗风切意净业有劝念佛文令人发哀起信真歇了禅师继淳公行教洞下一派至师大显创庵补陀名孤绝一意西归有净土说慈受深禅师谓修行捷径不越净邦立西土道场远迩从化寂堂元禅师学道密庵杰公笃信念佛三昧感金甲神降梦红莲从地出由此十洲莲教大行中峰本禅师得法高峰妙公海内仰如山斗有怀净土百篇至表章净土现在流通如智大师观经疏十疑论永明寿禅师万善同归集四明妙宗钞慈云忏主净土忏愿仪决疑行愿门天如则禅师净土或问大祐法师净土指归优昙法师莲宗宝鉴智彻净土据要道衍净土善人咏宗晓乐邦文类莲池弥陀经疏钞净土疑辨往生集揆之诸圣尊宿或以身或以言劝化之盛彰明较著耀古弥今矣人人具有佛性人人应了大事胡不笃信而力行之焉云栖大师往西时大众哀请转语闭目复开只云老实念佛莫换题目其提醒专一如此世又传唐释善导大师为世尊化身教主净土谓身须专礼阿弥陀佛不杂余礼口须专念阿弥陀佛不称余号不诵余经咒意须专想阿弥陀佛不修余观如是专修百即百生千即千生若杂修者百千中稀得一二然则杂修者难而难专修者易而易有志速超生死轮回者舍佛无所归舍西方无他途舍念佛无别门矣(克复附述)。

　　净土晨钟卷第二
卍新纂续藏经第 62 册 No. 1172 净土晨钟


　　净土晨钟卷第三

　　净土劝修三

　　决定如是可行之谓信决定如是而行之谓修可行而莫之行修既不力虽信无征故亟劝焉劝有二义一劝自利一劝利他茫茫生死海中惟有空劫以前自己是我本来不早思认取寻解脱之门自甘沦没谁任其辜且己不修其何以劝人修佛以度尽众生为心非止度众生之一身实欲众生体其心以转度众生故由亲而疏由巨而微使无央数世界众生各各永离生死苦海不如是恐自己本分上事正未了也盖净土法门自他兼利故宜自他兼修自他兼修故须自他兼劝劝之至者无过如来金口所说此不称引而但录后贤语者欲与众共晓也全书皆劝独名此一册者意有所专取也常不轻菩萨云我不敢轻于汝等汝等皆可作佛故西方净土乃捷要门庭无人不可以修今劝一人而一人修将来莲华台上便添一尊无上阿弥陀佛劝人人而人人修将来便添无数阿弥陀佛如劝之而褒如充耳不知六道中又添堕多少微尘众生吾未如之何也已虽然一历耳根永为道种吾终于若人有深望焉述劝修第三。

　　劝急辨大事不可不修

　　或问孔子曰人有迁家而忘其妻者有诸孔子曰又有甚焉桀纣则忘其身若以道眼观之今人皆忘其身矣何则自早晨开目离寝至夜间就寝闭目无非尘劳未尝暂省吾身是皆忘其身也且人之于身以日言之莫大于饥渴必为饮食之备以岁言之莫大于寒暑必为裘葛之备以终身言之莫大于死生而不为净土之备何哉不思人生皆如水泡生灭不常人只见眼前老者不思不待老而去者多矣况世间无非是苦不称意时固为苦矣如或称意亦无多时父母妻儿姻亲眷属或疾病死亡或杀伤离散或自己大限忽至平生罪恶岂得全无且以目前言之起一不正念说一不正语视一不正色听一不正声为一不正事无非过恶况所食者众生之肉所衣者亦杀众生而得又况所有过恶不止于食肉衣帛思之诚可畏也自生至死缠绵坚固无由解脱闭目之后不免随业缘去杳杳冥冥知在何处或坠地狱或为畜生或生饿鬼或入修罗虽有善业得生天上人间受尽福报依旧轮回漂流汩没无有出期唯西方净土最为超脱捷径色身难得趁康健时辨此大事当常作念云吾自无始以来轮回六道不曾知此法门故不得出离今日知之岂可不即时下手年高者固当勉力年少者亦不可因循命终径生极乐世界回视死入阴府受诸恐怖者不可同日而语矣。

　　劝活物活计不可不修

　　人生时父母妻子屋宅田园牛羊车马以至器皿衣服等物不同大小色色无非己物仓库既盈心犹未足金帛已多营犹未止一宿在外便念其家一针偶失寻觅不已举眼动步无非爱着一旦大限到来尽皆抛去虽我此身犹是弃物况身外者乎静心思之恍如一梦故庄子云且有大觉然后知此其大梦也古人有言一日无常到方知梦里人万般将不去唯有业随身予用后两句添两句而成一偈云万般将不去唯有业随身但念阿弥陀定生极乐国盖业者谓善业恶业此皆将得去者岂可不以净土为业乎昔子明长老为众普说指此身而言曰此为死物其内泼泼地者为活物莫于死物上作活计宜于活物上作活计余深爱此语故常为人言之凡贪种种外物以奉其身者皆是死物上作活计也世人虽未能免此当于营生奉身之中挪顷刻之暇回光自照以留心于净土乃活物上作活计也且如汲汲营生虽富如石崇贵极一品终有数尽之期岂若净土之无尽哉。

　　劝神随业往不可不修

　　譬如人入大城中必先觅安下处却出干事抵暮昏黑则有投宿之地先觅安下处者修净土之谓也抵暮昏黑者大限到来之谓也有投宿之地者生莲华中不落恶趣之谓也又如春日远行先须备雨具骤雨忽至则无淋漓狼狈之患先备雨具者修净土之谓也骤雨忽至者大命将尽之谓也无淋漓狼狈之患者不至沉沦恶趣受诸苦恼之谓也予一相识生平多杀鱼之罪晚年得病有似中风予怜之乃往见劝念阿弥陀佛坚不肯念但与予说杂话岂非恶业所障疾病所昏不能回心念善闭眼之后将奈之何故修此者宜急早回首也世间昼必有夜寒必有暑人所共知若生必有死人乃讳之不肯说出何太痴也盖不知所谓我者初不曾死唯业缘尽而去耳何则凡人生者非生也以神之来而托于此其形由是而长故谓之生死者非死也以神之去而离于此其形由是而坏故谓之死是神者我也形者我所舍也我有去来故舍有成坏世之人不识其神徒见其形乃悦生而恶死可不为悲乎且神何自来哉随业缘而来神何自去哉随业缘而去神者自无始以来投胎易壳不得久留于一所盖以吾所造之业非久而不尽者故神之舍于业也业尽则形坏形坏则神无所舍又随吾今世所造之业而往矣然则吾所往之处可不预计哉欲直脱轮回永离苦恼无如往生净土故不可以不修也。

　　劝兜率不如西方不可不修

　　智者十疑论云三菩萨修兜率一名无著二名世亲三名师子觉约云先生兜率见弥勒者即来相报师子觉先亡数年无报次世亲亡三年乃来云天日甚长我生兜率礼弥勒佛听其说法即来相报已三年矣问师子觉如何云生兜率外院恋着天乐未曾见佛夫以菩萨而修兜率犹有恋着不见佛者即轮回之根未断是知兜率难修有坠非比西方易修无坠也世亲即天亲菩萨既升兜率复着净土偈法普劝往生然则净土之当修不益信乎。

　　劝宿债须还富贵易堕不可不修

　　佛言假令百千劫所作业不亡因缘会遇时果报还自受永嘉大师亦云了则业障本来空未了应须还宿债昔京师有喆老者坐禅精苦四十年不睡化坐时纸袄亦焚出舍利后生大富贵处终身多受忧苦生大富贵者前生心愿也多受忧苦者因缘宿债也若以喆老之精修而修西方必为不退转地菩萨即生死自如矣然后来此世界济度众生岂复须还宿债哉又有惠古长老住浙东大刹亦名行尊宿也死而生宰相家登高科世固以为荣矣不知此亦失计也前世持斋今生食肉必以食肉为美矣前世守戒今生近色欲必以色欲为美矣前世清修今生享富贵必以富贵为美矣譬如大象入泥一步深如一步奈之何哉楞严经云闻所闻尽尽闻不住觉所觉空空觉极圆盖谓所闻之事尽矣尽闻其不住也世间虽享快乐其如不住何又觉其所觉者皆归于空空则无实矣能于此空而觉之则真觉之性极圆而无复坠堕也使古老悟此理必不生宰相家纵未能悟明真性何不且修西方竟脱轮回之苦耶楞伽经谓世间修行人如澄浊水澄之虽清未去浊脚搅之复浊古老之谓也如生西方见佛得道复来生此世则若刷去浊脚纯为清水虽搅之不复浊矣故虽苦行尊宿亦不可不修西方二老足为炯鉴(已上纂龙舒文)。

　　劝为后身计不可不修

　　赞西方者记戒禅师后身为苏子瞻青草堂后身为曾鲁公逊长老后身为李侍郎南庵主后身为陈忠隶知藏某后身为张文定严首座后身为王龟龄其次则乘禅师为韩氏子敬寺僧为岐王子又其次善旻为董司户女海印为朱防御女又甚而雁荡僧为秦氏子桧居权要造诸恶业此数公者向使精求净土则焉有此愚谓大愿大力如灵树生生为僧而云门三作国王遂失神通百世而下如云门者能几况灵树乎为常人为女人为恶人则展转下劣矣即为诸名臣亦非计之得也甚哉西方之不可不生也或谓诸师后身之为名臣犹醍醐反而为酥也犹可也为常人则酪矣为女人则乳矣乃至为恶人则毒药矣平生所修果不足凭仗则何贵于修乎是大有说凡修行人二力一曰福力坚持戒行而作种种有为功德者是也二曰道力坚持正观而念念在般若中者是也纯乎道力如灵树者置勿论道力胜福力则处富贵而不迷福力胜道力则迷于富贵固未可保也于中贪欲重而为女人贪嗔俱重而为恶人则但修福力而道力转轻之故也虽然倘勤修道力而更助之以愿力得从于诸上善人之后岂惟恶人将名臣亦所不为矣甚哉西方之不可不生也(莲池大师)。

　　劝佛心为心转劝人人

　　予为此净土说欲劝一切见者闻者广大其心以佛之心为心使人人知之而尽生净土当起念云此法门人若知之如己知之岂不快哉人若不知如己不知岂不痛哉若止于自修则是声闻之徒名为小乘如车乘之小者仅能自济此佛所谓断佛种者也能广劝人者名为大乘菩萨如车乘之大者人我兼济之谓此获无量福报所以能至佛地也故能劝人修净土以此善缘消释罪恶可增崇福寿可庄严往生功德可追荐亡者亦可但至诚咒愿无不获其功果观房翥传可信矣况受劝者又递相转劝而不已乎劝人善道名为法施此净土法门为法施之大者遂超出轮回不致退转直至成佛而后已是上于彼者虽未成佛乃成佛之阶梯能劝一人修净土即成就一众生作佛也凡作佛者必度无量之众生彼所度之众生皆由我而始则其福报岂有限量乎哉故大慈菩萨劝修西方偈云能劝二人修比自己精进劝至十余人福德已无量如劝百与千名为真菩萨又能过万数即是阿弥陀。

　　劝随遇随劝度尽众生

　　古云将此身心奉尘刹是则名为报佛恩故以净土劝人正与观经所云劝进行者相符要发慈悲怜悯之心随遇随劝不拘何等样人凡为吾所受恩者吾告以净土而报之为所亲爱者吾告以净土而诲之下至仆𨽻有事我之劳以及生平无半面之识者吾遇之皆告以净土使脱苦海而登彼岸不特此也初释迦修行山中被歌利王割截身体(时国王出猎问兽所在佛念若实告之则害兽不实告之则妄语沉吟未对王怒斫去一臂再问未对又斫去一臂)随发愿云我作佛时先度此人不使世人效彼为恶卒之首度者憍陈如即歌利王也然则虽冤仇之人尚愿得道后首度之兄其他乎又非特此佛在世时有一国难化佛言与目连有缘使往化之其国人皆从教弟子问故佛言往世目连为樵人于山间惊起一群蜂子目连向蜂云我得道后尽度此等今国人者乃当时蜂子也由此观之则凡一切飞走之类以至有形可见与无形可见者皆当为之称念阿弥陀佛数十声发善愿云愿汝等尽生极乐我得道后尽度汝等如此则吾之善念甚熟于一切众生皆为有缘吾往生上品无疑矣他时化度有不乐从者哉(已上纂龙舒文)。

　　劝出世间孝劝二亲修

　　世间之孝三出世间之孝一世间之孝一者甘旨以养其亲二者爵禄以荣其亲三者修德励行成圣贤以显其亲是则世间之所谓孝也出世间之孝则劝其亲斋戒奉道一心念佛求愿往生亲觐弥陀得不退转人子报亲于是为大予生晚甫闻佛法而风木之痛已至作自伤不孝文以伸悲恨虽欲追之未由也已奉告诸人父母在堂早劝念佛父母亡日课佛三年其不能者或一周岁或七七日皆可也孝子欲报劬劳之恩不可不知此。

　　劝人人念佛

　　弥陀经言若人念佛临命终时必生彼国又观经言念佛之人生彼国者莲分九品盖此念佛法门不论男女僧俗不论贵贱贤愚但一心不乱随其功行大小九品往生故知世间无有一人不应念佛若人富贵受用见成正好念佛若人贫穷家小累小正好念佛若人有子宗祀得托正好念佛若人无子孤身自由正好念佛若人子孝安受供养正好念佛若人子逆免生恩爱正好念佛若人无病趁身康健正好念佛若人有病切近无常正好念佛若人年老光景无多正好念佛若人年少精神清利正好念佛若人处闲心无事扰正好念佛若人处忙忙里偷闲正好念佛若人出家逍遥物外正好念佛若人在家知是火宅正好念佛若人聪明通晓净土正好念佛若人愚鲁别无所能正好念佛若人持律律是佛制正好念佛若人看经经是佛说正好念佛若人参禅禅是佛心正好念佛若人悟道悟须佛证正好念佛普劝诸人火急念佛九品往生花开见佛见佛闻法究竟成佛始知自心本来是佛。

　　劝真实念佛

　　夫学佛者无取庄严形迹止贵真实修行在家居士不必定要缁衣道巾带发之人自可常服念佛不必定要敲鱼击鼓好静之人自可寂嘿念佛不必定要成群作会怕事之人自可闭门念佛不必定要入寺听经识字之人自可依教念佛千里烧香不如安坐家堂念佛供奉邪师不如孝顺父母念佛广交魔友不如独身清净念佛寄库来生不如见在作福念佛许愿保禳不如悔过自新念佛习学外道文书不如一字不识念佛无知妄谈禅理不如老实持戒念佛希求妖鬼灵通不如正信因果念佛以要言之端心灭恶如是念佛号曰善人摄心除散如是念佛号曰贤人悟心断惑如是念佛号曰圣人(以上莲池大师)。

　　劝学者念佛

　　克复向有劝人念佛说曰南无阿弥陀佛六字不直为修行径路亦的是救苦慈航恒见年少学者见人念佛便为耻笑或已有所悟偶省念佛辄愧赧避人此皆识力未到不及究心大乘经典博参不贰宗旨及彼业重障深故生疑谤不如尔今幸值得意时不肯念到失意时少不得念顺境时不肯念到逆境时少不得念无疾痛时不肯念到病笃垂死时少不得念强壮时不肯念到衰暮时少不得念纵眼光垂瞑时不肯念到转身入木殡埋荐度时少不得念呼吸尚存不知不觉忽然口中念出佛来还算与佛有缘只怕七尺忽横三寸易断这句佛要念竟不及耳所以临终十念即得往生冥司地狱志心念佛所造罪业一切俱销或曰此际勉强称念亦易余曰否否譬之读文字人才念得文字出读文字人尤在少时无杂想有精力读得透熟至老年魂梦中常常念得出尔生平并无信佛归佛念佛之心迅速无常不保手忙脚乱神昏胆怯汩没三途胸中并无这佛口中那容易念得这句佛出昔白乐天绘西方极乐国苏子瞻佩阿弥陀佛像文潞公集净土会王虚中着净土文近世莲大师有阿弥疏钞袁中郎有西方合论袁玉蟠深悔少壮所得所行无关生死暮年纯提念佛往生示人先进留心此道如此吾辈切莫忽此六字为斋公斋婆所常念若能到一心不乱地步斋公斋婆于成佛乎何有。

　　富阳马公邦良以太仆卿丁艰过姑苏候座师王荆石相国至一寺礼佛悲泪不止时有二孝廉迎之揖坐问曰公何以信佛真实如是公曰呜呼佛可不信耶信佛可不真实耶言佛法难遇则泪下言人身难得则泪下言三涂难免则泪益如雨下二孝廉悚然问故公曰佛法利益天人非历劫善根深厚者鲜不觌面失之见而不诚切敬信反生疑谤故难遭遇失此报身业海茫茫受苦无量痛骨酸心曷禁泪下二孝廉曰公言人身难得举目便是三人并诸左右皆非人耶时方仲夏公以扇一挥群蝇四飞诘曰蝇多与人多与二孝廉怃然久之公曰始吾为诸生时奉上帝旨掌五阎王事每一临案凄惨之状不忍见悲号之声不忍闻千百人中不失人身者指一二屈耳如是作如是受绝无失出失入于其间惟信佛念佛往生清泰者不至冥途然则佛可不信耶念佛可不真实耶言未讫涕泗交集旁观皆为感动二孝廉信礼而散嗟乎马公之言近而有征其为丹徒令时仁慈正直一方推为神君崇祀不替有以哉。

　　唐宜之曰宇宙无佛法遍大地无快活人矣总贫贱患难富贵功名均有烦恼不足谁能解脱者自佛法流通但沾涓滴便得转身适意之所向闻子将初下第告大石师言我辈功名不就唯有念佛师云居士荣华未遂乃欲念佛修佛岂释迦如来是晦气人做的一座为之鼓掌余曰晦气人念佛有进步处得意人念佛有退步处甚矣佛法不可不知也念佛命终生极乐国念佛生前亨快活福(已上附述)。

　　净土晨钟卷第三
卍新纂续藏经第 62 册 No. 1172 净土晨钟


　　净土晨钟卷第四

　　净土念佛法门

　　既信矣修矣须有真实修持之法方得其门而入法门不一大约以念佛为宗以行善为要今第四第五所列是也念佛实三藏之一贯法诸法门只一佛尽之佛者觉也觉本自心佛只一心尽之念佛而悟则禅在其中念佛而摄心返照则止观在其中能念者心所念者佛即心即佛非心非佛非双即非双非能所两绝三观三智即此而具莲池曰念佛一门分三种曰持名念佛曰观想念佛曰实相念佛虽有三种究竟归乎实相而已古德云观法理微众生心杂杂心修观观想难成大圣悲怜直劝专持名号良由持名易故若其持名深达实相则与妙观同功上上品当不疑矣故疏钞专弘持名一门甘露疏亦言念佛有七种胜一词少易行胜唯称一句南无阿弥陀佛一切人可念故观此知持名为众可通行之法故首列之而以观法继焉修者随力随分或持名兼观想或观想兼持名总是一佛不必有提一放一之虑如未能修观可专守持名一法所谓归元理无二方便有多门及其成功一也述念佛法门第四。

　　十声念佛诵偈法门

　　阿弥陀佛本愿云众生至心信乐欲生我国十声念我名号而不生者我不作佛宜每日早晨合掌向西顶礼念南无阿弥陀佛南无观世音菩萨南无大势至菩萨南无一切菩萨声闻诸上善人各十声复顶礼念大慈菩萨赞佛忏罪回向发愿全偈一遍云十方三世佛阿弥陀第一九品度众生威德无穷极我今大归依忏悔三业罪凡有诸福善至心用回向愿同念佛人感应随时现临终西方境分明在目前见闻皆精进共生极乐国见佛了生死如佛度一切复顶礼而退此偈有大威力能灭一切罪长一切福顶礼时烧香作拜尤善每日诚心如是必中品生如不识字人未能如前礼诵每早合掌向西至诚顶礼念佛十声念菩萨发愿偈四句云愿同念佛人共生极乐国见佛了生死如佛度一切复顶礼而退如此无不往生(龙舒文)。

　　十气十念法门

　　在俗人尘务忙冗每日清晨服饰已面西合掌念南无阿弥陀佛尽一口气为一念如是十气名为十念不限佛数但随气短长气极为度其念佛声不高不低调停得中如此十念连续不断意在令心不散专精为功是藉气束心也回向愿以此十念功德求生西方毕此一生不间往生无疑(慈云忏主)。

　　六时晨昏念佛法门

　　远师结东林社六时修礼净土唐诗云远公独刻莲花漏犹向山中礼六时是也凡修持者先于净室安置佛像香灯随分供养澡浴尘垢着洁净衣于日初时日午时日没时夜初时夜半时夜终时对三宝前端身合掌信礼西方目视慈容念南无阿弥陀佛千声礼佛四十八拜诵西方文发愿回向每日六时行道精专不倦净业圆成必得上品上生又云栖晨昏仪式加诵弥陀佛经一卷往生咒三遍念佛千声南无观世音菩萨南无大势至菩萨南无清净大海众菩萨各十声礼拜量力多少念大小愿文回向此式简便的确或每日三时或早晚通众可行允宜仿效其或萦绊世缘未能如式则须早起焚香礼佛念佛黄昏亦尔如是礼念更不得缺或偶有公事失于礼念者次早即当对佛忏悔(合纂)。

　　忏罪念佛法门

　　大弥陀经言十方诸天人民闻我名号斋戒清净益作诸善一心系念于我虽止一昼夜不绝必生我刹又云前世作恶闻我名号即忏悔为善愿生我刹寿终皆不经三恶道径遂来生凡修持者先当严净坛场香灯设供延比丘及诸上善人白佛陈意勿预家事勿近内人斋戒修持系念佛号一昼一夜每佛千声诵弥陀经一卷如是三次志心忏悔回向。

　　一相念佛三昧法门

　　大般若经佛言菩萨能正修行一相庄严三昧疾证菩提修此行者应离喧杂不思众相专心系念于一如来审取名字善想容仪即为普观三世一切诸佛即得诸佛一切智惠天台十疑论云一切诸佛悉皆平等但众生根钝浊乱者多若不专心系念一佛则心散漫三昧难成故专令念阿弥陀佛即是一相三昧修持者当一心专念梦觉不忘不以余业间断不以贪嗔等间隔随犯随忏悔不隔念不隔日不隔时念念常不离佛念念清净圆明即得一相三昧。

　　摄心调息念佛三昧法门

　　大集经云求无上菩提者应修念佛禅三昧偈云若人专念弥陀佛号曰无上深妙禅至心想像见佛时即是不生不灭法坐禅三昧经云菩萨坐禅不念一切惟念一佛即得三昧初机修习未免昏散二病须假对治人天宝鉴云凡修禅定即入静室正身端坐数出入息从一数至十从十数至百至千万此息兀然此心寂然与虚空等不烦禁止久之一息自住不出不入时觉此息从毛孔中八万四千云蒸雾起无始已来诸病自除诸障自灭自然明悟如盲人忽然有眼尔时见彻不用寻人指路也今此摄心念佛欲成三昧对治昏散之法数息最要凡坐时先想己身在圆光中默观鼻端想出入息每一息默念南无阿弥陀佛一声方便调息不缓不急心息相依随其出入行住坐卧皆可行之勿令间断常自密持乃至深入禅定息念两忘即此身心与虚空等久久纯熟心眼开通三昧忽尔现前即是唯心净土(已上莲宗宝鉴)。

　　世人多以宝玉金刚菩提木槵为数珠吾则依出入息为念珠焉称佛名号随之于息有大恃怙安惧一息不还属后世哉余行住坐卧常用此珠纵令昏寐舍佛而寝觉即续之必于梦中得见彼佛如钻燧烟飞火之前相梦之不已三昧成焉面睹玉毫亲蒙授记万无一失也(草堂禅师宝王论)。

　　参禅念佛三昧法门

　　远祖师云禅非智无以穷其寂智非禅无以深其照禅智者照寂之谓其相济也照不离寂寂不离照念佛人欲参禅见性但依此法于静室端坐扫除缘累截断情尘瞠开两睛外不着境内不住定回光一照内外俱寂然后密密举念南无阿弥陀佛三五声回光自看云见性则成佛毕竟那个是我本性阿弥陀却又照觑看只今举底这一念从何处起觑破这一念复又觑破这觑底是谁参良久又举念阿弥陀佛又如是觑如是参急切做工夫勿令间断惺惺不昧如鸡抱卵不拘四威仪中亦如是举如是看如是参忽于行住坐卧处闻声见色时豁然明悟亲见本性弥陀内外身心一时透脱尽大地是个西方万象森罗无非自己静无遗照动不离寂然后接引未悟悲智圆融得生上品名实报庄严土。

　　兜率悦禅师示众三关一拨草参玄只图见性只今上人性在甚处二识得本性要脱生死生死到来作么生脱三脱得生死要知去处四大分离向甚处去透此关则不拘生死不碍去来今念佛人于十二时中持一句阿弥陀佛思专想寂更能回光自看如何是我本性四大分离向甚处去常有此疑蓦然识得便知落处即此是直捷底修行正道(已上莲宗宝鉴)。

　　总论持名念佛

　　诸菩萨众有恒沙劫中修六度万行未能满足今人心念佛万缘自舍即布施波罗蜜一心念佛诸恶自杜即持戒波罗蜜一心念佛心自柔软即忍辱波罗蜜一心念佛永不退堕即精进波罗蜜一心念佛余想不生即禅定波罗蜜一心念佛正念分明即智慧波罗蜜推而极之不出一心万行具足安住无上菩提是为最胜方便(疏钞)。

　　持名之法亦无定则或高声念或低声念或流水念或顶礼念或记数念或不记数念或行步念或住立念或静坐念或侧卧念或默念或明念或微动唇舌念或一气数声念或病怯随气呼吸念或独自念或与众同念惟在令心不乱有劝人厉声念佛三昧易成小声念佛心多驰散以故辟散之要尤在于声之厉也。

　　真切念佛复有数种一勇猛念太文弱来不得如孝子报父母深仇纵高崖深涧磷途虎窟必往不怯故一悲伤念太洒落来不得每一想佛身毛皆竖五内如裂如忆少背之慈母及多慧之亡儿故一感愤念太和平来不得如落第孤寒负才寂寞每一念及殆不欲生故一恋慕念太淡泊来不得如己所深爱物魂梦缱绻惟恐或失故一乐事现前踊跃欢喜念如寒得衣饥得食故一恶缘照面悔恨激切念如死里逃生故总之心口相一字字从肝髓中流出方是念佛真境(合纂)。

　　总论念佛事理一念

　　一心不乱言执持之极也是为一经要旨心者拣口诵而心不念也一者拣心虽念而念不一也不乱者拣念虽一而有时乎不一也一心不乱净业之能事毕矣执持中以忆念体究略分二种忆念者闻佛名号常忆常念以心缘历字字分明前句后句相续不断行住坐卧唯此一念无第二念如成具光明定意经所谓空间寂寞而一其心在众烦恼而一其心乃至褒讪利失善恶等处皆一其心者是也事上即得理上未彻惟得信力未见道故有定无慧名事一心也言定者以伏妄故无慧者以未能破妄故体究者闻佛名号不惟忆念即念及观体究根源体究之极于自本心忽然契合二义初即如智不二能念心外无有佛为我所念是智外无如所念佛外无有心能念于佛是如外无智非如非智故唯一心二即寂照难思若言其有则能念之心本体自空所念之佛了不可得若言其无则能念之心灵灵不昧所念之佛历历分明若言亦有亦无则有念无念俱泯若言非有非无则有念无念俱存非有则常寂非无则常照非双亦非双非则不寂不照而照而寂言思路绝无可名状故唯一心斯则能所情消有无见尽清净本然之体更有何法而为杂乱以见谛故慧得兼定名理一心也言慧者能照妄故兼定者照妄本空妄自伏故又照能破妄不但伏故然事理虽分机亦互通不必疑阻事念者自疑理性不明所为无益当知事得通理如大势至圆通章云不假方便自得心开空谷云不参念佛是谁直尔纯一念去亦有悟日是也理念者自疑称佛名少或致落空当知理得通事念念理一是念念弥陀也其为称名不亦大乎是故摄心体心两种念佛事理互通本不二故(疏钞)。

　　礼念时观想法门

　　疏钞云当礼佛时观想己身在莲华中恭虔作礼佛坐莲华中受我礼敬当念佛时观想己身在莲华中结跏趺坐佛坐莲华中接引于我然后一心持名昔有二僧作莲华开合想遂得往生况加之持名有不生者耶龙舒文云念佛时心想身在净土佛前合掌志心念佛念菩萨亦然念一切菩萨声闻诸上善人心想身在净土其念诵声逼于一切菩萨善人之前拜时亦想在净土作拜念偈亦想在净土佛前恭敬念偈唯有佛菩萨像不须如此亦须想其像如佛菩萨现身在此受我礼拜听我念诵专志如是往生品第必高此教观想法亦通众可行之法(合纂)。

　　观想佛毫法门

　　斋戒洁己清心静虑面西默坐闭目观想阿弥陀佛真金色身在西方七宝池中大莲华上坐其身长丈六两眉中间向上有白毫一条八棱中空右旋转五遭光明莹彻照映金颜次停心注想白毫不得妄有分毫他念令闭眼开眼悉皆见之如此久久念心成熟自然感应见佛全身此法为最上谓心想佛时此心即是佛又过于口念也身后必上品上生唐启芳圆果二人作观想法只五月自觉身到净土见佛闻法余详载十六观经(龙舒文)。

　　窃见迩年禅律讲之期所在宣扬唯净土观门废间不讲夫世间口里诵佛之人不少而生净土不多者不修观门故盖往生者心能往口不能往也使修观之人源源不绝着衣吃饭常在观中或神游莲华海中礼佛或坐瞩金容光辉四映或面睹弥陀身满虚空或静见伴侣同临德水昔人所谓守此一观庶阶其峰不可不知也(唐宜之)。

　　一心三观念佛三昧法门

　　智者大师云诸佛教理既明非观行无以复性乃依一心三谛之理示三止三观一一观心念念不可得先空次假后中离二边而观一念如云外之月者此别教之行相也又云破一切惑莫盛乎空建一切法莫盛乎假究竟一切性莫大乎中故一中一切中无假无空无不中空假亦尔即圆教之行相也龙树菩萨偈云因缘所生法我说即是空亦名为假名亦名中道义三谛者中谛统一切法真谛泯一切法俗谛立一切法举一即三非前后也此皆含生本具非造作所得而秘藏不显者为三惑所覆故无明翳乎法性尘沙障乎化导见思阻乎空寂由是立三观破三惑证三智成三德空观者破见思惑证一切智成般若德假观者破尘沙惑证道种智成解脱德中观者破无明惑证一切种智成法身德然兹三谛性所自有穷理尽性故与禅宗异而非异也行者念佛之时意根为因白毫圆光为缘所起之念即所生法谛观念佛心起即是假名体之即空洞见此心有如来藏是离边显中若根若尘并是法界诸佛众生一念普应是即边而中无佛无念此乃大乘圆修三观念佛也故曰无相无空无不空即是如来真实相(莲宗宝鉴)。

　　论约心观佛

　　观无量寿佛经云若欲志心生西方者先当观丈六金像在池水上如先所说身量无边非是凡夫心力所及是则八万相好乃十信位人方得见之非凡夫即心所观境界故令观丈六之身身有三十二相不可遍观须从一相好入但观眉间白毫三十二相自然当现欲观此相应先了万法唯心一切唯识故经云心包太虚量周沙界又云心如工𦘕师造种种五阴(五阴色受想行识也)一切世间中莫不从心造是则极乐依报国土宝树宝地宝池弥陀海众正报之身三十二相等皆是我心本具我心所造不向外来能了此者方可论即心观佛方得云唯心净土本性弥陀故天台大师释是心作佛是心是佛二句从修观边说名为心作从本具边说名为心是然即心观佛亦名约心观佛约心就托佛边说即心就本具边说各举一义意必双含何者弥陀净土既是我心本具是故托彼果佛三十二相熏我自心本具法身性体观智若成自然发现妙宗钞云托彼依正熏乎心性心性易发即此义也佛引喻云如执明镜自见面像镜喻观法执喻修观见像喻观成即是本性佛也。

　　论一心三观

　　约心观佛须用三观体之观成时真佛方显空假中三观就能观边论三谛就所显边说谛观不二能所一如故祖师云三谛三观三非三三一一三无所寄谛观名别体复同是故能所二非二斯之谓也如照此白毫即是我心心外无法法法不可得是空其相宛然是假假即是境空即是观了了通达不为境所染亡假也了了通达不为智所净亡空也所观之境既空能观之观亦寂非染非净能所顿亡即是中道若论假观亦复如是白毫宛然如比丘观骨起种种光是假其相不可得是空此无持来者亦无有此骨是中也若论中观了此白毫非空非假若心有想则痴无想是洹泥是法不可示皆念想所为亡二边也既其双亡必也双照以双照故空假宛然亡照同时不可前后是则一空一切空三观俱空一假一切假三观俱假一中一切中三观俱中一心三观三谛一境不前不后绝议是为圆顿三昧。

　　十六胜境俱用一心三观观于三谛一境得其指归捷径者无如怀则大师引光明疏云达一念性具三千妙境(境即是假)本来空寂(空即是观是为双照空假)无能观空(不为智所净亡空也)无所观境(不为境所染亡假也)境观双绝能所顿亡(双亡二边是为中道)是为日用中一心三观更无前后又颂曰境为妙假观为空境观双亡即是中亡照何曾有前后一心融绝了无纵果能如是修如是观所谓惟心净土本性弥陀无时不在行者心目间矣妙宗云初五浊轻为同居净土如戒善者四教凡位皆能令五浊轻薄感同居净而圆观轻浊感同居依正最净方便净土亦圆人最净故欲生极乐上上品生者不可不究一心三观之深旨也(已上纂怀则大师境观要门)。

　　论圆修三观生四净土

　　五大六根六尘六识为六凡法界俗谛十二因缘四谛为二乘法界真谛六度波罗蜜三号四德为佛菩萨法界中谛举空如来藏圆融真谛而十界三谛俱非天台所谓一真一切真无俗无中而不真三谛俱有泯法之用也举不空如来藏俗谛而十界三谛俱即所谓一俗一切俗无真无中而不俗三谛俱有立法之功也举空不空如来藏中谛而十界三谛俱离即离非是即非是所谓一中一切中无俗无真而不中三谛俱有统法之能也其实三谛只在一心即破即立即立即破即非破非立而破而立此如来藏性常住真心法本如是法华名为诸法实相首楞严名为捣万种香为九华严名为一微尘中具大千经卷观经名为如来法界身皆此不思议圆融三谛也三谛乃所观之境三观则能观之观称性而观绝待而照凡照一境言行布则即一而三言圆融则即三而一如以空观观空如来藏真谛则三谛皆空俗谛空则此观能空见思显真谛理真谛空则此观能空尘沙显俗谛理中谛空则此观能空无明显中谛理以假观观不空如来藏俗谛则三谛俱立俗谛立能破尘沙真谛立能破见思中谛立能破无明以中观观空不空如来藏中谛则三谛皆中随举一观即具二观举一空观假中亦空三观悉能荡相着故举一假观中空亦假三观皆有立法义故举一中观空假亦中三观当处皆绝待故圆人求生极乐发轸即以一心三观观西方依正即一境而三谛观凡圣同居土此三观也即观上三土亦此三观也盖六凡见乎有见思为之獘故二乘见乎空尘沙为之病故菩萨于二边不得从容乎中道无明为之翳故顺性修乎三观则因轻五浊破见思尘沙无明三惑既尽而十界依正三德弥显以三观智轻其五浊则六凡依正显故而同居净土成是生极乐上品净土以三观智破见思则二乘依正显是生方便上品净土以三观智分断无明则菩萨依正显是生实报上品净土以三观智破尽无明则佛界依正显是生寂光上四净土(纂无尽净土图说)。

　　净土晨钟卷第四
卍新纂续藏经第 62 册 No. 1172 净土晨钟


　　净土晨钟卷第五

　　功行法门五

　　净业重功行大要以善为归优昙云六度万行不出一心八万四千法门智慧功德皆从一念念佛中生出是则净土法门一念佛蔽之矣奚求多为虽然六祖云心中若无不善西方去此不遥若怀不善之心念佛求生难到此实古今至论白莲慈照导师示弟子亦云汝专念弥陀若不持戒则有毁犯罪不布施则长悭贪业不恭敬一切则有轻慢业以此恶业障蔽欲生净土其可得乎考阿弥本行善护三业修福修慧故知善之极处即佛修善者作佛之基佛者修善之师虽经言极恶人十念往生亦是一线至诚善心随感随应非此外别有出路也或曰功行是世谛中事何当于法予谓假佛法不如真世谛况世界微尘皆佛法所遍摄宁世谛独非法乎维摩经言不善不生善法不灭是为佛性不生不灭即此是涅槃正路断三不善业即谓之闭诸恶趣门若欲并世谛而空之是顽空非真空矣莲池师序崇行录曰事道熟为本德行为本听其言超佛祖之先稽其行落凡庸之后此末法之弊而明眼大德之所呵也故修净业者念佛时须心善心行善行心行与佛孚契自然心净土净斯之谓惟心净土本性弥陀佛与善无二心念佛与功行非二门学道人切莫作两橛看述功行法门第五。

　　孝养父母正因

　　有为僧不孝父母者予深责之或曰出家既辞亲割爱责之则反动其恩爱心矣曰恶是何言也大孝释迦尊累劫报亲恩积因成正觉而梵网云戒虽万行以孝为宗观经云孝养父母净业正因古人有作堂奉母者担母乞食者未尝以恩爱累也奈何于亲割爱而谛交施主不绝馈遗畜养弟子过于骨肉是无亲而有亲出一爱而复入一爱也何颠倒乃尔且己受十方供养饱暖安居而坐视父母之饥寒寥落女安则为之(竹窗三笔)。

　　欲出家者或因缘未和父母不听宜尽在家之孝劝修出世之因若能即俗而真亦有成佛之路(莲宗宝鉴)。

　　太和杨黼辞亲入蜀访无际大士途遇一老僧僧问所往曰访无际僧曰见无际不见佛黼问佛安在僧曰子速回但见着某色衣履者即是也遂归夜抵家叩门母闻声喜甚披衣启户即老僧所云佛状也黼自此极力事亲致爱致敬注孝经数万言偶砚竭欲取水水忽盈冒宗起曰六朝崇信孝经高人名士或以殉葬或以荐灵病诵之愈难诵之解故皇侃日诵孝经二十遍拟观音经然则堂上之佛与名山之佛无异也儒之孝经与佛说诸经亦无异也杨公注经之灵应如是往生上品何疑(感应疏案)。

　　慈心不杀正因

　　观世音谓万善皆生于慈慈以爱人慈以爱物故杀生为诸戒之首戒杀则为大善杀则为大恶故曰凡欲杀生者但将自己看自身不可杀物命无两般所以不杀得长寿报杀则短命报盖己欲生物亦欲生杀物命而欲己之命长乌有是理杀生以资口腹则放箸之后滋味已空而杀业具在若杀生以供宾客则平日戒杀定不我罪况其杀业已自当之何为人而忘己耶若以祀先则孔子有蔬食菜羹之祭若以祭神则神明清净正直不享血食此周易有东邻杀牛不如西邻禴祭之文能持此不杀一戒以修净土往生已非下品至若深着世味不能长斋者且持月六斋月十斋正五九月斋众生肉本非所食之物以耳闻目见惯熟不知其非诚修净土断以长蔬断肉为上如不能断且食三净肉(谓不见杀不闻杀不疑为己疑)而减省之食若兼味且去其一每食皆肉且间以素人生禄料有数若此自可延寿积食慈心渐入佳境语曰世上欲无刀兵劫须是众生不食肉不免食三净肉者次日可为所食肉众生念西方四圣号并真言以资荐往生(纂龙舒文)。

　　莲池云天地生物以供人食如种种谷种种果种种蔬菜种种水陆珍味而人又以智巧饼之饵之盐之酢之烹之炮之可谓千足万足何苦复将同有血气同有子母同有知觉觉痛觉痒觉生觉死之物而杀食之岂理也哉寻常说只要心好不在斋素嗟乎戮其身而啖其肉天下之凶心毒心恶心熟甚焉好心当在何处程鸾淡话云或曰好心好事不在区区全活禽兽上但无欺人之心无害人之事可矣抑知亲亲仁爱人与物有先后之分无彼此之别于物既忍欺忍害于人必无不欺不害何也人止此一念不忍岂有独忍于物而不忍于人者哉今物见人操刀时未尝不战栗悲号奈智力不敌人遂为人杀耳因果所载含冤索命事理必然黄鲁直诗云我肉众生肉名殊体不殊原同一种性只是别形躯苦恼从他受肥甘为我需莫教阎老判自揣看何如今杀运方兴兵寇充塞动遭屠戮尝见避乱者往往巧与凶值佛云因缘会合果报难逃造杀业者必遭杀报此之谓也欲转劫轮放生戒杀求生净土(合纂)。

　　持戒十善正因

　　涅槃云佛在世日以佛为师佛灭度后以戒为师梵网云戒如明日月亦如缨络珠微尘菩萨众由是成正觉故持戒为修道之基佛制优婆塞五戒沙弥十戒比丘二百五十戒菩萨十重四十八轻戒总以五戒为本谓杀盗淫妄言饮酒不言食肉者摄于杀戒也又杀盗淫为身三业妄言绮语两舌恶口为口四业贪欲嗔恨邪见为意三业合为十戒犯而不持是名十不善不饮酒不食肉不淫欲不食五辛则谓之斋持十戒乃得生天持五戒可不失人身若全持斋戒修十善业又礼佛念佛读诵大乘解第一义以此回向愿生西方必上品上生止持五戒而修净土亦不失中品上生。

　　佛以贪嗔痴为三毒贪毒在心而见之于身则为盗故或明或暗皆谓盗取五欲色为最如来有言使世间更有一事如淫欲者令得道盖亦鲜矣圆觉经云一切众生皆因淫欲而正性命千生万劫向此中来故淫欲偏重八难三途向此中去亦惟淫祸最惨楞严经云汝修三昧本出尘劳淫心不除尘不可出纵有多智禅定现前若不断淫必落魔道又云汝以淫心求佛妙果纵得妙悟皆是淫根根本成淫轮转三途必不能出此经首借淫室立言盖直从众生根本无明首拈立案然后向道有机实是如来项门针法又四十二章经云佛告诸沙门慎无视女人若见无见慎无与言若与言者敕心正行曰吾为沙门处于浊世当如莲华不为泥所污老者以为母长者以为姊少者如妹幼者如女敬之以礼意殊当谛惟观自头至足自视内彼身何有惟盛恶露诸不净种以释其意按此经语实释氏最典则之训不止沙门宜然也。

　　予感应经注云杀盗淫三业淫根尤为难㧞锋刃在前肉胸知恻穿窬充类自好不为一溺欲海波中便尔没顶甘心其最易失是尤在艳冶当前勃然难制之一刻由此减禄由此夺算由此杀身由此堕劫何苦以俄顷之欢娱博死生之毒害淫报既重则导淫之业报自不轻今人见妇女之美者动辄以观音呼之词伯优人亦复以此极其摹写谑笑风俗误人何可胜道故绮语与淫二戒并重。

　　王龙舒云经言果报多因口业以口易发也所谓恶口乃恶怒之口唯言语不温和耳今人直为秽语矣恶口果报固已可畏若秽语则地狱畜生之报也人当力戒常念阿弥陀佛以洗涤口业之秽恶闻人恶口秽语亦常念佛名以洗涤耳根之秽恶。

　　王龙舒曰人多嗔怒且不论害物招愆先自伤和损气人若能到慈仁之境方知嗔怒不佳当其在嗔怒中则不自知也但忍之又忍习之久久自有得力处至凡待贫下及仆婢诋忤己者易致瞋怒尤当戒谨如一切众生为大罪恶亦勿生嗔以污吾清净之心念彼愚痴当生怜悯佛言人愚以吾为不善吾以四等慈护济之重以恶来吾重以善往福德之气常在此也害气重殃反在于彼有愚人骂佛佛嘿然不答骂止佛愍然问曰子以礼与人其人不受礼何归乎曰我自持归佛曰今子骂我我亦不受子自持归祸子身矣犹响应声影追形终无免离慎为恶也善嗔者胡不以佛为法(已上合纂)。

　　出家永绝淫欲居士当戒邪淫然学道者正淫亦慎如妻妾外一切非己之色皆谓之邪苟不在房室而外馆别业为非其地朔望本命之日春秋八关六斋之日有犯或不于夜而于昼为非其时二者即妻妾亦谓之邪修行人不可不戒　佛言一日持斋有五福少病身安少淫少睡生天知宿命楞严云是诸众生求三摩提当断五辛熟食发淫生啖增恚(五辛谓葱蒜韭薤兴渠兴渠西域有之)　口业中妄言易生而难除以世人习染成妄妄想纷飞故妄言易发凡欲欺人瞒人掩饰自己不利于人者皆是稍从权变有所成就非为利己损人者则不得谓之妄语若纵不损人概无实语亦是妄心不可不戒　绮语者凡言之成文者易入听如淫欲至垢而以花月妖冶之词饰之人爱其绮便浸淫于淫欲之中而莫之觉推而广之其类甚多恶口如詈骂人说人短好戏谑道秽语之类龙舒口业劝戒图云今人有一言称人其人终身受赐福及子孙者有一言陷人其人终身受害累及子孙者口业岂不重哉出乎尔者反乎尔在彼固可畏矣然在己怨天者穷怨人者无智惟自戒慎可也　两舌者向此说彼向彼说此能使彼此𠷢恨构成倾害其恶不小　贪喻如海众流归之而不满故人生众恶皆始于贪贪为众恶之本　为瞋恚者欲恼害人而反自害所有身口加恶于人自反得恶过百千倍故知瞋为大自减损正当瞋欲起时急急念佛数十声然后看此事该瞋不该瞋　般若之智全无照了懵懵然不知性命为何物曰痴世智聪辨才情四射语以妙明真性因果报应不能信受亦曰痴(纂丁莲侣芥火)。

　　佛云身行恶口言恶意念恶此地狱人也盖人生善恶不过身口意三业三业俱恶是为纯黑业所以入地狱若三业俱善则为纯白业乃生天堂三业中有一业善则为杂业亦不入地狱故身意虽恶而口念佛名亦一业善况口念佛时能心想佛像则意业善端正其身而手提数珠则身业善诸佛开此念诵法门正以诱掖众生善其口业以渐善其身意常能善此三业以修净土必上品生予尝于镇江闻卖虾者叫虾一声而知其三业俱恶身荷虾担则身业恶意欲卖虾则意业恶口叫卖虾则口业恶此佛所谓地狱人也以此观之目前地狱人多矣可不畏哉。

　　佛以杀生偷盗邪淫为身三业而孔子言胜残去杀诗言文王德及鸟兽昆虫是岂不戒杀哉盗固不必言矣孔子言吾未见好德如好色者诗人刺不好德而悦美色是岂不戒邪淫哉佛以妄言绮语两舌恶口为口四业孔子谓人而无信不知其可非不戒妄言也谓巧言令色鲜矣仁非不戒绮语也书称尔无面从退有后言非不戒两舌也武王戒铭曰口生垢口戕口是未尝不戒恶口也佛又以贪嗔痴为意三业孔子谓见得思义是则戒贪矣谓伯夷叔齐不念旧恶是则戒嗔矣谓困而不学民斯为下是则戒痴矣由此言之儒释未尝不同也(龙纂文)。

　　发菩提心正因

　　莲宗宝鉴云无上佛果名曰菩萨若发此心决定成佛净行法门曰凡修净土须善发心若为自己厌五浊忻九品则违菩提心是声闻行若为众生起大悲心求生彼国希速成就道力神通遍历十方救度一切令其成佛则顺菩提心是菩萨行于三宝前志心发愿云弟子某从于今日发此大心不为自求人天福报缘觉声闻乃至权乘诸位菩萨唯依最上乘法发菩提心愿与现生父母及多生父母法界众生一切冤亲同生净土皆得不退转于阿耨多罗三藐三菩提如是三说此心时时要发最为吃紧莲池云观经三福第三发菩提心此是般若经中如虚空不可思量之福非人天有漏之福也(合纂)。

　　读诵大乘正因(正因尚有深信因果劝信行者等项已见前此不重列)

　　净土指归曰大乘经典诸佛所师佛果菩提皆从中出观经三种净业并上品上生皆言读诵大乘为往生正行即法华华严般若涅槃等专谈净土诸大乘经修净业人当受持读诵仗大乘法力决取往生发隐曰读诵者外假熏闻内资理观非文字口耳之谓也若偏耽卷帙终身空数他宝六祖曰口诵心行是转经口诵心不行自是被经转读诵者可不知此乎(净土资粮)。

　　问古以观心为目经教为日日光明目益远瞩又云枯禅无慧今一意念佛能发慧否答看教如读医书心地用巧如服药先明教自是正理学道人贵在审辨邪正大小偏圆而已无暇遍览可只看楞严既修净土其净土诸书俱要看过却放下文字一心念佛所云慧者通晓经教善演说而空谈诸口无得于心者狂慧也真参实悟乃名正慧明教后一心念佛当发此慧(莲池遗稿)。

　　净心行善正因

　　维摩经佛言众生是菩萨净土又言当知直心深心大乘心是菩萨净土肇法师云土之净者必由众生众生之净必因众行行净则众生净众生净则佛土净此必然之理土无洿曲乃出于直心故曰直心是菩萨净土直心谓质直无谄此心乃万行之本树心种德深固难拔深心也乘八万行兼载天下不遗一人大乘心也欲弘大道先要直心心既真直然后入行能深行既深则广运无涯备此三心次修六度以至万行(六度即布施持戒忍辱精进禅定智慧六波罗蜜万行即六度内所修所积而统括言之)然此净心群生谁不有之多自迷而不觉故六祖大师云一念平直即是弥陀一念邪险即是众生盖以人居浊世现行无明口说直心行多谄曲溺苦海而不能出佛慈愍彼导之以念佛伏彼乱心令舍邪险而归正直即众生而生净土所以宝王论云清珠下于浊水水不得不清佛想投于乱心心不得不佛然则因念佛而显直心因直心而行众善行众善而得佛净土故云欲得净土必净其心。

　　念佛人尘垢未净念起时须自检点或在悭贪心嗔恨心痴爱心名心利心嫉妒心欺诳心尔我心傲慢心谄曲心邪见心妄想心能所心及诸逆顺境界随染所生一心世间心设或起时急须高声念佛敛念归正勿令恶心相续直下打并净尽所有深信心至诚心发愿回向心悲慈心谦下心平等心方便心及一切善常当守护当知极乐诸上善人良由断恶行善故得往生不退菩提能依此修持是为净土正行(已上莲宗宝鉴)。

　　奉行众善正因(已上二则以观经三福九品例推之故得断为正因)

　　鸟窠大师云诸恶莫作众善奉行三岁儿说得了八十老人行不了修净土念佛者不可不恪佩斯语除孝养慈心诸事外如尽忠事君崇奉师长兄弟友慈闺门雍肃敦睦宗亲敬礼前辈为人伦大节不容缺失其于尊崇三宝则修寺扫堂供佛饭僧讲演正法刊造经典一切佛门胜事不必仆仆尘缘但随分随力毋得当面错过他若居官则仁慈利民用兵则严禁杀掠为长则以善教人为下则以勤事上以至瞻养衰老抚育孤幼凶年济饥寒天救冻周赡三党怜悯四穷施药助棺修理桥路劝息争讼饶免倩负敬惜字纸广行方便戒杀放生葬埋牛犬如此类者不能尽述凡属善事必力行之一切恶事禁止不为即人有侵陵毁辱谊难容忍者一惟反己自忖我乃修净业人何得屑屑与若辈较量目前当下和平自尔心体清净矣以此所作一切善事功德回向愿生西方念念不断必上品生。

　　莲池师恒以太上感应篇手授学人尝答周海门曰诸恶莫作众善奉行二语彻上彻下浅言之仅仅避恶行善三家村里守分良民极言之则纤恶净尽万善周圆天中天圣中圣如来世尊亦如是丁莲侣亦谓感应篇言皆平实其迹若浅然事事征心须逐句省察方得前贤赞传表章非一予近年再纂辑有疏案一书人能持诵体而行之以此回向往生岂止中品又莲池自知录序曰予少见太微仙君功过格则大悦旋梓以施仙君谓凡人宜置籍卧榻每向晦入息书其一日功过积日而月而年或以功准过或以过准功多寡相仇自知罪福不必同乎休咎尝作劝修作福念佛图说归戒图说劝人受持但每日作一福福下一点念佛千声填一圈随多少持向佛前证明出家在家皆可依而行之(合纂)。

　　布施正因(布施居六度之首以属正因无疑)

　　佛言欲得谷食当勤耕种欲得智慧当勤学问欲得长寿当勤戒杀欲得富贵当勤布施布施有四一曰财施二曰法施三曰无畏施四曰心施财施者以财惠人法施者以善道教人无畏施者谓人及众生当恐惧时吾安慰之或教以脱离恐惧使无畏心施者力虽不能济物常存济物之心古语云人人知道有来年家家尽种来年谷人人知道有来生何不修取来生福人不能朝种谷而暮食尢不能施修福而即受所以谷必半岁福必隔世也儒道二教皆言施报但不言隔世耳所谓爱人者人常爱之敬人者人常敬之灾人者人必反灾之皆现世之施报也佛又言若人施已生悔若劫他物持以布施是人未来虽得财物常耗不集若人先不能供养父母恼其妻子奴婢因苦而布施者是名恶人是假名施是人未来虽得财宝常失不集不能出用身多病苦诸经要集云若有贫穷人无财可布施见他布施时而生随喜心随喜之福报与施等无异丁莲侣芥火云布施一法悲敬差殊悲是赈贫济苦敬是供奉三宝有敬无悲是名颠倒心无悭吝悲敬是一(合纂)。

　　方便利人助修

　　大观间一士人买靴于京师市中见一靴甚大似其父送葬者问所由来答云一官员携来修整顷当来取往候之果见其父下马取靴子拜不顾而去追数里许将不及乃呼曰生为父子何无一言教我其父曰学葛繁问葛何人曰世间人遂访问所在葛时为镇江太守乃往见之言其故问何以见重幽冥如此葛曰予始日行一利人事渐增二事三事或至十事于今四十年如一日问何以利人葛指坐间脚踏子云若此物置之不正则蹙人足予为正之又若人渴饮以杯水皆利人事也随事方便行之上自卿相下至乞丐皆可以行唯在乎久而不废耳其子拜而退葛后以高寿坐化去观此则利人之事当勉害人之事岂可为哉葛兼修净业后有僧神游净土见葛在焉。

　　廉俭助修

　　尝闻至人云人生衣食财禄阴司皆有定数若俭约不贪则可延寿奢侈过求受尽则终譬如人有钱一千日用一百则可十日用五十可二十日若纵恣贪侈立见败亡如一千之数一日用尽尚有余否或谓人有廉俭而命促贪侈而寿长者何也予谓廉俭而命促者当生之数少也若更贪侈则愈促矣贪侈而寿长者当生之数多也若更廉俭则愈长矣且天地于人无私何当生之数有多少乎曰今生受者皆前世因耳修净土者固不在福寿之多然损福寿之事则是薄德不可不戒增福寿之事则是厚德不可不勉(已上纂龙舒文)。

　　张子韶自做秀才时至及第登枢要而粗衣非食无玩好器物其笔亦用残秃者胡克仁居官茹蔬终身眠一纸帐彼乃现宰官身行比丘行况身是比丘乎佛制头陀比丘行乞为食粪扫为衣冢间树下为宿今处众中檀越送供衣食足矣安居兰若矣更求适意可乎一钵四缀一緉鞋三十年古德之高风未坠也吾为是惭愧自责而并以告夫同侣(莲池三笔)。

　　不妄取财助修

　　有仕途二人求梦于京师二相庙中其一人梦有吏持簿一扇揭版示云此汝同来人前程也视之乃自小官排至宰相仍有勾之者问勾者何也持簿者答云此官人爱财世间不义取一顷此间勾一顷若急改过尚可作监司其人闻之悔罪不敢妄取后果至监司观此则不义之财诚可畏也知是以修净土善缘自熟(龙舒文)。

　　嘉兴王纲泾古刹将颓僧欲修之又有钜桥通济往来居人因圮壤施千金僧亦诚实人也以桥工浩大移用修寺未几僧卒见梦于徒曰我以错谬因果受冥罚作某家猪明日当生后蹄白毫为验尔当赎我忏悔募毕桥工徒往询果然遍以告人募桥寻落成猪遂死夫檀信财施招提互用遍地皆然孰知错谬罪报如此况克减常住藏匿信施者乎古偈云施主一粒米大如须弥山若还不了道披毛戴角还又云他日阎老子与你打算饭钱看你将何抵对出家者胡不猛省斯语(合纂)。

　　省口腹淫欲助修

　　饮食男女人之大欲存焉制之若无斯为圣人节而不纵为贤人纵而不节为下愚盖杀生以资口腹淫欲以丧天真皆造业之所况二者更相助发因美饮食则血气盛血气盛则淫欲多淫欲多则反损血气血气损则又赖饮食以滋补是二者更相造罪也若欲省口腹必先节淫欲若能节淫欲即可省口复此诚安身延年之道慈觉禅师云饮食于人日月长精粗随分塞饥疮才过三寸成何物不用将心细较量能如是思省自可省口腹矣务实野夫云皮包骨肉并尿粪强作娇娆诳惑人千古英雄皆坐此百年同作一坑尘能如是思省自可省淫欲矣果了得此二者在生何由有疾病夭折身后何由有地狱畜生修上品者不可不戒此。

　　兼福慧助修

　　人不可不兼修福慧种种利物常行方便作一切善戒一切恶所谓修福也知因果识罪福观释氏书内明性理观家儒书外明世道所谓修慧也修福得富贵修慧得明了修慧不修福明了而穷困修福不修慧富贵而愚痴福慧若兼修富贵而明了二者皆不修愚痴而穷困佛福慧兼修故谓之两足尊以福慧两足也宁使慧胜福莫令福胜慧楞伽经云受现在乐种未来苦是也偈云兼修福与慧又复念弥陀九品莲华里第一更何疑斋戒明了人修者必上品上生故也又偈云虽修福与慧不知念阿弥未得阿罗汉轮回无了时在此世界修行得阿罗汉果方脱轮回故也(已上纂龙舒文)。

　　不慕尊荣不辞轻蔑助修

　　学道之士大忿大辱或能勉强忍耐不免艳心于世之尊荣不能忘情于人之轻我此实非也尊荣损福召灾轻蔑除愆消业如悟达国师(先世即汉袁盎)以十世为高僧戒律精严其冤家晁错欲报不得懿宗闻师道德昭著赐沉香宝座错乃得便而人面疮作非损福召灾而何金刚经云是人先世罪业应堕恶道以今世人轻贱故先世罪业即为消灭夫以此经神力犹假人之轻贱而后消灭是轻贱者乃转重罪轻受之妙术固当甘之如饴而何以怒为然则尊荣轻贱孰幸孰不幸耶昔谭紫霄被丐者殴折两齿谢教益王益阳以为消尽平生业庆禅师人谤其私尼童或问之师笑曰实如所传(师没后有五色舍利)嗟乎茫茫五浊彼何人哉(下莲侣出世芥火)。

　　礼忏助修

　　莲池大师云一心清净是为理观内明五体翘勤乃曰事忏外助直观本心非不径要而末法众生慧薄垢重必须理观事忏内外交致庶得定就慧成死生速脱但今人惟存事忏理观全荒何况外饰虚文中无实悔者耶观莲公此言必理事双修方名为忏且毋论理观即以事论今官府断狱按律定罪阎罗判事据恶加刑惟佛菩萨大慈悲许其忏悔赦罪此非常之恩德也乃修忏之人往往虚文搪塞心则戏豫礼则怠荒徒以拜诵套例仰劳僧众或居内室而治杂务或见外客而应纷嚣或公然茹荤饮酒或依前作过造非视若全非己事而犹曰吾今日延僧忏罪也不思求忏必以吾心哀悔怨艾之诚为主外藉比丘以为导达若主者不诚比丘其能代为忏耶恐幽明之际无此破格大侥幸事矣(纂丁莲侣)。

　　施食助修

　　莲宗宝鉴云既修西方净业当运广大慈悲释尊教诫随所住处当施法食济诸法界一切有情除彼饥渴极苦化令同趣菩提有力者修斋设供无力者咒食施生施食殊功广大无量莲池云瑜伽之教神变威灵不可思议唐金刚智广大不空二师而下无能继者惟施食一法行世此法启教于阿难初唯佛示陀罗尼一章令诵二十一遍即今变食真言也嗣是渐译渐广夫口诵咒手结印心作观三业相应之谓瑜伽不相应则不惟不能利生反至害己一僧不诚被鬼舁至河欲沉之一僧失锁衣箧心存匙钥诸鬼见饭上皆铁片不得食一僧晒毡衣未收值雨心念此衣鬼见饭上皆兽毛不得食各受显报又有人入冥见僧数百械黑房中罪苦不堪皆施食法师也吾愿行是法者手之所结必端必严毋拈弄扬舞而类戏掉口之所诵必真必正毋扭捏弹咜而淆密语意之所作必精必专毋散鬼乱想而亏正观心运诸手手叶诸口口根诸心津济万灵如是功德当亦不可思议(合纂)。

　　放生助修

　　问放鸟雀鱼鳖等为之诵咒念佛愿彼往生此物当承力即生否莲池师曰咒愿禽畜者若业轻缘熟承法力亦得往生业重缘疏止灭罪改形善趣然禽畜未必生而放生咒愿之人福不唐损矣来生化度终酬宿因目连度蜂足为明镜佛言水中有微细虫类凡眼不能见者故律中教人以囊滤水方食若人能虔书护生陀罗尼沉河井及盛水器中并为诵咒念佛七遍其虫皆生善趣。

　　陀罗尼云唵缚悉波罗摩尼莎诃

　　𡵉[(留-刀)-田][丮-(舉-與)+(└@夕)]㐳[丫/一][几@〡][丮-(舉-與)+(一/ㄠ)][丮-(舉-與)+((ㄠ-、)*ㄟ)][丮-(舉-與)+(ㄓ-凵+└)](即上文九字梵书难容笔误摹此书木上桐油油过沉水中)　南无欢喜庄严诸王佛　南无宝髻如来　夏月灯上飞蛾法应用草一根长七寸许双手拱执秉仪净口对草念咒七遍横置灯盘上即无扑灭之苦如无生草以柴心代之　咒曰波利瑟吒护生草救度众生离烦恼(此咒试有奇验幸䖍诵之)出门时恐街路虫蚁无心误伤须先端心默念行步不伤虫咒三七遍随所去处不致伤命以佛眼观当知我人举足是业勿以此咒为迂　咒曰。

　　唵地日利娑婆诃

　　路遇捉鸟捕鱼者一心专注其人不起别念默念佛号十声或百声愈多愈验陈书纪王固学佛尝聘魏宴于昆明池魏人以南人嗜鱼大设罟网固念佛号不获一鳞　念曰南无多宝如来(宜䖍宜多宜默)以上诸佛切近易行咒皆有验凡有所作俱以回向往生九莲必居高品(丁莲侣故乡消息)。

　　居官助修

　　沉长卿有居官功行言余广其意云贫贱人为善难为恶亦难何者势不能济也富贵人为善易为恶亦易何者势足以济也假令尧舜桀纣俱匹夫纵极仁极暴必难遍被乡闾况国与天下乎近世宰官慕清泰之乐辄谓不能挂冠弃家而修净业余窃谓不然吾侪不幸为穷措大力不从心诚无如斯世斯民之缺陷何今得志临民事权在握如神龙乘风云降霖雨枯槁咸沾泽焉视桔槔之取润涓滴者劳逸巨细悬绝矣何必分别儒释之见视仕途与净土功行不可合作也吾谓鞭笞即是痛棒呵怒即是热喝见冤抑而悯之即是慈悲道场之死而致生之即是方便道场为民受屈曲直不阿柔气以承上官即是忍辱道场兴利除害日夕不遑不啻父母为子孙计即是精进道场励志不渝暮夜之金屏绝即是清净道场品行屹然强猾望而敛迹即是降魔道场斯诚能以居官而作功行者经济净业以一贯之矣(陈皇士)。

　　净土晨钟卷第五
卍新纂续藏经第 62 册 No. 1172 净土晨钟


　　净土晨钟卷第六

　　荆溪周克复重朗纂

　　男周　石谷城订

　　吴郡陈济生皇士参

　　净土䇿进

　　往生以往为义往以进为功进则西方弹指可到退则隔十万亿刹之外譬之驾马然骐骥不鞭棰而日致千里良马顾鞭影而驰其次则须执䇿拟其后矣求生彼土者无悠匆坐进之理亦复如是善乎莲大师曰世间一技一艺始学不胜其难因置不学则终无成矣故贵有决定不疑之心虽复决定而优游迟缓则亦不成故其继贵有精进勇猛之心虽复精进或得少而足或时久而疲或遇顺境而迷或逢逆境而堕则亦不成故其终贵有常永贞固誓不退转之心古云三昧不成假令筋断骨枯终不休歇又云道不过雪窦不复登此山如是有心何事不辨兹取前贤警切之语着为是编多本莲池者乐其文义简至且言近而可征也以誓愿䇿其始以一心正念䇿其终义备矣志净业者其以是当绕朝之䇿祖生之鞭述䇿进第六。

　　䇿愿力

　　问为恶必堕三途非资愿力则净业正因何以愿为答曰从善如登为恶如崩安可例故欲生净土乐见阿弥陀佛必须发愿乃得往生若无愿心善根沉没华严经云不发大愿是为魔事欲成无上道故须得愿波罗蜜所以本师庄严乐邦实惟四十八愿普贤亦以十大愿王为极乐先导曰最后刹那一切诸根悉皆退失惟此愿王不相舍离于一切时引导其前一刹那间即得往生极乐世界唐道昂法师志笃西方一日见天众缤纷告徒云兜率迎我非本愿也吾志西方何不果言讫天乐倏隐随见西方法音满前师乃坐化夫时逼须臾犹能却天宫而转净土终遂所期愿力之神不可思议如此。

　　窃见常人念佛者多只为福田故眷属故病苦求痊及永年故保富贵安乐子孙光显故往往香烛道场所陈祝愿回向之词皆是趋逐凡缘与阿弥接引本愿甚背纵使一生修习不明大道错用功夫何益惟是发真正愿愿见阿弥陀佛愿生清净国土愿得亲承授记回入娑婆广度众生毫不自求人天福报如是发愿时刻注向虽不对佛陈白而心意之中欣乐不忘方称愿力成就方与佛愿相应临命终时必蒙接引(已上纂故乡消息)。

　　问誓愿并称其义何居曰莲大师云期其志而必到者愿为之先导也坚其愿而不退者誓为之后驱也故疏称誓为愿中勇烈意吾愿虽发若无大誓安克有终莲宗宝鉴引忏云众生无边誓愿度烦恼无尽誓愿断法门无量誓愿学佛道无上誓愿成此谓之四弘愿慈照集忏恐人着事迷理乃云自性众生誓愿度自性烦恼誓愿断自性法门誓愿学自性佛道誓愿成此四句直明真理与后人开一门户只要人自信自肯从这里入头悟自性弥陀达性心净土入诸佛境界(合纂)。

　　䇿勇猛精进

　　凡修净土人灼然是要敌他生死不是说了便休当念无常迅速时不待人须是把做一伴事始得若半进半退似信似疑济得甚事如何出离轮回譬如百二十斤担子到临时自家担荷得去方为了事决不在会说会道广化人缘上决不在有传有授扭捏做作上决不在盛设道场多点香烛上若是信得及便从今日去发大勇猛发大精进莫问会与不会见性不见性但执持一句南无阿弥陀佛如靠着一座须弥山相似摇撼不动专心一意或参念观念忆念十念或默念专念系念礼念念兹在兹心念不空过念佛不离心日日时时不要放舍绵绵密密如鸡抱卵常令暖气相接即是净念相继更加智照则知净土即是自心此乃上智人修进工夫如此把得定做得王靠得稳纵遇苦乐逆顺境界现前只是念佛无一念变异心无一念退惰心无一念杂想心直至尽生永无别念决定要生西方极乐世界能如是用功则历劫无明生死业障自然消殒尘劳习漏自然净尽无余亲见弥陀不离本念功成行满愿力相资临命终时定生上品其或力量未充须随力修习未能专一亦要朝昏礼念家缘繁冗无忘十念称名日日用心猛着精彩积功积行发愿发心誓毕此生同登净域此乃真实了生死人也(莲宗宝鉴)。

　　世网中人若是痛念无常用心真切者不问静闹闲忙一任公私干辨迎宾待客万缘交扰八面应酬与他念佛两不相好不见古人道朝也阿弥陀暮也阿弥陀假饶忙似箭不离阿弥陀其有世缘重力量轻者亦须忙里偷闲闹中取静每日或念百声千声定为日课不容一日放过又有冗忙无顷刻暇者每日晨朝十念积久功成亦不虚弃念佛外或念经礼佛忏悔发愿种种作福随力修诸善行以助之凡一毫之善皆须回向西方如此用力决定往生亦且增高品位(净土或问)。

　　世人修行净业勿得言我今忙迫且待间暇我今贫乏且待富足我今少壮且待暮年若已分定常忙分定贫乏分定夭折即于净业无缘耶忽尔丧亡虽悔何及是故即今安健努力修之(寂室)。

　　一生之中以淳净心坚固谛信至诚礼诵悔过发愿吾知此人若身若心则与弥陀气类交接智论云如风吹树斜势西倾及其倒时必当西倒习善得生亦复如是(栌庵法师有严)。

　　世人念佛不真切只是把生死二字看得轻忽一生忙忙碌碌将性命撇在虚空与己全无干涉即或当场嗟叹片时毛骨悚然过后仍前醉梦屠赤水云世智纷纷名利场中伶俐识神扰扰死生路上糊涂哀哉谁晓四大不坚无常甚速三途八难最苦肯去要紧真切念佛百中希有一二也昔一僧探俗友劝以生死事大急宜念佛友谢以三头未了僧问故友曰亲枢未举男婚女嫁未毕僧别不久友忽亡僧往吊作诗曰吾友名为张祖留劝伊念佛说三头可怪阎公无分晓三头未了便来勾此言虽浅大可醒俗吾愿世人各宜奋发精力一下斩断轮回信得这句佛即勇往直前念去只此一念是破黑暗之明灯是渡苦海之大船是脱生死之良方是出三界之径路并其或验或不验或悟或不悟一切都不计较但持一句佛号在心无事也念有事也念安乐也念病苦也念生也念死也念如此认真事无不济。

　　苏州承天寺头陀怀林为冥使所追期七日当往急诣真如禅师求救师令发愿修塔昼夜勤念金刚经中当知此处即为是塔二句至七日冥使入室拘之金塔光耀目不能开而去头陀得不死拽炼若募终此胜事克复辑金刚持验至此竦然曰怀林发功德大愿讽上乘妙法七日便能跳出生死异矣今观净土法门一日七日至一念十念决定往生不更异乎乃今人一生念佛不免轮回又何以故要知如来教人念佛正摄百千万杂念于一念一念猛励自然证佛还思今人念佛时一串素珠中意起意灭不知多少更端则其念佛亦只口中喃喃心上并不知有佛在此彼手之于口口之于心尚未合一安望凡人与佛能合而为一耶念佛不能绝去杂心纯一精进至无间地欲逃生死往生上品断无此理(已上附纂)。

　　䇿摄心悟心

　　凡历涉缘务而内心不忘于佛及忆净土譬如世人切事系心虽经历语言去来坐卧种种作务而不妨密忆前事宛然念佛之心亦应如是或者失念数数摄还久久成性任运常忆(慈云忏主)。

　　古云杂念是病念佛是药念佛正治杂念而不能治者因念不亲切也杂念起时即用心加功念佛字字句句精一不二杂念自息矣。

　　端坐念佛恐心难摄不若经行。

　　问猿方着锁旋即昏沉惺惺䇿发随复散乱云何降伏答寂寂治散乱散去则生昏沉惺惺治昏沉昏去则生散乱止观双持昏散皆退今只须精明念佛念无二念曰精念而返照曰明精即止明即观一念佛而止观备矣。

　　参禅人只守一则公案如参念佛是谁不得又参万法归一一归何处等若透一则余尽透矣若自觉已透于别则公案还有不尽透处即是向所守公案还非真透未免涉情识也。

　　行住坐卧四威仪中皆可用心而坐时为胜然始学者先须行多坐少若贪坐则昏不能退无事有事皆可用心而无事为胜先于静处做后于动处炼。

　　凡夫放心初学摄心后乃得心摄心非止一法功高易进念佛为先想起时不须别作除灭但举阿弥陀佛四字尽力挨拶便是摄心工夫忽然悟去名曰得心今见六祖道本来无一物何处惹尘埃便将神秀时时勤拂拭之句藐视如一茎草不知时时拂拭正学者今日事也(已上莲池遗稿)。

　　䇿三种念佛成佛

　　或问今见世人念佛者多生西方成佛者少何也答其说有三一者口虽念佛心中不善以此不得往生不知既是念佛便要依佛所说积德修福孝顺父母忠事君王兄弟相爱夫妇相敬至诚信实柔和忍耐公平正直阴骘方便慈悯一切不杀生命不凌辱下人不欺压小民但有不好心起着力念佛定要念退这不好心如此才是念佛的人定得成佛二者口虽念佛心中胡思乱想以此不得往生念佛之时按定心猿意马字字分明心心照管如亲在西方面对弥陀不敢散乱如此才是念佛的人定得成佛三者口虽念佛心中只愿求生富贵或说我等凡夫料西方无分只图来世不失人身此则不合佛心以此不得往生不知天宫福尽也要堕落人间富贵能有几时若说是凡夫西方无分则圣贤都是凡夫做安知你不生西方也便可发广大心立坚固志誓愿往生见佛闻法得无上果广度众生如此才是念佛的人定得成佛(莲池)。

　　䇿出家人一心正念

　　先民有言禹惜寸阴至于众人当惜分阴我今衰残奚啻惜分一弹指顷毋杂用心言毋杂用心者谓本参正念外才起一念杂想即便扫除摄归正念不可时刻延捱今略开七事真为生死出家直欲一生了辨务力守之时时自警。

　　一不得畜资财造房屋买田地置一切精致好物即经像等传自太古出自名家皆勿留恋一心正念。

　　二不得作种种非紧要福缘事姑俟他日大事已明作之未晚今且权置万行门一心正念。

　　三不得于好色好味等起贪爱心于好言赞誉我者起贪爱心不得于恶色恶味等起嗔恼心于恶言讥毁我者骂辱我者种种拂逆我者起嗔恼心乃至过去未来事或顺或违皆悉屏绝坚壁固守一心正念。

　　四不得吟作诗文书写真草题帖对联修饰尺牍泛览外书议论他人得失长短乃至教凭臆见而高心著述禅未悟彻而妄意拈评缄口结舌一心正念。

　　五不得交结亲朋应赴请召游山玩景杂话间谈凡种种世谛中事除理所当为决不可已者余悉休罢一心正念。

　　六不得贪着放逸恣纵睡眠大事未明捍劳忍苦一心正念。

　　七不得与世人竞才竞能争名争势未得言得未证言证诳称知识妄自尊高惟应执卑守愚终身居学地而自锻炼常精常进一心正念(莲池自警)。

　　(此莲师现身说法语也借自警以警人句句呕心言言针顶谓是彼说自家话与我辈无与可乎览此而不悚然易虑者必非真学道人)。

　　我出家后到处参访时遍融师门庭大振予至京师叩之膝行再请师曰可守本分不得去贪名逐利亦不得去攀缘只要因果分明一心念佛予受教出同行者大笑谓此数言谁说不出千里远来只道有甚高妙处予曰不然此正是他好处吾辈企慕远来他却不说玄说妙凌驾众人只将自家体认过切近精实工夫叮咛开示正是真实禅和不可轻也我至今着实遵守。

　　今人念佛不肯真切加功只是不曾深思谛信不要说不信净土只如世尊说人命在呼吸间这一句于义理非有难解你们眼里亲见耳里亲闻经过许多榜样如今要你信得这句早是不能勾也你若真实信得这句则念佛法门不必要我费力千叮万嘱尔自如水赴壑万牛不能挽矣即如前日津送亡僧时你们睹此榜样当愀然不乐痛相警策曰大众我与你但今日送某僧明日送某僧不知不觉轮到自身此时悔恨无及须疾忙念佛时刻不要放过方好我见你们口里也说可惜及乎过后依然言笑自如只是不信人命在呼吸间也。

　　予见新学少年才把一句佛顿在心头闲思妄想越觉腾沸便谓念佛工夫不能摄心不知汝无量劫来生死根由何能即断且万念纷飞之际正是做工夫时节旋收旋散旋散旋收久后纯熟自然妄念不起且汝之能觉妄念重者亏这句佛如不念佛时澜翻潮涌刹那不停者自己岂能觉乎。

　　念佛有默持有高声持有金刚持高声觉大费力默念又易昏沉只是绵绵密密声在唇齿之间乃谓金刚持又不可执定或觉费力不好默持或觉昏沉不妨高声今念佛者只是手打鱼子随口叫喊所以不得利益须句句出口入耳声声唤醒自心如一人浓睡一人唤云某人彼即醒矣所以念佛最能摄心。

　　幼时尚不知念佛见邻家一老妪每日课佛数千问为何如此彼云先夫往时念佛去得甚好故我如此念先夫去时并无他病只与人一请而别出家人奈何不念佛(莲池警众)。

　　䇿在家人一心正念

　　来书云世累所羁不能一洗凡俗然世未足称累也世间法如人伦庶物一一与道非碍所贵任理随缘无心顺应而已登第日发大誓愿心不以富贵利达负其所学期如古昔名臣是谓济世必不以富贵所达迷失正念务了明此一段大事因缘是谓出世。

　　子贡问一言终身夫子以恕答之今日戒之一字铭以终身罄无不尽以摄心即是戒故若向心地法门中念得便一切具足尚何论戒之持与不持如其不然须一一依教奉行经云摄心为戒因戒生定因定发慧戒之时义大矣哉佛戒至密杀戒微及蜎蠕极之才有忿嫉即杀戒不净眼取色耳取声即盗戒不净隔壁闻钗钏声即淫戒不净至是则身心俱断事理双尽矣处世缘中持戒岂能一一与剃染者例论惟贵于心学大头脑处着力一旦脱然悟去则咳唾掉臂无不是清净毗尼矣但不可未得谓得而发狂解便道饮酒食肉不碍菩提行盗行淫无妨般若堕落魔罗境界耳果能时时反照刻刻提撕向本参念佛话头上做工夫则不惟日后有发明在即目前便自得力日用有主宰不随物转纵居声色名利之场妻子眷属日夕相接不妨与世推移混俗和光自然出污泥而不染是谓尘中大解脱门也所称宜世不染世益人后益己者岂外是哉。

　　人之处世遇顺境者其情愉以安遇逆境者其情忧以危然而顺未足为幸逆未足为不幸也溺于意之所便则出世之心不生戚戚乎不得志然后厌身世之桎梏而求出世是故万苦交于前但以正智观察苦从何生从身生身从何生从业生业从何生从惑生因惑造业因业成身因身受苦但能破惑一切空寂问所以破惑之方只须就本参话头上理会念佛的是谁捉破此疑诸惑皆破思之毋忽。

　　摄心用观坐立想像等俱随人无定但常观无间非尘缘未了者所能为虽不能常观亦是工夫毋用为虑又尘缘中观法难成不如直以学业家业得暇之时即便默持名号只贵字字分明句句亲切心则自摄若久之不退三昧成就即此是观。

　　法门无量要在明心明心要门无如念佛读作之暇或心烦时静坐念佛甚有利益一念在佛杂念退休心空境寂妙当何如愿无易而忽之(已上遗稿)。

　　䇿老者病者一心正念

　　佛言人命无常促於呼吸少年亦尔何况老乎我今殷勤来相警䇿当观此身目暗耳聋发白面皱背伛腰曲骨痛节挛步履龙钟精神昏塞譬如夕阳西照光景须臾哀草迎秋凋零顷刻此身不久前路茫茫未知所往诚如己事已辨非愚所量其或不然何不猛省无常战兢惕励谛思净土决志往生放下万缘一心念佛(老堂警策)。

　　佛言人命无常促於呼吸平人亦尔何况病乎我今殷勤来相警䇿当观此身四大不调百体欲散饮食渐减医药无灵便利床敷呻吟枕席譬诸鱼游釜内倏忽焦糜灯在风前刹那熄灭此身不久前路茫范未知所往诚如己事已辨非愚所量其或不然何不猛省无常战兢惕励谛思净土决志往生放下万缘一心念佛(病堂警策)。

　　七十古希百年能几今此暮景正宜放开怀抱看破世间宛如一场戏剧何有真实但以一声阿弥陀佛消遣光阴但以西方极乐为我家舍我今念佛日后当生西方何幸如之发大欢喜莫生烦恼倘遇不如意事即便拨转心头这一声佛急急提念却回光返照我是阿弥陀佛世界中人奈何与世人一般见识回嗔作喜一心念佛此是智慧中人大安乐大解脱法门也。

　　病从身生身从业生业从心生心空则业空业空则身空身且空病安从生愿空其心即大忤意事亦付之如梦如幻如泡如影怡然坦然不以介意但回光内照一心正念一心正念者但置一声佛于清净心中也若是不惟却病而道从此入矣。

　　无业而病病属先业现生偿此并多生之业偿之矣所谓重报轻受者也世事以疾而废因废世事得修道业又所谓因祸而得福者也应生欢喜而勿烦恼惟将身外事并此身四肢百骸尽情放下使空无一物若不可歇者权且歇下待后处之妄想炽不能制当念佛数声压伏之世间荣华富贵不过片时间事厄难苦恼亦不过片时间事倏忽便无且万般皆属前缘非人力所能奈何也尽情放下一心念佛(莲池遗稿)。

　　无常迅速老少无别年少犹处未定之天妄翼长寿若老年人定然光景无多矣须把身世事处分了当任他大限朝到暮到撒手便行无所系累此晚景大要紧处修净土人尤不可忽每见人到属纩时都有几件做不完的勾当能于每日到上床时都有去得下的意思方好但己事不辨说去得下也难。

　　世人以病为苦而先德云病者众生之良药何也诚有形之身不能无病值无病时嬉怡放逸谁为觉悟者惟病苦逼身上乘人从此悟四大非实人命无常倍坚道念其次亦万念灰冷良心孤露从前所作善恶历历现前不容欺昧急切回头然则病诚悔悟之一机而修进之一助也然无根器人病至而怨尤病甚而惶惧及病去而复纵恣妄行以自愉快邪迷不返虽卢扁其如之何故因病受益者非有根器人不能(合纂)。

　　净土晨钟卷第六
卍新纂续藏经第 62 册 No. 1172 净土晨钟


　　净土晨钟卷第七

　　净土饬终

　　起信而下净土资粮具矣循是而往顺水扬帆乐邦如在目前何疑于终而更烦饬不知欲办大事吃紧尤在临时一着从前悠匆到此延捱不得从前迷着到此糊涂不得从前浮华到此假借不得从前岐路到此徘徊不得只方寸间灵明用事醒则立现莲台昧则六道三涂有分净秽顷刻异路危哉危哉究竟把握要诀不外一心正念四字此际如挽弓到将满时分外难开须加意审固前手撇后手绝箭方中的又如泛海凭指南车不误方所将抵彼岸急宜仔细收帆把舵霎时差失依旧被狂飓吹去飘荡大洋中将何底止宋儒谓平日工夫正于此处用得着即是此意虽然适百里者宿舂粮千里者三月聚粮况十万亿刹之极乐国乎不豫辨于平生而欲袭取于俄顷未审仓皇呼吸时能具诸葛观鱼安石围棋手段了大敌否语云定计于蚤恐阿弥陀经非世人急就章也如泥恶人十念往生之语不妨放宽眼下恐经文理固可信亦是如来慈不得已垂手之苦言非便以西方作此辈护身符也且人情莫不好胜而恶劣独于此事甘以下下自许亦殊可悯或问一段叫醒顽愚痛快无两故以殿饬终之后而预饬未终者述饬终第七。

　　饬临终往生正念

　　知归子问曰世事之大莫越生死一息不来便属后世一念差错便堕轮回蒙开诲念佛往生之法其理甚明又恐病来死至时心识散乱或他人惑动正念忘失净因望重示归径之方师曰善哉问也凡人命终欲生净土须先准备不得怕死常念此身多苦恶业交缠若得舍此秽身超生净土见佛闻法受无量快乐得大解脱乃是称意之事如脱弊衣得换珍服但当放下身心莫生恋着遇有病时便念无常一心待死叮嘱家人及往来问候人凡来我前为我念佛不得说眼前闲杂话家中长短事亦不须软语安慰祝愿安乐此皆虚华无益若病重将终亲属不得垂泪哭泣发嗟叹唤恼之声惑乱心神失其正念但一时同声念佛待气尽方可发衰才有[糸*系]毫恋世间心便成挂碍不得解脱若得明晓净土之人频来䇿励极为大幸依此者决定超生无疑也问求医服药还可用否答曰医药初不相妨然药能医病不能医命命若尽时药奈之何若杀物命为药以求身安此则不可又问求神祈福如何答曰人命长短生时已定何假鬼神延之耶若迷惑信邪杀害众生祭祀邀福但增罪结冤俱无所济切宜戒之又问平生未念佛人还用得否答曰此法僧人俗人未念佛人用之皆得往生余多见世人平常念佛礼拜求生西方及至临病却又怕死都不说着往生解脱之事直待气消命尽识投冥界方始十念鸣钟恰如贼去关门济何事也死门事大须是自家做主自家着力若一念差错历劫剧苦谁人相代思之思之若无事时当以此法精进受持是为临终大事(善导和尚)。

　　心本不生缘合而生心本不死缘散而死似有生死原无去来于斯会得生顺死安常寂常照世人畏死者以未悟本来无生故也本自无生焉得有死何畏之有然无生未易卒悟惟当专诚念佛久久念至一心不乱必得开悟就令不悟而一生念力临终自知死去必生净土则如流落他乡得归故里阿弥陀佛垂手接引往生欢喜无量何畏之有。

　　尊恙至是宜以所欲言事尽底书付令郎令胸中都无牵挂一心正念心目内照四字佛名历历明明无间无断从其今日去亦可明日去亦可设或不去活到一百二十岁亦可此为要紧话朋友平生相交正在此处他皆小事不暇及也切勿贪生怕死而误大事(莲池遗稿)。

　　饬临终三疑四关

　　慈照宗主净土十门告诫云念佛人临终三疑四关不可不慎三疑者一疑我生业重修行日浅恐不得生二疑有心愿未了及贪瞋痴未息恐不得生三疑我虽念弥陀临命终时恐佛不来迎接有此三疑因疑成障失其正念不得往生故既念佛切要谛信佛经明旨经云念阿弥陀佛一声灭八十亿劫生死重罪上而一心不乱下至十念成功苟能心心不昧念念无差则疑情永断决定往生今以三说消彼三疑一曰业本虚妄心净即空业重不必疑也二曰情同梦幻醒归何有自肯息机贪嗔随断不必疑也三曰功专念切自心佛现佛不来不必疑也。

　　四关者凡夫虽有信心念佛或宿业障重不免病苦若因此悔悟身心投诚归佛自生净土无智之人道念不坚却言我今念佛而有病苦反谤阿弥只此一念径入地狱一关也或平日口谈净土心恋娑婆不种出世善根惟求俗缘利益临终遭病怖死贪生妄信师巫杀戮生命祈祷神鬼缘此心邪无佛摄护流浪三途二关也向持斋戒或因服药或被劝逼破戒用荤此人无决定信丧失善根三关也临终时系念家财爱恋眷属心放不下失却正念致堕鬼趣或托生虫兽守护家庭宛如存日四关也故杨提刑言爱不重不生娑婆念不一不生净土诚哉是言修净业者要于平时考究平时打点临期不昧全身放下念念弥陀但能坚此一念便可碎彼四关(纂莲宗宝鉴)。

　　饬十念往生

　　问众生从无始造业云何临终十念即得往生答曰众生无始以来善恶业种多少强弱孰从知之但能临终遇善知识十念成就者皆是宿善业强若恶业多者善知识尚不可逢何论十念成就又汝以无始以来恶业为重临终十念为轻者今以道理三种较量一者在心二者在缘三者在决定在心者造罪时从自心虚妄颠倒生念佛心从善知识闻说阿弥陀佛真实功德名号生一虚一实岂得相比譬千年闇室日光暂至积闇顿除在缘者造罪时从虚妄痴闇心缘虚妄境界颠倒生念佛心从闻佛清净真实功德名号缘无上菩提心生一真一伪岂得相比譬人被毒箭中伤肌破骨一闻灭除药鼓即箭出毒除在决定者造罪时以有间心有后心念佛时以无间心无后心遂即舍命善心猛利是以即生譬如十围之索千夫不制童子挥剑须臾两分又如千年积柴以一豆火焚少时即尽又如人一生以来修十善业应得生天临终之时起一念决定邪见即堕阿鼻地狱恶业虚妄以猛利故尚能排一生之善业令堕恶道何况临终猛心念佛真实无间之善业不能排无始恶业得生净土无有是处(智者十疑论)。

　　问既云七日临终十念俄顷何得往生答正以一心故如智论中说又自力他力故如那先中说智论云虽时顷少心力猛利是最后心名为大心当知即是一心不乱故那先经云如持大石置于船上因得不没恶人念佛不堕泥犁而得生亦如是则己之心力佛之愿力交相成也(疏钞)。

　　饬父母往生

　　人子事亲察其往生时至预以父母平生众善聚为一疏时时读之令亲生欢喜又请父母坐卧西向称念弥陀设像接引如临极乐舍寿之顷更须用意无以哀泣乱其正志同声念佛助之西行俾亲得生净土受诸快乐不亦善乎平生孝养正在此时寄语孝子顺孙无忘此事(劝孝文)。

　　饬眷属往生

　　大道无情冤亲平等然凡夫爱恋眷属语以平等似未相应不知情爱未忘者惟有修习净业共结西方伴侣则情归忘情爱同忘爱不坏凡夫心相亦且普度往生固未尝不平等也以视夫濵危之际挥涕诀别待溃之躯罄赀厚殓者其爱之大小何如明眼人自当有辨(纂故乡消息)。

　　华严贤首品曰又放光明名见佛此光觉悟将没者令随意念见如来命终得生其净国见有临终劝念佛又示尊像令瞻敬俾于佛所深归仰是故得成此光明凡遇眷属及一切人临终先于𥨊室榻前置一立佛像向东病者向西与佛相对看病者烧香散华鸣磬助称佛名或病者先不信念佛亦须种种方便劝令称佛若有病症遗秽随即除之亦无有罪以佛心慈悲但冀归诚别无憎恶(无尽灯)。

　　饬护病者

　　修净业人临终如障重昏愦䇿励非易则看病之人关系不小是当预为筹画至于终时惹瞋惹恋误亡者入他道尤可惧也杂譬喻经言阿耆达王立佛塔寺功德巍巍临终侍人持扇堕王面上令王瞋恚即受蛇身沙门为说经闻法生天故临终侍人不可不护病者心也(纂丁莲侣)。

　　饬自念佛度冤亲

　　荐亡功果不如生前自作功果所谓十念乃生前自念佛非身后请人念也经云身后人为作功果七分得一生前自作者得千百倍报故念佛者仗人不如求己若有罪恶念佛恐难往生但起见佛得道还度一切冤亲之心则无不生或问人平生为恶残害众生若临死念佛亦生净土众生冤仇何时可解答曰生净土得道之后皆度脱一切冤亲岂不胜冤冤相报彼此无出期者乎(纂龙舒文)。

　　饬临终请众念佛

　　人于康健时宜请众念佛忏罪解冤况当疾革能勇猛发心请久修净业人大作佛事以助西往尤为要着宝珠集载集维那临终以余资两次请众念佛得生净土因思道氤法师对明皇云佛力法力三贤十圣亦不能测但当信而行之观此又为修净土人标一赤帜矣(纂乐邦文类)。

　　饬未终思终念佛

　　或问一生造恶临终念佛带业往生然则我于生前且做世事直待临终然后念佛可乎答曰所谓逆恶凡夫临终念佛者乃是宿有善根福德因缘方遇知识方得念佛此等侥幸万中无一岂不见群疑论云世间有十种人临终不得念佛一者善友未遇二者业苦缠身三者中风失语四者狂乱失心五者或遭水火六者遭遇虎狼七者临终恶友八者昏迷致死九者军阵战斗十者高岩伤命如此十种寻常有之或宿缘所招或现业所报忽尔现前不容𢌞避便须随业受报向三途八难中受苦受罪直饶你无此恶缘只是生病自死亦未免风刀解体四大分离病苦逼迫忙怖张惶念佛不得了也更饶你无病而死又或世缘未了世念未休贪生怕死扰乱胸怀若是俗人兼以家私未明后事未辨妻啼子哭百种忧煎念佛不得了也更饶你未死以前只有些少病痛在身忍疼忍苦叫唤呻吟问药求医祷祈忏悔杂念纷飞念佛不得了也更饶你未病以前只是年纪老大衰相现前因顿龙钟愁叹忧恼只向个衰老身上左右安排念佛不得了也更饶你未死以前正是少壮正好念佛之时稍或狂心未歇俗务相关东攀西缘胡思乱想业识茫茫念佛不得了也更饶你清闲自在有志修行稍于世相之中照不破放不下把不定坐不断忽然些子境界现前一个主人随他颠倒念佛不得了也试看老病之时少壮清闲之日稍有一事在心早是念佛不得况待临终时哉何况你更道且做世事且世事如梦如幻如影如响那一件有实效那一件替得生死纵你广造伽蓝多增常住将谓多做好事却犯了如来不体道本广造伽蓝等戒讵知有为之功多诸过咎天堂未就地狱先成生死未明皆为苦本眼光落地受苦之时方知平生所作尽是枷上添枷锁上添锁失却人身万劫难复铁汉闻之也须泪落祖师如此苦口劝人曾许你且做事业直待临终方念佛耶又不见死心禅师云世间人财宝如山妻妾满前日夜欢乐他岂不要长生在世争奈前程有限暗里相催符到奉行不容迟住且据诸人眼见耳闻强壮后生死却多少世人多云等待老来方暇念佛不知黄泉路上不论老少能有几人待得到老耶古云莫待老来方念佛孤坟多是少年人又云自从早年索妻养儿经营家计受尽万千辛苦忽然三寸气断未免一旦皆休若是孝顺儿孙犹能记忆爹娘若是不肖子父母方死骨头未冷作挞财产恣意为乐以此较之着甚么要紧作千年调儿孙自有儿孙福莫与儿孙作马牛古德如此苦口劝人曾许你且做事业待临终方念佛耶当思人生在世能有几时趁未病未老之前抖擞身心拨开世事得一日光阴念一日弥陀得一时工夫修一时净业由他临命终时好死恶死我之盘缠预办了也我之前程稳稳当当了也若不如此后悔难追思之思之(天如师净土或问)。

　　净土晨钟卷第七
卍新纂续藏经第 62 册 No. 1172 净土晨钟


　　净土晨钟卷第八

　　净土正辨

　　莲宗之旨古今阐析已备理事兼融浅深具足所虑聪明才俊之徒盛气未易卒降往往驾言玄解支离百出厥病有三一偏执己见二错会意旨三随人脚跟是名小慧而实大愚自误误人莫斯为甚夫醍醐毒药共是一味正知见是为醍醐邪僻解便为毒药入口无及明眼宜先莲师曰净土之教专一心而向往历三界以横超悟心外之无土则一真湛而万法泯谁是西方了土外之无心则七宝饰而九莲开何妨本寂然上根即事契理固谛信不回下士有闻斯从亦无因起惑惟不上不下位届中流乃欲从欲违志无定向由是十疑通于智者或问启于则公天鼓谆谆婆心恋恋岂曰多言言所不容己也而复晷沉膏继病剧药增后是二书能无再述夫辨之不可以已也如是述正辨第八。

　　辨生净土救众生为易行道

　　问诸佛菩萨以大悲为业秪应愿生三界于五浊三涂中救度众生何求生净土专为自利则是无大慈悲障菩提道答曰菩萨有二种一者久修行菩萨道得无生忍者实当斯责二者未得已还及初发心凡夫凡夫菩萨者须常不离佛忍力成就方堪处三界内于恶世中救苦众生何以故恶世界烦恼强自无忍力心随境转声色所缚自堕三涂焉能救众生假令得生人中圣道难得或因持戒修福得作国王大臣富贵自在纵遇善知识不肯信用贪迷放逸乘此恶业入三涂经无量劫从地狱出受贫贱身如此轮回至于今日人人皆如是此名难行道也故维摩经云自疾不能救安能救诸疾人智度论云譬如二人各有亲眷为水所溺一人情急直入水救为无方便力故彼此俱没一人有方便往取船筏乘之救接悉脱水溺之难新发意菩萨亦复如是未得忍力常须近佛得无生忍已方能救众生如得船者又论云譬如婴儿不得离母又如鸟子依树附枝不能远去翅翮成就方能飞空无碍凡夫无力唯专念阿弥陀佛使成三昧以业成故临终敛念得生决定不疑见弥陀佛证无生忍已还来三界生死国中乘无生忍船广施佛事游戏自在教化地狱救苦众生以是因缘求生净土故十住婆沙论名易行道也(天台智者)。

　　辨见性悟道勿轻净土

　　问见性悟道便超生死何用系念彼佛求生他方答曰真修行人应自审察如人饮水冷暖自知诸仁者观自己行解见性悟道受如来记绍祖师位能如马鸣龙树否得无碍辨才证法华三昧能如天台智者否宗说皆通行解兼修能如忠国师否此诸大士皆明垂言教深劝往生盖是自利利他岂肯误人自误况大雄赞叹金口叮咛希从昔贤恭禀佛敕定不谬误也仍往生传所载古今事迹显著非一宜勤观览以自照知又当自忖临终时生死去住定得自在否自无始来恶业障重定不现前此报身定脱轮回否三涂恶道中行出没自由定无苦恼否天上人间十方世界随意寄托定无滞碍否若了了自信得及何善如之若其未也莫以一时贡高却致永劫沉沦自失善利将复尤谁呜呼哀哉何嗟及矣(永明寿禅师)。

　　辨不修净土五惑

　　夫以念为念以生为生者常见之所失也以无念为无念以无生为无生者邪见之所惑也念而无念生而无生者第一义谛也是以实际理地不受一尘则上无诸佛可念下无净土可生佛事门中不舍一法则总摄诸根有念佛三昧还源要术示往生一门所以终日念佛而不乖于无念炽然往生而不乖于无生故能凡圣各住自位而感应道交东西不相往来而神迁净域此不可得而致诘也夫如来世尊虽分折摄二门现居净秽两土然本圣之意非以娑婆国土直为可厌极乐世界直为可忻盖以初心入道忍力未淳须托净缘以为增上浅信之人横生疑谤切尝论之此方之人无不厌俗舍之烦喧慕兰若之寂静故有舍家出家则殷勤赞叹而娑婆众苦何止烦喧极乐优游远胜兰若知出家为美而不愿往生其惑一也万里辛勤远求知识者盖以发明大事决择生死而弥陀世尊色心业胜愿力弘深一演圆音无不明契愿参知识而不欲见佛其惑二也丛林广众皆乐栖迟少众道场不欲依附而极乐世界一生补处其数甚多诸上善人俱会一处既欲亲近丛林而不慕清净海众其惑三也此方之人上寿不过百岁而童痴老耄疾病相仍昏沉睡眠常居大半菩萨犹昏隔阴声闻尚昧出胎则尺璧寸阴十丧其九而未登不退可谓寒心西方之人寿命无量一托莲苞更无死苦便获阿惟越致佛阶决定可期流转娑婆促景而不知净土长年其惑四也若乃位居不退果证无生在欲无欲居尘不尘方能运同体慈悲和光五浊其有浅闻单慧便谓高超十地耽恋娑婆诋诃净土宛然流浪接武泥犁不知自是何人拟此大权菩萨其惑五也故经云应当发愿愿生彼国(长芦赜禅师)。

　　辨禅净同归勿空谈理性而废事相

　　或问净土之说盖表法耳智人宜直悟禅宗今只赞说净土将无执着事相不明理性欤答归元性无二方便有多门晓得此意禅宗净土殊途同归昔人于此递互阐扬如中峰大师云禅者净土之禅净土者禅之净土而修之者必贵一门深入此数语尤万世不易之定论也故大势至菩萨得念佛三昧而曰以念佛心入无生忍普贤菩萨入华严不思议解脱而曰愿命终时生安乐刹是二大士一侍娑婆教主一侍安养导师宜应各立门户而乃圆融两不相碍此皆人所习闻那得尚执偏见且尔云净土表法者岂不以净心即是净土岂复更有七宝世界则亦将谓善心即是天堂岂复更有夜摩忉利恶心即是地狱岂复更有刀剑镬汤愚痴心即是畜生岂复更有披毛带角等耶又尔喜谈理性厌说事相汝若真实理性洞明便知事外无理相外无性何须定要舍事求理离相觅性况土分四种汝谓只有寂光真土更无实报方便同居等耶若一向说无相话以图玄妙则心为净土之说初学看得两本经论便能言之何足为难且汝既心净土净随处净土吾试问汝还肯即厕溷中作住止否还肯就犬豕同槽饮啖否还肯入丘冢与腐骸同睡眠否还肯洗摩饲哺伽摩罗疾脓血臭秽诸恶疾人积月累年否于数者欢喜安隐略不介意许汝说高山平地总西方其或外为忍勉内起疑嫌则是净秽之境未空憎爱之情尚在乃开口高谈大圣人过量境界拨无佛国蔑视往生诚欺天诳人甘心自昧者矣又汝若有大力量有大誓愿愿于生死海中头出头没行菩萨行更无畏怯则净土之生吾不汝强如或虑此土境风诰大作主不得虑诸佛出世难值修学无由虑忍力未固不能于三界险处度脱众生虑尽此报身未能永断生死不受后有虑后有既在舍身受身前路茫茫未知攸往则舍净土而不生其失非细此净土法门似浅而深似近而远难而实易易而复难但当谛信速宜谨言毋自祸祸人贻苦报于无穷也(莲池师净土疑辨)。

　　辨念佛有益参禅

　　古谓参禅不碍念佛念佛不碍参禅如圆照本真歇了永明寿黄龙新慈受深诸师皆禅门宗匠而留心净土不碍其禅故知参禅人虽念念究自本心不妨发愿往生极乐所以者何参禅虽得悟倘未能如诸佛住常寂光又未能如阿罗汉不受后有则尽此报身心有生处与其生人世而亲近明师孰若生莲华而亲近弥陀之为胜乎然则念佛不惟不碍参禅实有益于参禅也。

　　辨禅宗净土迟速

　　一僧专修念佛法门一僧以禅自负谓之曰念佛必待生西方然后得悟参禅者现生便得悟去迟速较然矣僧莫能决举以问予予曰根有利钝力有勤惰存乎其人则彼此互为迟速未可是此而非彼也如二人同趋宝所一乘马一乘船同日起程而到之迟速未可定也语其迟念佛有累劫莲华始开参禅亦有多生勤苦不能见性者矣语其速参禅有当下了悟不历僧祇获法身念佛亦有见性打彻临终上上品生者矣古云如人涉远以到为期不取途中强分难易。

　　辨得悟正宜往生

　　或问禅者曰但悟自佛即己何必外求他佛而愿往生予谓此实最上开示但执之亦能有误请以喻明假使有人颖悟同于颜子百里千里之外有圣人如夫子者倡道于其间七十子三千贤相与周旋焉汝闻其名往而见之未必不更有益处而自恃颖悟拒不觐谒可乎虽然得悟不愿往生敢保老兄未悟在何者天如有言汝但未悟若悟则汝净土之生万牛不能挽矣至哉言乎。

　　辨心境非二净土不可言无

　　有谓唯心净土无复十万亿刹外更有极乐净土此唯心之说原出经语真实非谬但引而据之者错会其旨夫即心即境终无心外之境即境即心亦无境外之心既境全是心何须定执心而斥境拨境言心未为达心者矣或曰凡临终所见净土皆是自心故无净土不思古今往生者其临终圣众来迎与天乐异香等惟彼独见可云自心而一时大众悉见之有闻天乐隐隐西去者有异香在室多日不散者是得谓无净土乎圆照禅师人见其标名莲品岂得他人之心作圆照之心乎又试问汝临终地狱相现者非心乎曰心也其人堕地狱乎曰堕也夫心现地狱者既堕实有之地狱心现净土者不生实有之净土乎宁说有如须弥莫说无如芥子戒之戒之。

　　辨净土专志西方

　　有谓吾非不信净土亦非薄净土而不往但东方有佛吾东往西方有佛吾西往天堂地狱但有佛处吾则随往非必专求西方之极乐世界也此说甚高玄然不可以训非初发菩提心者所能也经云譬如弱羽止可缠枝世尊示韦提希十六观法必先之落日悬鼓以定志西方而古德有坐卧不忘西向者岂不知随方皆有佛国耶大解脱人任意所之如其不然恪遵佛敕(已上纂莲池竹窗)。

　　辨念佛修观非执着取相

　　或谓求生净土念佛修观皆是执着取相非超越之法夫佛言不着相者盖令不着我人众生寿者不住所修法相遣荡人法二执即达人法二空何尝以系念进修为著相乎若谓修念佛三昧者定非著相者所能几以佛身无相无可着耶夫般若真空原为修六度人令不住相若六度不修般若焉用真学道者达修无修了念无念终日修而未始修终日念而未尝念故经云无我人众生寿者修一切善法则得阿耨菩提是知了达之士原未尝不修善法也(观经义疏)。

　　辨念佛不可轻视

　　世人稍利根便轻视念佛谓是愚夫愚妇勾当彼徒见愚夫愚妇口诵佛名心游千里而不知此等是名读佛非念佛也念从心心思忆而不忘故名曰念试以儒喻儒者念念思忆孔子其去孔子不亦庶几乎今念念思忆五欲不以为非而反以念佛为非噫似此一生空过何如作愚夫愚妇耶惜乎智可能也愚不可能也。

　　辨参究念佛

　　洪永间有空谷天奇毒峰三大老共论念佛天毒二师俱教人看念佛是谁唯空谷谓只直念去亦有悟日此二各随机宜皆是也而空谷但言直念亦可不曰参究为非也疑者谓参究主于见性单持乃切往生欲废参究而事单持言经中止云执持名号曾无参究之说此论亦甚有理依而行之决定往生但欲存此废彼则不可盖念佛人见性正上品上生事而反忧其不生耶故疏钞两存而待择请无疑焉(已上莲池竹窗)。

　　辨念佛融通宗教

　　问人若一日以至七日或匝月经年翘勤勇猛一心不乱矣后为他师所夺令入宗教二门虽两俱无成犹不离佛门也临终时佛肯收之否欤答即念即佛则念佛何非宗析空而念藏也体空而念通也次第而念别也一心而念圆也则念佛何非教一举双得谁谓无成前通后融不名为夺如是往生固无疑矣祇恐自生分别心挂二途愆由己生非佛法咎。

　　辨念佛心性身名

　　问观经言观佛心者大慈悲是世人若能放生戒杀仁民爱物以至九种众生皆灭度之而不作灭度想遂与法藏之心契矣且又不违释迦观心之训奈何取观身与称名之粗迹而反以佛心为助缘耶答念佛有二一者念佛心性二者念佛身名念心性者见真佛也不妨觐光明相好之佛于西方念身名者见应佛也亦能睹自性天真之佛于象外本迹双举理事同原心性良非助缘身名岂云粗迹今五部六册之徒借口无为拨空因果障人礼像嗤彼称名古德有言人人丹霞方可劈佛个个百丈始可道无其或未然入地狱如箭射。

　　辨理事非二心

　　问慈云开理一心事一心夫一心穷理一心作事是二心互起奚云不乱答智一也而明权实非裂智以成双心一也而说妄真不破心而为二观有理事亦何碍焉譬之镜像别而不离水月分而不断就事而思其理理在事中从理而推其事事非理外何待两处起念故理事者一而二二而一者也。

　　辨宜繁宜简

　　问法藏十念释迦七日从约也至远公与式公而六时而忏仪备也土攒眉去焉夫使七日十念佛语非诳何为又若是不惮烦而峻净国以拒人耶答大圣化人善权自非一种宜繁者为说繁宜简者为说简七日十念非言易以骄人百倍之精专七日胜乎一生十念超乎万念也六时礼忏非言难以阻人宿习之浓厚少时则刮磨未尽有间则三昧难成也龙舒日礼千拜永明昼夜万声攒眉而去吾未如之何也已(已上莲池净土问)。

　　辨往生早暮功决不虚

　　世有一生念佛未是一心念佛必不得生若果真实用心而未纯一虽今世不生亦植生因必于来世成就三昧而得生慎毋借口曰某某念佛徒劳无功遂谤圣教为不足信(疏钞)。

　　辨一念往生

　　问一念十念往生净土何者为正曰但一念往生住不退地此为正也如佛说谤佛毁经五逆四重皆一念恶业成堕无间狱犹如箭射今念佛生净土亦一念善业成即登极乐犹如屈臂前一念五阴灭后一念五阴生如蜡印印泥印坏文成尚不须两念岂必至十念哉又如经云爱酪沙弥生一念爱心后生酪中作虫斯皆一念非十念也至观经十念盖为遘疾尪羸力微心劣故须十称弥陀以助其念若心盛不昧一念生焉亦犹栽植丝发其茂百围也(宝王论)。

　　辨念力重大

　　疑念力轻微者众生愚昧信有形之行业大不信无形之念力尤大何以故念力是行业根一切事业非念不成如人造罪无心造者重得轻报有心造者反是以念力重故如人无记分流俗鄙事耳提面嘱亦复不记若心慧者种种难记之事一入耳根终身不忘以念力坚故苏子瞻曰佛以大圆觉充满十方界我以颠倒想出没生死中云何以一念得往生净土我造无始业本从一念生既从一念生还从一念灭生灭灭尽处则我与佛同净土决云人之念头所系最急如水之必赴海如火之必炎上如利刃之必伤如毒药之必杀无空过者念佛之念亦复如是如淫男子淫念坚故化为猛𦦨延烧神庙又如月光童子观想水故弟子开屋惟见清水又如僧清辨与外道论讥外道坚执己见忽化为石清辨书问于石上明日往视亦有答辞久之忽自破碎而吼声于空中是等皆己念力坚猛无因变化云何念佛而佛不现当知念力是一切法中之王。

　　辨业性本空

　　一疑结习浓厚者凡夫但知业力不知业性空故若众生业性实者尽虚空界无容受处如黑云障空风至则灭若云实者吹亦不去虚空喻性黑云喻业念佛喻风又业性即是法性力用至大以结使故神力不现如乌刍瑟摩闻空王佛说多淫人成猛火聚却后遍观四肢百骸诸冷暖气神光内凝化多淫心成智慧火夫同一热恼方其淫成大火聚及其离成大宝𦦨若淫性实者云何是中而得三昧是故迷成即入胎狱念成即入莲胞(已上西方合论)。

　　辨心量广大净土非远

　　问往生之说其心现故惟心所生但今学者不能晓了此旨疑极乐远隔十万亿国恐难得到答曰生则决定生去则实不去真如佛性本自无生因缘和合生即无生说了许多心外无土土外无心到这里犹道不晓此无他只是妄认自心在色心之内方寸之间不知自家心量原自广大赞佛偈云心包太虚量周沙界夫十方虚空无量无边心量都能包摄恒沙世界无量无数我心一一周遍如此看来十万亿国在我心中其实甚近何远之有命终生时生我心中其实甚易何难之有不见十疑论云十万亿刹为对凡夫肉眼生死心量说耳但使众生净土业成者临终在定之心即是净土受生之心动念即是生净土时经云一弹指顷即得往生又云屈伸臂顷自信录云十万亿刹顷刻至者心本妙故此等重重喻说皆言其生在自己广大心中甚近而甚易者也(天如或问)。

　　辨自心佛现

　　如来本愿功德力故令彼有缘众生修集功德则生心感现佛身来迎不是诸佛实遣化身而来接引但是众生有缘时机正合能令自心见佛来迎则佛身湛然常寂无有去来众生识心托佛本愿功德胜力自心变化有来有去是知净业纯熟自睹佛身恶果将成心现地狱如福德胜者执砾成金业贫之人变金成砾转变是我金砾何关(侈字函第七卷)。

　　辨不往而往无生而生

　　以生于自心故不往而往名为往生如华严解脱长者说华严重重法界不出一心楞严十方虚空皆汝心内是知极乐之生生乎自心心无界限则无西无东去至何所状其易秽而净脱旧而新离一得一似有所往名之为往岂从此向彼如世间经城过邑之往耶解脱所说者入法界品解脱长者言彼诸如来不来至此我不往彼若欲愿见安乐世界阿弥陀佛随意即见既云随意则不越一念而生彼国故状其得生名之往生实无所往不往而往不妨说往究极而言非但无往亦复无生不生而生不妨说生(疏钞)。

　　辨欣厌取舍

　　若据平等法门非垢非净则欣厌无地折摄何施但今生死凡夫迷心逐境头出头没无从出离而复遮其欣厌欲令直悟自心是犹田蛙井鲋不与之水而反责以冲霄祗益沉沦于事何济于是无苦乐中示苦示乐苦以折伏乐以摄受折则激其顽迷而令起厌离摄则惕其懈怠而俾生欣乐然后久在泥涂始嫌污秽乍闻净土深起愿求此大火聚彼清凉地炎烧众生不得不避此而趋彼方便度生法自应尔生彼国已见佛闻法得无生忍方悟此心本来平等。

　　论云菩萨未得无生法忍不能度生须求生净土得无生忍已方克有济故初心菩萨必先舍此苦处生彼乐处据此则舍苦者正欲㧞众生之苦取乐者正欲与众生以乐也圭峰释圆觉种种取舍皆是轮回大梅亦云舍垢取净是生死业此等语非不极致但得旨则号醍醐失意则成毒药充类至尽何但舍娑婆垢取极乐净为取舍也纵谓我土惟心而舍境取心亦取舍也纵谓我无取舍而舍此有取舍取彼无取舍亦取舍也亦轮回生死业也宁知理随事变则无取舍处取舍宛然事得理融则正取舍时了无取舍故菩萨示苦乐境开取舍门权实双行理事无碍故若水评圭峰疏谓欣厌取舍虽谓迷真起妄亦能顺教成功但知全修即性则欣厌本空况安养一门诸佛共赞往来法界弥显唯心托彼胜缘速登宝觉实生物归栖之正路至圣汲引之妙权也(疏钞)。

　　辨不信佛论

　　世人不信佛者辄云西方诸佛古今何人亲炙其容亲闻其诲何所据而云然不过彼氏创为释教著作经文互相标榜赞叹愚夫妇从而惑之信之奉之传于后世化己大行且有知识者亦渐为其所眩由其善恶祸福因果轮回之说能中人之隐遂自天子达于庶人其间虽英君哲士亦莫敢不信之奉之而西竺干城从此永固矣据佛入中国始有丈六金人之梦夫梦属幻境何足信也又有佛发佛牙佛骨之迎夫发牙与骨为朽物何足信也佛诚威灵不测胡不现身说法俾疑者信者耳目焉岂非一大快事乃止以发牙骨为教化所被令人何所别其真伪且形长丈六发长丈二何怪诞而不经宜为儒者所斥矣况佛不能逃生死外而同归寂灭安在其为佛也然则佞佛者又果何所蒙其福也世之谤佛毁佛者心口牢不可破约略如此克复请从而辨之四大部洲西方有阿弥释迦犹东土有大圣先师也佛统其徒亿万阐化西方犹先师率其弟子三千敷教南土也亿万之徒亲炙佛容亲闻佛诲犹三千弟子亲炙师容亲闻师诲也佛创立释教著作经文古今莫不信之奉之犹先师创立儒教著作论语古今莫不信之奉之也如以不见佛而不信应亦不见先师而不信矣后人不能见前人前人不及见后人譬如阴能瞩阳阳不能瞩阴彼以佛为不见而不足信则赫赫上帝明明百神亦将以不见而不足信与一切善恶祸福因果轮回之旨易称积善余庆不善余殃足决因果精气为物游魂为变足证轮回考之三圣参之百世宁有殊耶乃若道本诸身无征不信动物唯诚化神莫测夫佛宁假威权法术故能以慈悲愿力沁人肺腑摄人魂魄致古今至尊至贱至圣至愚罔不归依如是岂谤毁佛者之聦明才德独驾轶于先哲名流而率臆矫诬肆无忌惮多见其僻且谬耳唐宋韩欧辟佛大抵以佛产夷狄中国当摈之考迦毗罗国实居南赡正中我国处其东北则佛土在西舜生东夷文王西夷皆以方隅辽阔言之儒者欲摈佛当先摈舜文矣中庸赞至诚声名洋溢中国施及蛮貊讵蛮貊必为中国所摈耶诸佛演法西方三界相通人天互印其生其灭俱有瑞应昭昭流传中国兆于千载以前佛即产于夷何伤今佛现在净土必欲入秽土而救众生夫亦愈知佛能化秽秽何能涅佛也又指其教为耶说诬民生死止此聚散之气何有三世因缘抑知识神历劫生死死生转如辘轳四生十二缘未证真如谁能超此恶浊矧人有色身有真身色身无不坏之理惟色身脱而真身现此之谓了却生死先师曰未知生焉知死又曰朝闻道夕死可矣复何疑于佛又指其教为无父无君佛经首四十二章其十章云凡人事天地鬼神不如孝其二亲儒者言孝不过曰事亲如事天佛言孝直尊之天地鬼神之上而谓之无父可乎其三十六章云六根既具生中国难既奉佛道值有道之君难何其爱中国而重明君也而谓之无君可乎又指佛法乘中国气虚而入彼老氏尼父并生于衰周岂亦乘气虚而起耶又指佛经窃取老庄余沈佛成道在无量劫前着经三藏十二部流传兹土者犹大海之一泡自汉唐摩腾玄装等所译大乘皇皇如日月经天乌可与老庄并视哉至以佛发佛牙佛骨为朽物稽昔明王至圣皆有冠履之藏青鸟冢异人往往有埋爪发之冢岂非爱其身者及其发爪尊其道者及其冠履况天人导师如佛而中外供奉其发与牙与骨何足异也若以丈六丈二而怪之无论驭世初生每多奇形如兽就孟子所载汤九尺文王十尺使今人见此不几尽斥以为怪与更视梦为幻境议论繁兴汉明莫逃罪首之诛然则史书良弼之梦飞熊之梦两楹之梦尽不可信耶梦为想因思极通神安知生非大梦死非大觉也唐宜之云余幼时父母望我成名梦笔墨稍长怀利济民物心梦事业今老矣无梦可做乃专心念佛一意西驰梦去随处见佛到处是净土世以梦为幻者是犹见死者回生述冥中事缕缕讵直不信以为然且肆斥以为妄也汩灭善根自误误人当入地狱如箭迨夫人入地狱备经痛苦亦何能述以告人间有托梦诉其妻若子者其妻若子梦中见之闻之不觉大恸而寤寐后亦必以为幻而不信矣噫可叹也可悲也彼韩之齐名有柳欧之高弟有苏乃大鉴碑铭具见西来大意长公禅喜播扬震旦宗风他若司马温公富郑公品望颇出韩欧悉推笃信能仁即韩悦大颠欧悦祖印未尝不深相契合读昌黎著作既以为无因果又以为有冥道其祭十二郎文死而有知无知悲与不悲之论抑何于生死大事游移莫定若此宋范镇不信佛法谓子瞻曰镇生平所未见者终不肯信子瞻笑曰恐未必然设公有病延医视脉医按阴阳虚实而投药公亦岂能自见其脉而信之也哉克复陋识芜言何足重轻如来演说诸经具在取而诵之非金口所亲宣即慈容之面白苦口婆心任毁任谤孔子作春秋曰知我者其惟春秋乎罪我者其惟春秋乎辨不信佛应作如是观。

　　周子辨不信佛论竟有友人进而告曰儒者辟佛由孟子讵杨墨孟子讵杨墨由孔子攻异端子亦儒家者流奚为而指其僻且谬耶余曰否否孟子讵杨墨谓杨墨之道不熄孔子之道不着是孟子讵杨墨非讵佛也孔子攻异端非攻佛也杨氏为我㧞一毛而利天下不为墨子兼爱摩顶放踵利天下为之抑思万物皆备于我舍成己何由成物舍成物何以成己杨墨执一不通非孟子深恶而力辨之斥为邪说诬民罪以无父无君其酿祸古今宁直害己害人而已斯诚大道之异端孟子乌得而不讵之也哉今取释道自利利他之言参儒道成己成物之旨有异乎无异乎但儒道主经世释道主出世古今治平天下之大法非儒道不可凡人解悟生死之大事非释道不可方从事乎经济而尽谋出世固不可终沦胥乎业缘而竟忘出世亦不可经世而力排从佛者惧人主惟苦空是尚而不修治平之大法不得不如是出世而力辨毁佛者忧凡人为情欲所汩而不了生死之大事亦不得不如是友闻余言已憬然从坐起曰子岂好辨哉今而后不特儒教释教不必分为异同并可作三教合一论矣。

　　附王载生佛法入中国考

　　三教之兴鼎峙咸赖老氏与尼父并生中国独佛诞于西方遂目为夷教并坐汉明之罪而不知考核之未详也据范晔后汉书西域传明帝梦见金人长大顶有光明以问群臣或对曰西方有佛形长丈六黄金色帝因遣使天竺问佛道法于中国图其形像焉涑水通鉴明帝初感金人入梦遣博士蔡愔等十八人奉使天竺访迦叶摩腾竺法兰二僧得经四十二章及佛真像归经藏之兰台石室像绘之清凉显节陵又立白马寺是为佛入中国之始汪克宽考异注帝闻西域有神其名曰佛遣使求得其书大抵以无为为宗贵慈悲不杀人死精神不灭随复受形生时所行善恶悉有报应永乎间奏有周书异纪纪释迦佛生周昭王甲寅二十六年四月八日生时江河泛溢大地皆动五色光贯太微太史苏由卜曰干之九五飞龙在天是君王之位西方生大圣人也王惧其入中国由曰后一千年声教流被此土王命刻石为纪埋之南郊佛灭度于周穆王五十二年二月十五夜灭时乾坤震动有虹十二道贯日经天太史扈多占曰西方圣人入灭之象又汉书成帝元狩中将军霍去病讨匈奴杀休屠王获其祭天金人帝列于甘泉宫金人手长丈余不设祭祀灯香礼拜而已又哀帝明寿元年博士景虑受大月氏王口传浮图经秦始皇时西域沙门室利房至长安帝囚之夜有金人破狱而出又列子载周穆王时有西方圣人至王为列中天之台又载孔子答太宰荡曰西方有大圣人不言而民化不动而民不乱为五帝三王之所不及是皆在白马未入中国以前历历可考由此观之佛法入中国在汉明之世中国之知有佛则不始汉明其所从来久矣。

　　净土晨钟卷第八
卍新纂续藏经第 62 册 No. 1172 净土晨钟


　　净土晨钟卷第九

　　净土了俗

　　娑婆之为俗也苦矣知俗苦则当厌知俗外有极乐则当欣然知苦知乐非大了了人不能众生永劫带来无明种子酣迷沉梦何日得了须剔起双眉一眼看破自身一眼看破世间自然求生净土如呼之必吸刻不容待矣怀则师曰凡言观心观佛皆属妄境意在了妄即真不须破妄然后显真然心佛之妄不须破而世俗之妄不可不破以破世妄净土方显故净土显而真心得而真佛现然后可言生死自如游戏三界可言即妄即真可言心外无土至此则一了百了也或问缁门非俗矣复何事了曰出家有出家之俗故非断尽无明俗正未易了也问俗如何了曰如乱丝不可理抽刀立断故问人踞堂上方得尽见堂下今人人身囿俗中何能了俗曰解虎项金铃还是系铃人故述了俗第九。

　　了色身之妄

　　只这色身谁信身为苦本尽贪世乐不知乐是苦因浮生易度岂是久居幻质非坚总归磨灭自未入胞胎之日宁有这男女之形只缘地水火风假合而成不免生老病死雕残之苦上无丝线可挂下没根株所生虚浮如水上泡须臾不久危脆似草头露倏忽便无长年者不过六七十以皆亡短命者大都三二十而早夭又有今日不知来日事又有上床别了下床时几多一息不来便觉千秋永别(雪峰颂一盏孤灯照夜台上床脱了袜和鞋三魂七魄梦中去未委明朝来不来)叹此身无有是处奈谁人不被他瞒筋缠七尺骨头皮裹一包肉块九孔常流不净六根恣逞无明发毛爪齿聚苦堆尘涕泪津液污如行厕里面尽蛆虫聚会外头招蚊虱交攒沾一灾一疾皆死得人更大热大寒催人易老眼被色牵归饿鬼耳随声去入阿鼻口头吃尽味千般死后只添油几滴(长魁诗云红红白白莫相瞒无位真人赤肉团败坏不如猪狗相只今便作死尸看)此身无可爱惜诸人当愿出离如何迷昧底尚逞风流蒙董汉犹生颠倒或有骷髅头上簪华簪草或有臭皮囊畔带麝带香罗衣罩了脓血囊锦被遮却屎尿桶用尽奸心百计将谓住世万年不知头痛眠华阎罗王接人来到那更𩯭斑齿损无常鬼寄信相寻个个恋色贪财尽是失人身捷径日日饮酒食肉无非种地狱深根眼前图快活一时身后受苦辛万劫(净土文皮包血肉骨缠筋颠倒凡夫认作身到死始知非是我从前金玉付他人)一旦命根绝处四大风刀割时外则脚手牵抽内则肝肠痛裂纵使妻儿相惜无计留君假饶骨肉满前有谁替汝(古颂父母恩深终有别夫妻义重也分离人情似鸟同林宿大限来时各自飞)生底只得悲啼痛切死者不免神识奔驰前途不见光明举眼全无伴侣过奈河岸见之无不悲伤入鬼门关到者尽皆凄惨世上才经七日阴间押见十王曹官抱案没人情狱卒持叉无笑面平生作善者送归天道仙道人道在日造恶者押入汤涂火涂刀涂镬汤沸若崖崩剑树势如山耸灌铜汁而遍身肉烂吞铁丸而满口烟生遭剉磕则血肉淋漓入寒冰则皮肤冻裂身碎业风吹再活命终罗刹喝重生人间历尽百春秋狱内方为一昼夜(延光集镬汤炉炭諠幽坏剑树刀山耸太清受罪要终八万劫狱卒牛头始放行)魂魄虽归鬼界身尸犹卧棺中或隔三朝五朝或当六月七月腐烂则出虫出血臭秽则熏地熏天胖胀不堪观丑恶真可怕催促付一堆野火断送埋万里荒山昔时要悄红颜翻成灰烬今日荒凉白骨变作泥堆(寒山颂胭脂画面娇千样龙麝熏衣稍百般今日风流都不见绿杨芳草髑髅寒)从前恩爱到此成空自昔英雄如今何在泪雨洒时空寂寂悲风动处冷飕飕夜阑而鬼哭神号岁久而鸦餐雀啄荒草畔漫留碑石绿杨中空挂纸钱下梢头难免如斯到这里怎生不醒(寒山云雀啄鸦餐皮肉尽风吹日炙髑髅干目前试问傍观者自把形骸仔细看)大家具眼休更埋头翻身跳出迷津弹指裂开爱网休向鬼窟里作活计要知肉团上有真人是男是女总堪修若智若愚皆有分但请回光返照便知本体元无若未能学道参禅也且勤持斋念佛舍恶归善改往修来移六贼为六神通离八苦得八自在便好替天行化不妨代佛接人对众为大众宣扬归家为一家解说使处处齐知觉悟教人人尽免沉沦上助诸佛转法轮下拔众生离苦海佛言不信何言可信人道不修他道难修莫教一日换了皮纵有千佛难救汝火急进步时不待人各请直下承当莫使此生空过(寒山云百骸溃散离尘泥一物长灵复是谁不得此时通线路髑髅若地几人知此文乃师子峰如如颜丙勤修净业文)。

　　田园屋宅非着人物也夫妻子女非着人物也金银财帛非着人物也其着人者乃臭肉枯骨之堆垛耳有此堆垛引起认堆垛之妄念无端便生执着便道臭肉是我枯骨是我妻孥是我眷属田宅金帛是我财产嗟乎世人何痴愚一至此也若是明心达性的人识得世间总没要紧把我此身形撇在西风头里处处着个罢字何等了当所以道无著无著一味好药臭肉枯骨何用商略西方有佛国名极乐念念不忘从今相约骨肉散时恰用得着(无着)。

　　人身有真假世人多不知人之本性含裹十方遍周沙界谓之毗卢法身人人有此但为情尘所迷形骸所障不曾证得此法身者真身也如七尺皮囊乃地水火风四大假合而成偶聚便为身形变坏即归虚幻谓之色身乃假身也迷人不知本性真身而认此四大假身为真如百千澄清大海水不认而认海中一浮沤泡沫以为海也于是因此假身造种种罪业宫室求高广以居此身衣服求罗绮以华此身饮食求珍美以饱此身车马求轻肥以逸此身声色求美丽以娱此身于是人我分焉贪吝嗔喜是非荣辱生焉一生无限罪业悉从此起一旦变坏彼四大悉归乌有而罪业乃识神承当如此执迷不悟枉受轮回诚为可悯道人悟其为假暂时寄寓粗活百年不求称意不为彼而造罪假者既悟则真者现前山河大地全露法身不执浮沤便见大海丈六金身尚属如来劣应由旬亿万方是卢舍那身知此而后可以观阿弥陀佛高六十万亿那由他恒河沙由旬之金色身知此而益知净土之当修矣(身有真假○已上合纂)。

　　想右脚大指肿烂流恶水渐烂至胫至膝至腰左脚亦如此烂尽唯有白骨次历历观看白骨分明尽见静心观看良久乃思观白骨者是谁白骨是谁是知身体与我常为二物矣又渐渐离白骨观看先离一丈以至五丈十丈乃至百千丈是知白骨与我了不相干也常作此想则我与形骸本为二物我暂住于形骸中岂可谓此形骸终久不坏而我常住其中如此便可齐死生矣况我去此则往净土乎日日作此想更别有所得如人饮水冷热自知不假于言传也(齐生死)。

　　天人礼枯骨偈云汝是前生我我今天眼开宝衣随念至玉食自然来谢汝昔勤苦令吾今快哉散华时再拜人世莫惊猜又饿鬼鞭死尸偈云因这臭皮囊波波劫劫𢚚只知贪快乐不肯暂回光白业锱铢少黄泉岁月长直须痛棒打此恨猝难忘此言化俗则可以为诚然则不可何则人神托于形骸之中所以用形骸者此神耳故为天人者前世善用形骸者也为饿鬼者前世不善用形骸者也其得其失皆在当时及其受报而礼之鞭之亦何益(用形骸得失已上龙舒文)。

　　了世染之妄

　　圆觉谓轮回以爱欲为根本而此爱欲百计制之莫可除灭虽不净观正彼对治而博地凡夫障重染深祗见其净不见其不净观法精微鲜克成就然则如之何经云欲生于汝意意以思想生今观此想复从何生研之究之又研究之不已老鼠入牛角当必有倒断处(轮回根本)。

　　昔佛行田间见遗橐在地指之曰毒蛇言已经去有耕夫荷锄往击之则遗橐也持而归得金数镒大喜过望俄而闻于王责令轮官以为献少匿多楚掠备至征索无已并其恒产俱尽他日遇佛泣曰瞿昙诳我瞿昙诳我佛曰向汝道毒蛇是毒蛇否嗟乎今之螫于毒蛇者众矣螫而无悔而复受其螫者亦众矣岂独一耕夫哉(蛇喻)。

　　人对世间财色名利境界以喻喻之有火聚于此五物在傍一如干草才触即燃者也其二如木嘘之则燃者也其三如铁不可得燃者也然而犹可镕也其四如水不惟不燃反能灭火者也然而隔之釜瓮犹可沸也其五如空然后任其燔灼体恒自如亦不须灭行将自灭也初凡夫中修学最后方名诸如来大圣人(对境○已上莲池)。

　　前事过去空今事眼前空未来决定空一切世缘佳者如彩云簇艳恶者如浊雾迷空今人于顺意则生留恋拂意则起憎嫌徒增黑业实相安在惟时时以空观照之不可执而为有自障吾心金刚经所云无我相无人相无众生相无寿者相此之谓般若真空出世吃紧第一着也(真空○合纂)。

　　世间咸谓最不堪处最可怜悯者莫如鳏寡孤独之人予窃以天下之最潇洒最快活者莫如此四种人惜其不知归依净土则眼前既无靠傍死后绝堕轮回若此则诚苦耳如其闻佛法起信乐专意西方则生无挂碍死无牵绊位登不退永离恶浊世间孰有过于子然一身如斯人之解脱者而翻谓其堪怜悯哉今人只为认得身家太真眷属太重即贤智之辈能轻功名安贫贱至于儿女则断断摆脱不去无子的不知无子之乐有子的甘心牛马之苦大儿未了幼女又来男幸方婚女又催嫁波波劫劫那里容他有念佛的时候全不想受了多少拖累竟与你有甚相干何如四种人干净了当散诞逍遥他不少人的以此人不来讨债人不少他的以此人不来还债趁此地步正好专意修行跳出生死真世间第一快活人也大抵人生少一分爱恋便少一分缠缚少一分缠缚便少一分业障与世缘浅与佛缘深速速念佛求生净土(四穷民○纂程鸾淡话)。

　　吾杭有鲁麻子者中年谓其子曰吾婚嫁事毕尔曹亦能自立矣吾将求间于是备棺椁凡魂轿明旌鼓乐悉辨诸子衰经执杖引棺己肩舆随后至西湖别墅置棺中庭遣子归榜其门曰今日方闲至死不入城郭呜呼亦达矣夫俗士具有家缘其忙宜也脱忙而曰今日方闲出家者本闲也乃劳形苦志奔利趋名而不知休息当榜曰今日方忙可也袈裟底下失人身下之又下佛言常自摩头以舍饰好然岂惟饰好常自摩头曰吾僧也顿舍万缘一心念道(今日方闲)。

　　今剃发染衣便谓出家噫是不过出两片大门之家也非出三界火宅之家也每见人初出家莫不具一段好心久之又为因缘名利所染遂复饰衣服置田产畜徒众多积金帛勤作家缘与俗无异经称一人出家波旬怖惧今若此波旬可以酌酒相庆矣好心出家者快须着眼看破曾见深山苦行僧一出山来被数十信心男女归依供养遂埋没一生况其大者乎古谓必须重离烦恼之家再割尘劳之网是出家以后之出家也出前之家易出后之家难予为此晓夜惶悚(出家后出家○已上纂莲池)。

　　楞严经云理因顿悟乘悟并消事非顿除因次第尽悟后尚有修学不是一悟便了古佛菩萨从三大劫修成三劫以前早已悟了也问顿悟已了何又事渐修圆智禅师曰顿明自性与佛无二然有无始染习故假渐修对治令顺性起明如人吃饭非一口便饱灵祐禅师曰如今初心虽从缘得一念顿悟自理犹有无始旷劫习气未能顿净须教渠净除现业流识即是修也不道别有法教渠修行趋向此语非彻法源底者不能道今稍有省觉便谓一生参学事毕者何欤(悟后有修○合纂)。

　　了富贵之妄

　　自贫贱而视富贵见其气焰薰灼不胜垂涎之慕然当之者未必真乐也皇甫谧云富贵扰神耗精如一人喜怒不测则忧在事主同列人怀异志则忧在群情因贪位而患得患失缘争权而代异党同位愈高则贵愈重宠愈隆则忌愈众日中易昃月盈便亏仓卒事几一失税驾无所至求为匹夫而不可得富家翁持筹会计竭一生心力以遗子孙而百年兴废事难逆料身后所有卒归他人譬蚕之结茧这茧子是缠身的物事自结自缠将怨谁人又是别人的物事人只要这茧谁要你这结茧的虫由是言之富贵亦有何乐纯是苦耳况富贵人到紧要处与贫贱无二盖富贵胜贫贱者皆无要紧事如食以遏饥衣以御寒若衣而华食而精此于身心有何紧要其他推此可知至大利害处老也病也死也止此只身独当一面之孤注到钟鸣漏尽时光景帝王卿相以至垊庶总无人可代总同一结煞不增分毫思及此不由人不当下心灰了也。

　　东坡在惠州时佛印致书云人生一世间如白驹之过隙二三十年功名富贵转盼成空何不一笔勾断寻取自家本来面目万劫常住永无堕落何乃胶柱守株待人恶趋子瞻胸中有万卷书笔下无一点尘到这地位不知性命所在一生聪明要做甚么三世佛则是一个有血性的汉子子瞻若能脚下承当把二三十年富贵功名贱如泥土(合纂)。

　　了浮生之妄

　　有子人谓险子多置姬媵广嗣独不念身一而已非险身乎世多知子之险而忘身之险七篇时文几级官位数箱金帛一区宅子数亩田园几个娇妻美妾一场没正经没要紧间是间非人人被他汩没一生个个打不出这般窠臼虚碌碌忙迫一场蚤已谢世吁可悲也已邵尧夫云使吾却十年亦可少集事奈何天地间日无再中理古语云狂谋迂算百不就惟有霜鬓来如期又云如今休去便休去若觅了时无了时皆至言也胡不猛省于此。

　　尝遍观世间人其知名当世者亦是千百辈中好汉却都将此世界认做是我常住不去的世界由明眼视之色色过影一弹指间便去了许多正如木偶登场暂时呼笑被造物者将那线索提挂壁柱头上嗟嗟此围木中间尺五地方岂是汝住头之地乎一出打诨过后面一出又出来了只看眼前寒暑催人何异流波闪电回首四五十年前人物倏忽澌尽当时苦乐谁不执迷而秋草冬蝉形响俱化别成一番景象不及知矣后之视今犹今悲昔迷者孟浪悟者耽延扰扰奔忙那件实在惟有亟亟性命一途可登极乐为不虚此风中烛焰耳古训曰是日已过命亦随减先德示众云汝等出家未曾立脚得定忽已过三四十年矣伊庵权禅师至晚必流涕曰今日又只恁么空过未知来日何如吾辈闻此痛切语能不心战毛竖贪恋无益之虚事消磨有限之光阴想后追前可叹可悯(合纂)。

　　了生死之妄

　　钱孝直曰从来三界生死轮回比于牢狱然则但未出生死皆三界狱中囚也囚有三种其一自谓决无生理聊于此中苟图安逸一朝刽子手到觳觫就毙其一自负千金之子不惜金钱打点营生而情非决定一面且偷游釜之娱倘再生路绝亦道尽甘心而已别有负性崛强之夫不耐束缚伺守者少间挣断枷锁一往无前似此决烈彼安肯干未死前偷享余生或出不出情悬两可哉噫此亦我辈生死狱中一榜样矣第一种人滔滔皆是驾言于功名富贵辛苦博来极宫室妻妾之奉以自娱乐语以生死恬不关心语以生死外别有出路哑然第付一笑以全不具信根故也第二种人生来亦具宿根礼佛谈禅护持教法造寺斋僧金钱不吝然插足世网之中名缰利锁如入荆棘丛牵绊不得自由夫人生出世一件大事因缘不专心去做而欲以余力及之世间岂有杨州鹤哉虽生平作福不离人天生死关头总跳不出亦缘其怖生死心原未真切故也如第三种人不求生富贵但下死工夫乃真能求出生死者矣今见缧绁中人呼天乞命莫不哀其愚而嗤其求生之不早吾谓死囚求生太晚比之我辈犹为蚤计也死囚秋决岁不过一日一日前后皆可宽然打点我辈在三界狱中岁岁可死月月可死日日刻刻可死贱死贵亦死老死少亦死恶人死好人亦死不序爵不序德不序齿一息不来便分今古不早打点姑待一刻万一即此一刻驾帖到来刽子当而手忙脚乱何以御之又袁中郎曰众生处五浊世如囚处狱以入狱者皆罪人处人天者皆是业报分段之身故也然罪人入狱时刻求出以知棘墙之外更有许大安乐世界故也今众生以烦恼为家宅以生死为园囿不知大铁围山是我棘墙三界法场之外各各自有家乡乐地诸佛悯此为分别净秽指以脱归路程而岁久抛业之人了无归处诸佛又大建宅舍以安之一则往来狱门为治道途一则长伺狱外修饰旅馆如是之恩何身可报经曰如来为一大事出现于世大事者即此事也诸佛既不惜垂手众生种种反恋此毛头许事以小易大死而不悟何哉(狱喻)。

　　世人有言积快活以防死其意谓人世太苦净生太促与仓皇而就谢孰若纵乐以行休万一与化俱迁追想生平尽多乐事较之穷蹙终身者讵不胜彼一筹如昔人所云十听春啼变莺舌三嫌老丑换峨眉是其类也予曰果尔则是担头加重鼎沸益薪是名促死何名防死如佛言受即是空食列数味放节即空出多驺从既到即空终日游观既归即空为善事毕勤劳即空而白业具在为恶事毕快意即空而黑业具在世之为白业者少而为黑业者多是以一时之快意而造茫茫之业海也以是防死果得䇿欤夫防死是大丈夫第一事防死第一着无如了生死欲了生死无如念佛求生西方又有一等世味笼罩他不得的以高尚为志以间散为襟或诗酒陶情棋局换世或栖心五岳啸咏烟霞此皆虚送居诸之徒耳其上则十种飞仙三山羽客非不逍遥鸾鹤冲举自豪无奈真性未明生死未了乐天云假使得长生才能胜夭折言长本对短未离生死辙不如学无生无生即无灭诚哉言也(防死)。

　　东坡云日者韩持国婿王寔见访言持国自谓已余老且将声乐酒色以娱年东坡曰唯其残年正不当尔顷有一老人置酒会亲友酒阑语众奄奄且去诸子呼号愿留一言为教老人曰只宜第一五更起诸子未喻老人曰唯五更可勾当自家事自家事者是死时将得去者且吾平居治生今日就化可将何者去诸子颇悟请君言于持国勾当自家事与其劳心声酒不若为可以死时将去计也(勾当自家事○已上合纂)。

　　醉生梦死恒言也实至言也世人大约富贵贫贱二种贫贱者固朝忙夕忙以营衣食富贵者亦朝忙夕忙以享欲乐受用不同其忙一也忙至死而后已而心未已也赍此心以往而复生而复忙而复死死生生死昏昏蒙蒙如醉如梦经百千劫曾无了期朗然独醒大丈夫当如是矣(醉生梦死)。

　　放牛居士参无门老人得悟曰大聪明人才闻此事便以心意识领解所以认影为真到腊月三十日眼光欲落向阎老子道待我澄心摄念却与你去断不可也须是急参急悟又黄檗垂示云预先若打不彻腊月三十日到来管取你热乱然此打彻二字不可容易看过不是通几本经论当得彻也不是坐几炷香不动不摇当得彻也不是解几则古德问答机缘作几句颂古拈古当得彻也不是酬对几句口头三昧滑溜当得彻也真实彻悟者平日踏得牢牢稳稳不动干戈可以八面受敌无常到来安闲自如不荒不忙不怖不乱何更待澄心摄念勉强支吾耶古人谓此事洞然如桶底骤脱爽然如大梦得醒更无纤毫疑处方可所谓急参急悟吾辈当力图之(彻悟)。

　　黄鲁直曰深求禅悦照破生死之根则忧畏淫怒无处着脚但枯其根枝叶自瘁此至论也但未明言孰为生死根者又禅悦下要紧在照破字若得禅悦便谓至足则内守幽闲正生死根耳须是穷参力究了了见自本性则生死无处着脚生死尚无处着脚忧畏淫怒何由而生(生死根○已上莲化)。

　　了物缘之妄

　　千般装点只为半寸之眼百种音乐只为一豆之耳沉檀脑麝只为两窍之鼻食前方丈只为三寸之舌妙丽娇娆只为臭腐之身随顺逢迎只为狂荡之意若能识破此理便是无烦恼快乐之人佛言众生无始以来认贼为子自劫家宝谓惑六根之贼而丧真性也孟子言惟圣人然后可以践形盖不惑于此矣有淫女得道文殊问云如何不瞋答云见一切众生不生又问如何见十八界答云如见劫火烧于世界妙哉言乎盖谓一切众生本来无有唯因妄想中生又何瞋之有十八界谓六根六尘六识因有此种种故生无量事造无量恶是故如劫火烧诸世界若悟此理虽未生净土已如生净土矣(六根)。

　　般若心经云观自在菩萨照见五蕴皆空度一切苦厄五蕴谓色受想行识也五者蕴积不散以壅蔽真性故谓之蕴又谓之五阴谓阴暗真性也色身终归于坏受用随时即过色受岂不空乎且如思想一物既得之则无想矣想岂不空乎所行之事回首尚如梦幻行岂不空乎识尽十种事物再生不复能识识岂不空乎一切苦厄皆从五者生若能照见色身为空则不泥于色身而畏死亡是度过此种苦厄也照见受用为空则不泥于受用而贪奉养又度过此种苦厄也照见思想为空则不泥于思想而意乃无所著又度过此种苦厄也照见所行为空则不泥于所行而可以息迹是又度过此种苦厄也照见辩识为空则不泥于辩识而可以坐忘是又度过此种苦厄也故照见五蕴皆空则度一切苦厄此五者皆不是真实乃真性中所现之妄缘也(五蕴皆空)。

　　金刚经二十七段大意言真性皆无所有如虚空然此虚空谓之顽空顽空者直无所有真性虽如虚空而其中则有故曰真空不空顽空则可以作可以坏若此地实掘去一尺土则有一尺空去一丈土则有一丈空是顽空可以作也若此器此室本空以物置之则实矣是顽空可以坏也若真性之空则不可作不可坏本来含虚空世界乌可作乎无始以来至于今日未尝变动乌可坏乎真性中俱无所有无得而比故不得已以顽空比之是般若心经云是诸法空相谓诸法皆空之相乃真性也既皆无所有然有一切众生者乃真性中所现之妄缘耳真性如镜一切有生者如影是真性中所现之影也影有去来而镜常自若众生有生灭而真性常自若生灭既除真性乃现盖生灭者妄也真性者真也故楞严经云诸妄消亡不真何待此性上自诸佛下至蠢动含灵初无有异其异者皆妄也(真性)。

　　列子谓孔子废心而用形谓心已不养于物而废之矣唯用形以应物予深爱此语故虽劳苦憔悴而不以为失意荣华奉养而不以为得意盖心不著于物也因念菩萨了生死乃托生于一切众生中以设教化者以心不著于物唯用形以应之耳(废心用形○已上龙舒文)。

　　了心念之妄

　　昔梵志两手把华向佛作礼佛告之言放下梵志两手次第放下佛言放下梵志白言俱已放下佛言放下那中间的向未解其旨后观佛说偈云若人静坐一须臾胜造河沙七宝塔宝塔毕竟化为尘一念静心成正觉乃知正觉工夫全繇静始静者一念不生之谓佛心至静万劫恒然众生刹那能静即是刹那之佛一刻能静即是一刻之佛但众生心念憧憧如葛生蔓如[糸*系]抽茧并没住头直到疲倦睡去方休思想千端谓之散乱黑甜一觉谓之昏沉二者循环尽彼形寿生死轮回肇此矣何也生死二字即生灭义一念起即是生一念灭即是死人生总在积生积灭中度此百年安得不在生生死死中迁流永劫皆缘心头一点有不能放下者在故也若念所当用者唯有念佛法门盖念本是妄以系于佛谓之以妄遣妄从念佛而参究是为以心究心从念佛而悟是为以心得心虽云起念念实无起念之久久因念得心得心忘念念至忘念与无念同清净湛一惟有一真而已此大势至菩萨以念佛法门入无生忍也夫获无生忍则无念矣无念者静之至也宗镜录云前后际断处一念不生时寂尔少时间无思心正住此心住之时便是本体若佛心则湛然常住矣以暂住之心习令渐上便是工夫莲池师曰昔仰山住禅院土地神欲参觐久不可得一日师入香积厨见有损坏食器者不觉起念云信施可惜神遂得展礼则师于平日盖一念不起者矣故曰一念未起鬼神莫知而我辈从朝至暮浮思乱想不知几千万亿欲超生死证涅槃其可得哉钱孝直先生云我念临行时有甚么放他不下处若说世间放不下正恐跳他不出未免再来还要恋他则甚若说此身放不下正恐挣他不脱未免再受还要痛他则甚若说此心放不下正恐断他不尽留为种子还要惜他则甚若说佛法放不下正恐洒他不开执成法缚还要爱他则甚若虑慧根万一迷失则你所认慧根正是命根正是八识其怕迷失一念正是执我七识分别六识正须摆落净尽还要护念他则甚至于清净本然元明妙觉不容拣择无可任持直至一切不见一法不存方得全现你向日迷来带了如许种种的来今日悟去还拟将了那一件去乎其言益为超卓可称一丝不挂者矣(放下○纂丁莲侣淡话)。

　　了邪教之妄

　　慈照宗主欲令大地众生见本性弥陀达惟心净土普皆觉悟菩提之妙道乃立普觉妙道四字为定名谱克复尝论之等众生界曰普智达斯理曰觉德用无边曰妙千圣践履曰道又普者即自心周遍十方之体也觉者即自心智照不迷之用也妙者即自心利物应机之行也道者即自心通达中正之理也恒妙诸佛所证者惟此历代祖师所修者惟此得生净土者惟此未来学道者惟此如来出世大法总是利生菩萨修行纤毫不为自己后人以佛之心为心切宜究净业本源传宗正印一一理会明白自信此法门亦教人信此法门自行此道亦教人行此道自发愿往生亦教人发愿往生自见本性弥陀亦教人见本性弥陀各禀正因同归正道辗转化度尽未来际斯诚续佛慧命于无穷与世尊宁有二哉顾有正则有邪正能觉世而邪更能惑世正法难行邪风易染楞严十种魔民皆因错解华严十类魔业悉昧正归如近世白莲无为圆顿涅槃长生受持等教无非窃佛祖经论绪余创野狐之禅播穷奇之恶诳诸无识婪财倡乱始犹附佛而扬其波继之角佛而标其帜嗟嗟末运法弱魔强释教至是而坏乱极矣约略言之有谬解南无者有谬解般若何以故者有谬解念佛是谁谁字者有妄分男普女妙者有妄分三字四字六字佛者有妄分在家为弥陀教出家为释迦教者有捏称释迦去世弥勒治世者有捏称烛光见鬼神者有捏称香烟断吉凶者有捏称拔罪抽丁收法眷转男身者有捏称天堂挂榜地府除名长生超劫者有以镜照人自见王候冠服者有咒水洗眼具现空中佛像龙凤幡幢者有错认夫妇为一合相男女为双修者有错认不产后嗣为不生不绝欲心为不灭者有销认三车谓性是牛车心是羊车意是鹿车者更有种种奸人动将道门修养法玷冒莲宗如妄执四大脉络以当宝网交罗指方寸色心以况弥陀安住肺属西而名金地舌生津而号华池者如妄立三十六关七十二信扭合怪事谓之六门见性者如伪作十六字经摄气归脐尽力奔送直至丹田者如伪作达磨胎息论赵州十二时别歌庞居士转河车颂密授互持者如妄指口为诸恶门鼻为涅槃路教人临终紧闭其口着力忍气使从鼻出扭㘞字为案透出此关名为出门一步者又四字四围或云酒色财气或云地火水风或云生老病死不知此字呼作阿字去声宗门取以状其忽有所悟突地发此一声安得如许曲说也如妄更十号俱彰为十号归程有鹊巢灌顶芦芽穿膝玉柱粗裈蛇入裈裆波斯献宝天鼓不鸣莲华池干二祖断臂立雪齐腰神光不现等目者如佛光照彻幽明因名超日月光乃妄人指日月出时教人吸吞其光入腹自然成宝者如法华赞如来最后方说此经取譬转轮王赏战士最后方出髻中珠乃妄人指运气入顶教人学佛顶上有肉髻珠者如法华经曰诸漏已尽言不为声色香味触法所惑乃妄人指人身七宝可成舍利将眼眵鼻涕津溺等尽取食之谓修无漏果者如兜率悦禅师示众三关一见性二了生死三知去向乃妄人指人身丹田作内三关自足至腰为外三关者如永嘉大师往曹溪礼六祖述正道歌云自从认得曹溪路了知生死不相干乃妄人指人身夹脊双关作曹溪一派者又捏称六祖云宁度白衣千万不度空门半个僧今日无为长生耸动俗家辄云未来弥勒佛现在持世专度居士不度空门任善知识辈必再生有发方得成佛作祖余亲闻其说谩应之曰然则王世之弥勒佛亦应顶上出发矣一座大笑不闻永嘉云第一迦叶首传灯二十八代西天记又云东土达磨为初祖六代传衣天下闻岂有度白衣不度空门之理乎如赵州和尚见僧必问到与未到只曰吃茶去院主问故和尚呼院主主应之亦曰吃茶去因是有赵州茶按乃妄人指嗽津三十六次为吃赵州茶又教人临终点辰砂茶服之为了悟赵州机关更有以饮小便为吃赵州茶者一切如鬼如魅醉梦颠狂变乱是非互相排斥所谓一盲引众盲携手入坑堑邪见既深恶报靡极矣古德云修净土者既定正宗须破邪说现生愿常遇明师不值邪见无惑我心而生懈怠甚矣邪正分途非细故也十方佛子幸毋为魔军所陷趋棘丛而坠地狱慎之勖之。

　　附破寄库无益

　　遍览藏经并无阴府寄库之说奉劝世人以寄库之费请名衲诵经念佛决意西方必得往生若不为此而从事寄库无论奢愿无益只汝志在阴府死必入阴府矣若云今生所积来生受用是则生前善恶果报无凭惟此不义所积之财可以主持幽明转移造化恐无此昧昧之天道也譬如人不务去恶行善乃寄钱于禁子牢头待己下狱则用钱免罪岂不谬哉。

　　附诵经三戒

　　凡诵经切忌心生杂想及随众混念犯此则经文必有模糊断续之病非惟无益而有罪可不戒与如一人独诵须凝神不乱方得逐字分明如与众同诵务各人一卷庶免换气遗漏古德恒以此言儆世奈习不能破也若便秽净法必以肥皂擦洗又戒规云洗涤不持咒总掬四大海水亦不能净净涤咒云。

　　唵贺曩蜜粟帝莎诃

　　净手咒云。

　　唵主迦啰野莎诃

　　凡三遍诵经人尤不可不慎。

　　净土晨钟卷第九
卍新纂续藏经第 62 册 No. 1172 净土晨钟


　　净土晨钟卷第十

　　净土持验

　　有其理而无其事者不可为训也有其事而无其验者不可为训也有其验而或然或否者不可为训也今此法门有心净土净之理而因有安养往生之事而因有金台宝池之验而因有古今贤圣往生无数之种种验如来垂训非诳矣纪征验者即震旦国中穷乡僻院往往有独行孤芳之辈临终显赫而载籍不及名遂湮没而失传者况自震旦而遍娑婆遍十方即尽大地作墨尽竹苇作笔书犹不能尽姑取往册中最灼著者依类录之其间诸大导师固堪鼓钟当代遗照无穷下至匹夫妇一念断疑便具大丈夫作略亦末俗之模楷也往生集序云缁素之流观是书而历历指曰某也以如是解脱而生某也以如是纯一而生某也以如是精诚之极感格而生某也以如是大悲大愿而生某也以如是改过不吝转业于将堕也而生某如是上生某如是中生下生庶几考古证今为净业者左券至于古效多而今效寡其咎安在则又所云口净土心娑婆而坚勇明悟不及前辈焉尔清泰芙蓉有荣有悴已实为之于净土奚咎世有盻故乡而遄归者问途既往此其前车也述持验第十。

　　比丘往生

　　东晋慧远祖师俗贾氏雁门人学通儒老年二十余闻道安法师讲般若经豁然开悟曰儒道九流皆糠秕耳因剃染事之常以大法为己任安叹曰使道流中国其在远乎后入庐山卓杖得泉欲建兰若尚乏良材感山神现梦一夕大雷雨天明则木积如林矣刺史桓伊惊其神异奏立东林殿曰神运师尝谓诸教三昧其名甚众功高易进念佛为先遂与慧永慧持刘遗民等结社念佛世号十八贤又率众至百二十三人同修净业制莲华漏六时礼诵不辍迹不入俗者三十年每送客以虎溪为界时陶渊明陆修静至师送之与道契合不觉过溪世传三笑图焉安帝隆安元年桓玄劝帝沙汰僧尼谓庐山为道德所居不在此例师以书辨论得并免帝自江陵旋京辅国何无忌劝师候迎称疾不起帝遣使问师表以闻帝优诏答之西土诸僧咸称汉有大乘开士每东向致礼罗什通书称师为东方护法菩萨师三睹圣相默而不言义熙十二年七月晦夕方从定起见阿弥陀佛身满虚空圆光之中无量化佛观音势至左右侍立佛言我以本愿力故来安慰汝汝后七日当生我国又见佛䭾耶舍慧持慧永刘遗民在佛侧前揖师曰师志在先何来之晚师知时至谓门人曰吾始居此三睹圣相今复再见当生净土必矣至期端坐入寂年八十三时八月六日也浔阳太守奉旨树塔葬焉谢灵运作铭张野作序历代尊谥所著有庐山集十卷粤稽净土虽传于震旦至佛图澄而着由澄而得道安安之门有远公负荷至教广大圣道名重帝王法流天下百世下推师为净业始祖厥功顾不伟欤。

　　晋慧永河内人十二出家既而与远公同依安法师太元初驻锡庐山刺史陶范舍宅为西林以居之绝志尘嚣标心安养后义熙十年示疾忽敛衣求屣欲起众惊问答曰佛来迎我言讫而化异香七日方灭唐玄宗追谥觉寂大师。

　　晋昙顺黄龙人幼从罗什法师讲释群经什叹曰此子奇器也后同庐山修净业时宁蛮校尉刘遵孝创寺江陵延顺经始笃修念佛三昧宋元嘉二年别众坐逝异香满室焉。

　　晋慧睿冀州人游学诸方远历天竺还关中从罗什法师禀受经义后预庐山莲社宋元嘉十六年忽告众曰吾将行矣面西合掌而化众见睿榻前一金莲华倏尔而隐五色香烟从其房出。

　　晋昙恒河东人童孺依远公出家内外典籍无不通贯自入庐山专志念佛义熙十四年端坐合掌厉声念佛而化。

　　晋道昞颖川人幼师远公通经律言与行合念佛三昧究心无间义熙十四年豫章太守王䖍入山谒敬请绍远师之席众咸宗仰元嘉十二年集众念佛就座而化。

　　晋道敬琅玡人祖凝之刺江州因从远公出家年十七博通经论日记万言笃志念佛蚤夜弗替宋永初元年谓众曰先师见命吾其行矣端坐唱佛而化众见光明满室弥时方灭。

　　晋慧恭豫章酆城人与慧兰僧光等同学兰光系念净土临终皆有奇应又五年恭病笃雨泪叩头誓心安养念不少间见阿弥陀佛以金台前迎恭乘其上又见兰等于台上光明中告曰长老受生已居上品吾等不胜喜慰恭欣然奋迅而逝。

　　晋慧䖍少出家戒行精确义熙年中投山阴嘉祥寺苦身率众后𥨊疾属想安养诚祈大士北寺有净严尼者宿德笃行夜梦观音从西郭门入清辉妙状光映日月幢幡华盖七宝庄严尼惊异作礼问大士何往答云往嘉祥迎䖍公耳䖍神色如常侍者皆闻异香泊然而化。

　　宋昙鉴平生片善回向西方誓愿见佛一日定中见阿弥陀佛水洒其面曰涤汝尘垢浴汝心念及汝身口皆悉严净又于瓶中出莲华一枝授之定起乃与寺僧叙别夜渐深独步廊下念佛至五鼓其声弥厉乃明弟子依常问讯趺坐不动逝矣。

　　齐慧光居洛阳着华严涅槃十地等疏妙尽权实之旨一日有疾见天众来迎光曰我所愿归安养耳已而净土化佛充满虚空光曰惟愿我佛摄受遂我本愿即弹指謦咳言气俱尽。

　　梁道珍住庐山修净业梦有人乘船海中问之云往弥陀佛国珍乞随行报云汝未诵阿弥陀经岂得同往觉后念佛诵经历年不辍将终四七日前夜忽如昼空中降白银台因默记其事书经函中命尽之夕半山以上如烈火千炬交相辉映邑人遥见谓是诸王礼觐及且乃闻珍卒后检经函知珍瑞应宜生净土人矣。

　　后魏昙鸾雁门人少游五台感灵异出家而性嗜长生受陶隐君仙经十卷后遇菩提流支乃问曰佛有长生不死术乎支笑曰长生不死吾佛道也乃授十六观经曰学此则三界无复生六道无复往其为寿也河沙劫石莫能比焉此吾金仙氏之长生也鸾大喜遂焚仙经而修净业寒暑疾痛曾无少懈魏主号为神鸾一夕室中见梵僧谓曰吾龙树也久居净土以汝同志故来相见鸾自知时至集众教诫曰劳生役役其止无日地狱诸苦不可以不惧九品净业不可以不修因令弟子高声念佛西向稽颡而终众闻天乐自西而来良久乃已。

　　隋智者大师讳智顗姓陈氏颖川人母梦香烟五采萦回入怀诞灵之夕神光照屋七岁入果愿寺闻僧诵普门品一遍辄记宛如夙习十八出家闻思大禅师止大苏山即往顶拜思曰昔日灵山同听法华宿缘所追今复来矣因示以普贤道场为说四安乐行师入观三七日身心豁然宿通潜发以所证白师南岳叹曰非汝莫证非我莫识此法华三昧初旋陀罗尼也大建元年至金陵阐化陈宣帝创禅室居之隋炀帝延师授戒赐号智者尝披一破衲说法天台二十余年疏观经着十疑论法华玄义等书劝人进修净业前哲所不能及开皇十二年于玉泉山创立精舍关圣父子显灵求为护法十七年冬将入灭命侍者唱无量寿佛及观经题目乃顾大众合掌赞曰四十八愿庄严净土华池宝树易往无人火车相现能改悔者尚得往生况戒慧熏修行道力故实不唐捐矣唱经竟复说十如四不生十法界四无量四谛十二因缘六波罗蜜一一法门言讫唱三宝名如入三昧后有僧求知生处乃梦观音金容数丈智者从后告僧曰汝决疑否再验智者生西方矣。

　　隋道喻居开觉寺念阿弥陀佛日夜不废造像仅三寸后于定中见佛谓曰汝造我像何小逾曰心大即大心小即小言讫见像身遍满虚空告曰汝当澡浴清净明星出时我来迎汝至时果见佛来光明满室遂坐而化。

　　唐善导贞观中见西河绰禅师九品道场喜曰是真入佛之津要修余行业散漫难成惟此专切速超生死于是勤笃精苦昼夜礼诵激发四众每入室胡跪念佛非力竭不休出则为人演说净土三十余年不暂睡眠日用衣食粗恶自奉凡有䞋施用写弥陀经十万卷净土变相三百壁修营废坠燃灯续明三衣瓶钵不使人持行不共众恐谈世事从其化者甚众有诵弥陀经十万至五十万遍者有念佛日课万声至十万声者得念佛三昧往生净土者莫能纪述或问念佛生净土耶师曰如汝所念遂汝所愿乃自念一声有一光明从其口出十至于百光亦如之其劝世偈曰渐渐鸡皮鹤发看看行步龙钟假饶金玉满堂岂免衰残病苦任汝千般快乐无常终是到来惟有径路修行但念阿弥陀佛忽谓人曰此身可厌吾将西归乃登柳树向西祝曰愿佛接我菩萨助我令我不失正念往生净土言已投身而逝高宗皇帝知其事赐寺额曰光明世传弥陀化身云。

　　唐法照大历二年止衡州云峰寺慈忍戒定为时所宗尝于钵内睹五色云有梵刹曰大圣竹林寺后诣五台见异光果得竹林寺入讲堂则文殊在西普贤在东万众围绕而为说法照作礼问曰末代凡夫未审修何法门文殊告曰诸修行门无如念佛我以念佛得一切种智又问当云何念曰此世界西有阿弥陀佛彼佛愿力不可思议汝当勤念母令间断决定往生后腊月朔在华严院净业道场方忆二大士记我往生乃一心念佛忽见梵僧佛陀波利谓曰汝华台已就后三年华开矣至期谓众曰吾行矣端坐而逝师尝于湖东寺开五会念佛感祥云宝阁睹阿弥陀佛及二菩萨身满虚空又于并州五会念佛代宗皇帝宫中闻念佛声遣使追寻乃见师劝化之盛遂诏入京教宫人念佛亦及五会号五会法师。

　　唐少康缙云仙都人十五通法华楞严贞元中因诣洛阳白马寺见殿中文字放光探之则善导和尚西方化导文也师祝曰若于净土有缘当更放光言已光明闪烁师曰劫石可磨我愿无易矣遂至长安光本寺善导和尚影堂瞻礼忽见善导现空中谓曰汝依吾教广化有情他日功成必生安养乃适新定乞钱诱小儿念佛念佛十声与钱一文年余无少长贵贱见师者皆称阿弥陀佛念佛之声盈满道路又于乌龙山建净土道场每升座高声唱佛众见一佛从其口出十声则有十佛师曰汝见佛者必得往生时众数千有不见者悲伤自责因倍精进后二十一年十月三日嘱道俗曰当于净土起欣乐心于阎浮提起厌离心汝曹此时见我光明真我弟子遂放异光数道而逝塔于台子岩号台岩法师或疑佛从口出似涉怪异噫世尊逢醉象时手五指端出金光狮子其言曰我何有心于御象哉以我无量劫来修慈忍力自然而有狮子现焉我亦不知也今康公现佛亦无量劫来归敬之所致耳何怪之有。

　　唐怀玉台州人布衣一食常坐不卧诵弥陀经三十万遍日课佛号五万声天宝元年见佛菩萨满虚空中一人持银台来迎玉曰吾一生念佛誓取金台圣众遂隐玉弥加精进三七日后复擎金台来云师以精进得升上品宜趺坐以俟三日后异光满室谓弟子曰吾生净土矣含笑而逝郡大守假公作偈赞曰我师一念登初地佛国笙歌两度来惟有门前古槐树枝低只为挂金台。

　　唐道绰并州汶水人十四出家习经论晚事瓒禅师学禅又笃志神鸾净土之业有僧定中见绰数珠如七宝大山平居为众讲无量寿观经将二百遍人各掐珠口称佛号或时散席响弥林谷六时礼敬初不废缺念佛日以七万为限贞观二年四月八日归寂闻而赴者满于山寺见化佛住空天华下散焉。

　　唐惟岸并州人约净土为真归之地行方等忏服勤无缺微疾见观音势至二菩萨现于空中岸召画工无能画者忽有二人自言能画画毕不见岸乃告诸弟子曰吾今往生谁偕行者有童子愿往岸令辞父母父母谓为戏言未信也顷之沐浴更衣入道场念佛而化岸抚其背曰小子何得先吾行耶因索笔赞二菩萨有愿以慈悲手提奖共西行之句赞毕长逝唐僧炫并州人初念慈氏期上生内院年九十遇道绰禅师得闻净土始回心念佛日礼千拜一心无怠后有疾告弟子曰阿弥陀佛授戒香衣观音势至示我宝手吾其行矣言讫而逝七日异香不散时有启芳圆果二法师目击斯事乃于悟真寺共折杨枝于观音手中誓曰若于净土有缘当七日不萎至期益茂芳果庆忭昼夜观念不舍忽觉临七宝池入大宝帐见佛及二大士坐宝华台光明辉映芳果作礼佛云念我名者皆生我国又闻释迦世尊与文殊菩萨以梵音声称赞净土复见三道宝阶其一白衣其二道俗相半其三唯僧也云皆至心念佛者得生此土耳后五日忽闻钟声曰钟声我辈事也同时化去。

　　唐怀感居长安千福寺入念佛道场三七日不睹灵瑞自恨障深欲绝食毕命善导大师不许劝令精䖍三载感如所教后见佛金色玉毫得念佛三昧制决疑论七卷临终合掌云佛来迎我遂卒。

　　唐辩才襄阳人潜修净土二十年未尝自称独与护戎任公善谓之曰才必生净土期在十年一日令弟子报任公曰向所期已及任公至才曰吾去矣趺坐而化众闻仙乐西来异香散漫。

　　唐大行居泰山修普贤忏法三年感大士现身晚岁入大藏陈愿随手取卷得弥陀经昼夜诵咏至三七日睹琉璃地上佛及二大士现身僖宗皇帝闻其事诏入内赐号常精进菩萨后一年琉璃地复现即日而终异香经旬肉身不坏。

　　唐明瞻晚岁克志安养或讥其迟暮瞻曰十念功成犹得见佛吾何虑乎后因疾于兴教寺具斋别道俗时仆射房玄龄杜如晦皆与焉日过午整威仪念佛遽曰佛来矣二大士亦至竦身合掌而化。

　　吴越智觉禅师讳延寿丹阳王氏迁余杭总角时诵法华经七行俱下二十八岁为华亭镇将以官钱放生坐罪当死临刑颜色不变文穆王异而释之令出家依四明翠岩禅师剃染受具朝供众夜习禅因览智度论念世人恶浊无能解脱惟持名可以诱化乃印弥蛇堂四十万本勤化念佛参天台韶国师发明心要行法华忏定中见观音大士灌以甘露慧性日明因思宿愿未决登智者严作二阄一禅定一净土䖍祷至心七拈皆得净土乃专修净业后住永明日课一百八事夕往别峰行道念佛旁人时闻螺贝天乐之音忠懿王叹曰自古求西方未有如是专切者乃立西方香严殿以成其志赐号智觉弟子一千七百人度戒约万余常与众授菩萨戒施鬼神食放诸生命悉回向庄严净土时号慈氏下生着宗镜录万善同归集惟心安养等书累百卷开宝八年二月年九十八晨起告众焚香跏趺而寂后有僧自临川来经年绕拜其塔人问故曰我病入冥见王于殿左勤礼僧像云是永明寿禅师凡人死皆经冥府师独径生西方上品王故钦奉其德也。

　　石晋志通凤翔人因见智者大师净土仪式不胜欣忭自是不向西唾不背西坐专心念佛后见白鹤孔雀成行西下又见莲华开合于前通云白鹤孔雀净土境也莲华光相受生处也净土现矣乃起礼佛而终茶毗五色祥云环覆火上舍利鳞砌于身夫唾必西避坐必西向系念如斯何事不辨或曰不己着乎噫谛观落日经有明文智者大师始生而面西趺坐乃至净业诸贤西向坐脱者不着而能之乎耽心浊境终世安然才念净邦便忧其着嗟异哉。

　　宋晤恩姑苏常熟人年十三闻诵弥陀经遂求出家终日一食不离衣钵不畜财宝卧必右胁坐必跏趺每布萨涕泗不止遍诲人以西方净业及一乘圆旨有疑不逗机者答曰与作毒鼓之缘耳雍熙二年八月朔日夜睹白光自井而出谓门人曰吾将逝矣绝粒禁言一心念佛梦一沙门执金炉焚香三绕其室自言灌顶来此相迎梦觉呼门人至犹闻异香二十五日说止观指归及观心义毕端坐而化人闻管弦铃铎之音嘹亮空中渐久渐远自西而去。

　　宋省常钱塘人七岁出家淳化中住南昭庆慕庐山之风乃刺血书华严经净行品易莲社以净行士大夫预会者称净行弟子王文正公且为之首一时公卿伯牧百二十人比丘千人焉翰林苏易简作净行品序至谓予当布发以承其足剜身以请其法犹尚不辞况陋文浅学而有惜哉翰林承旨宋白撰碑状元孙何题同社于碑阴孤山圆法师着师行业记天禧四年正月十二日端坐念佛有顷厉声唱云佛来也泊然而化莲社始远公次善导既而南岳五会永明台岩终于法师号称七祖劝化之盛猗与盛矣。

　　宋遵式台州人叶姓其母祷于古观音生之二十岁受具学律于守初继入国清誓传台教燃指于普贤像前力行般舟三昧笃志安养苦学呕血以死自誓忽如梦中见观音垂手指其口引出数虫又指端出甘露服之觉身心清凉宿疾遂愈淳化初众请居宝云讲说无间度弟子百余归依千数惟宗净土劝人着净土决疑行愿大小本弥陀忏法晨朝十念法往生禅观法行世天圣间将化之日炷香礼佛愿诸圣证明往生极乐至晚坐脱年六十九众见大星殒于灵鹫峰时号慈云忏主莲大师曰克勤忏法自行而垂则万世诚今古一人与至燃指燃臂乃得忍大士所为非初心境界甚则生身活焚附魅着邪贻害不小求西方者当学慈云笃志苦修不必效颦燃指以炫众也。

　　宋宗坦潞州人申氏子年十六师道恭净发五十年名播讲林晚于唐州青台镇专求净土三业四仪曾无暂忘政和四年四月二十七日梦阿弥陀佛谓曰汝说法止六日当生净土觉而白众至五月四日集众告曰因缘聚散固当有时净土胜缘惟凭时刻愿众念佛助我往生言已坐脱满空雷鸣白云覆地三日方歇所持玛瑙数珠盘于指上众取之竟不能下宋子元号万事休茅姓母柴氏梦佛入门次早生之因名佛来父母早亡年十九投延祥寺志通出家习止观一日定中闻鸦声悟道颂曰二十余年纸上寻寻来寻去转沉吟忽然听得慈鸦呼始信从前错用心于是利他心切普劝念佛代为法界众生礼佛忏悔祈生安养创白莲忏堂述四土三观选佛图开示莲宗眼目立普觉妙道四字以定名派高宗皇帝召见赐号慈照后于铎城三月二十三日告众曰吾化缘已毕时当行矣言讫合掌示寂茶毗舍利无数敕赐最胜之塔。

　　宋法持居化度寺修弥陀忏愿促阎浮之寿早生安养后小疾雨泪悲号祈垂接引厉声念佛不绝忽见佛身丈六立于池上即自言曰我已得中品生西向而化。

　　宋基法师学于宝云住太平兴国寺精意念佛一日示疾为弟子广谈玄旨众忽见西方现光空中奏乐师曰阿弥陀佛与二大士俱至即右胁西向而化门人梦阿弥陀佛授记为超世如来或梦师坐青莲华台者法智禅师叹曰卧病谈玄临终见佛是可敬也宋若愚居云川仙潭建无量寿阁劝道俗念佛精勤三十年与道潜则章二师为友潜能诗近名愚与章惟务实行将顺世梦神人告曰汝同学则章得普贤行愿三昧已生净土彼正待汝愚乃沐浴更衣命众讽观经端坐默然忽云净土现前吾当行矣书偈而化偈曰本自无家可得归云边有踏许谁知溪光摇落西山月正是仙潭梦断时又曰空里千华罗网梦中七宝莲池踏得西方路稳无一点狐疑。

　　宋宗赜号慈觉襄阳人礼长芦寺秀禅师出家愿力弘深洞悟禅理元祐中迎养老母于方丈东室劝以䇿励念佛七年不间母临终果无疾善逝师劝修化物遵庐阜之规建莲华胜会其法日念阿弥陀佛或百声千声万声各于日下以十字记之一夕梦一少年乌巾白衣风貌清美告师欲入弥陀会乞书一名赜秉笔问名曰普慧又曰家兄普贤亦求附录遂隐师觉谓诸耆宿曰华严离世间品有普贤普慧二菩萨助扬佛法今同大众结会念佛期生净土感赖圣贤幽赞录中乃以二大士为首远近向化撰坐禅箴苇江集又有劝孝文一百二十则大意以劝亲修净业为出世间孝灵芝照公称为近代大乘导师信哉临寂念佛坐化。

　　宋知礼号法智居南湖述妙宗钞大彰观心观佛之旨每岁二月望日建念佛施戒会动逾万人又撰融心解明一心三观显四净土之义后于岁旦建光明忏至五日召大众说法骤称佛号数百声奄然坐逝赵清献公忭铭其塔。

　　宋有严住台州赤城崇善寺依神熙学天台教晚年结茆樝木之下号曰樝庵平生笃修净业有怀安养故乡诗为时所传建中靖国元年夏四月将终见宝池大莲华天乐四列乃作饯归净土诗示众后七日跏趺而化塔上有光如月三夕方隐前法祥镜光现于壁端今严公月光现于塔上皆身心莹彻之明验也乃至光明满室者金光弥亘江上数百里者呜呼是可以伪为乎哉。

　　宋智廉居上虞化度寺初遍参宗门晚节一意西方庆元改元秋八月别众曰我梦中见阿弥陀佛大众围绕说法佛云诸善人等当须专心净业来生我国我见胜相往生必矣乃书偈曰雁过长空影沉寒水无灭无生莲华国里书毕回身向西结印而逝。

　　宋怀义温州乐清人父业渔怀稚时坐船尾随父得鱼私投水中父怒受挞无悔遂辞亲出家景德寺天圣中试经得度禀法于翠峰显禅师凡五住道场惟化众念佛有劝修净土说示寂之夕其徒智才问垒塔已毕如何是毕竟事师竖拳示之推枕而逝。

　　宋宗本常州人貌丰古性质直蚤参怀禅师念佛有省深入三昧初住苏之瑞光寺杭守陈公襄以净慈恳请借师三年植福此邦未几神宗辟相国寺六十四院诏本住慧林召对延和殿既退上目送之顾左右曰真福慧僧也平居密修净业老居灵嵓闭户加勤雷峰才法师神游净土见一华殊丽问之云待净慈本禅师又资福曦律公定中见金莲华人言大宋国僧宗本之座特至谒师礼足施金而去元符二年十二月甲子沐浴告众入座若睡撼之去矣门人塔全身于灵嵓谥圆照禅师。

　　宋元照住灵芝弘律学笃意净业念佛不辍一日令弟子讽观经及普贤行愿品趺坐而化西湖渔人皆闻空中乐声。

　　宋慧亨住武林延寿寺初依灵芝习律专修净业六十年每对人必以念佛为劝建宝阁立三圣像最称殊特有江自任者忽梦宝座从空而下云亨律师当升此坐适社友孙居士预启别亨即在家作印而化师往炷香归而谓其徒曰孙君已去吾亦行矣乃集众念佛为说偈曰弥陀日日称白毫念念想持此不退心决定生安养端坐而化号清照律师。

　　宋智圆居西湖孤山广解诸经刻心净土造弥陀疏及西资钞劝发往生临终坐化以陶器合瘗后十五年积雨山颓启视陶器形质俨然爪发俱长。

　　宋可久居明州常诵法华愿生净土时号久法华元祐八年年八十一坐化越三日还谓人曰吾见净土境与经符契莲华台上皆标合生者名一金台标成都府广教院勋公一标明州孙十二郎一标可久一银台标明州徐道姑言讫复化去五年徐道姑亡异香满室十二年孙十二郎亡天乐迎空皆如久所云。

　　宋中峰和尚讳明本钱塘人得法于天目高峰慧辨无碍密修净业有怀净土诗百篇道德斗山龙象交参朝廷屡遣使赐金帛敕号普应国师春秋六十二示寂之日光明灿发塔天山中。

　　宋莹珂受业霅川瑶山酒炙无择忽自念梵行亏缺恐从流转取戒珠禅师往生传读之读一传一首肯既而室中面西设禅椅绝食念佛越三日梦佛告曰汝尚寿十年且当自勉珂白佛言设有百年阎浮浊恶易失正命所愿早生安养奉事众圣佛言汝志如是后三日当迎汝至期命众诵弥陀经乃曰佛及大众俱至寂然而化。

　　元善住字云屋苏人性禀高洁不近声利掩关六时念佛诵持大乘礼拜忏悔久病不易吴中修净土者和尚为最缁白多取则焉终时异香满室有安养传谷响集行世。

　　元天如惟则庐陵人得法中峰妙悟出人建师子林菩提正宗寺于苏城有卧雪立雪二室日坐其中念佛参学之流接武师单提直指之外复着净土或问劝人终时灵瑞不一年六十九塔水西之原。

　　元普度丹阳人弱冠出家初参宝山慧禅师深器之居庐山东林寺笃修念佛三昧着莲宗宝鉴十卷阐化京师法王寺灌顶国师进呈其书降旨褒美梓行天下有开导人天续佛慧命复振东林之语临终别众念佛而逝世称优昙宗主。

　　明楚琦蜀人笃信西方因抵燕京闻楼鼓声大彻洪武初三诏说法京都皇情大悦后筑室号西斋一意净业尝见大莲华充满世界弥陀在中众圣圆绕将示寂书偈示众曰吾行矣人问何生答曰西方又问西方有佛东方无佛耶乃厉声一喝泊然而化。

　　明祖香江西新喻人于山东龙潭寺精修净业有居士王杰者筑庵延之未几语杰云某家当归家众苦留香云归安养家耳及期敷座西向坐逝举龛入山化火自焚。

　　明莲池大师讳袾宏杭沈氏弱冠栖心佛乘嘉靖丙寅依无门性天剃染寻受具戒单瓢双履遍历知识时辨融笑岩两禅宗最著就参多所契合北游五台感文殊放光隆庆辛未见云栖山水幽寂遂结茆终焉环山多虎灾师为讽经施食虎患以宁岁旱循田念佛随足所至时雨沾澍自此化道大盛师独辟净土一门融会三藏指归惟心四方缁白顶礼闻道者相踵名公巨卿如陆光祖张元抃冯梦祯陶望龄虞渟熙宋应昌辈靡不心折归依师天性笃孝每怀木主出游食则具供丛林济孤心荐沈氏先宗慈悲幽冥自习𦦨口恒亲设放屡有见师座上现如来相者观力然也拯救物命撰戒杀放生文城内外及山中俱置放生池万历中慈圣太后遣中贵询法赐紫衣黄金使者出金归常住衣奉高阁未尝挂体师肩荷正法修四安乐行以念佛三昧普摄三根着弥陀疏钞云栖法汇二十余种行世临终半月前入城别故旧弟子宋守一等曰吾将他往还山与众话别亦如之众以师欲谢客辄居长寿庵莫测其故至斯面西念佛端逝大众哀请留嘱闭目复开云老实念佛莫换题目时万历四十三年七月四日世寿八旬有一僧腊五十莲宗之祖匡山逮永明而七海内论定协一以师为八祖云。

　　明湖广黄州有无名僧专念阿弥陀佛昼夜不撤随其所见皆称阿弥陀佛崇祯癸未黄总戎鼎守郡城师大声念佛冲其道执之适张献忠攻黄州师亦留城上夜间念佛且频呼醒睡军士恨之缚投城下未几复在城上念佛如是四次每东城下则西城上南城下则北城上中军白于总戎始敬礼焉时黄州大饥人相食师出城外饥民持刀化师舍身师解衣示众云俟我念佛千声即食我念至三百声众急欲加刃忽有兵马从空中来饥民惊散而师已在城中矣山中猎人得一大虎师募之放生猎人索三十金师止得四金猎人云汝能执虎耳三匝而不伤汝则与汝虎师遂授记虎执虎耳三匝纵之逸虎归依师不去师与虎同住黄麻山金刚洞中内相卢九德督兵过黄州诣山访之欲见虎师语虎止探头于外卢欲见全身虎乃大叫跃出卢亦归依焉师一日行街中见一鸡高声念佛鸡亦随声而念庚寅师欲之武林道经白门寓秦淮河房端午见游船有巨公钱某曾归依师呼云钱阿弥陀佛亦在舟中耶登岸见师师问同游人知为某某放声大哭曰众生以苦为乐如是钱恳示修行之要师云一心念阿弥陀佛复云我行后汝有所疑可问觉浪此明眼人也或问唐宜之曰师为何许人答曰法界是阿弥陀佛身师专提此觉世当是佛菩萨应身示现其神通妙用特见性之余事耳特拈觉公使人向往则觉公之修证亦可知矣。

　　明晋陵天宁释海宝初值禅堂蔬腐每晨起辄留腐菜数担列寺门遇行人募钱置其上完则令卖者收去始携入供僧遇不乐施者务里许跟随化之不轻易人余时年二十会蓻此君轩见其迂拙向语绝不答片言惟相视嘻笑而已破衲虱盈于上暇则席地念佛恒拈虱易上下总不离其身也逾年募蔬腐外更乞分厘积至数金便恳众诵经礼忏已则念佛回向历年如是崇祯间词林郑昨长约师朝南海已而却之发棹后每见师在陆前行追之不及迨登山入殿又见师在上炷香遣使伺同回复不复郑抵郡即诣寺候师弟子云师沉卧已月余茶水俱不啜昨方索饮起耳郑因述其神异郡人由此钦信师一日廖君可来别师师嘱曰某月日可相晤以了世缘廖如期至师煮茗酌云烦居士为老衲作一小影君可写就不特形神迥肖即敝衣虮虱亦觉历历浮动殆化工笔也越旬日趺坐念佛而化戊子秋余远行甫归礼师像凄然有感己亥小春往生书竣述师大略如此。

　　宰官往生

　　晋刘程之字仲思彭城人汉楚元王后少孤事母以孝闻负才不侣流俗初解褐为府参军即隐庐山谢安刘裕交荐不就旌号遗民入远公莲社与雷次宗周续之宗炳张诠等共修净土镵石为誓又着念佛三昧诗以表切志坐禅注想半载即于定中见佛光照地皆作金色居十五年正念佛时又见阿弥陀佛玉毫光照慰接摩顶一日念佛又见入七宝池莲华青白其水湛然一人项有圆光胸有卍字指池水曰八功德水汝可饮之程之饮水甘美非常及寤犹觉异香发毛孔乃告众曰吾净土之缘至矣对像焚香祝曰我以释迦遗教故知有弥陀慈父此香先当供养释迦牟尼如来次供阿弥陀佛愿一切有情俱生净土言讫面西合手而逝时义熙六年也异香郁然七日而息远公为撰纪德碑莲大师曰观经叙净业正因以孝亲为第一今遗民少尽孝养而复深入念佛三昧屡感瑞征其往生上品宜矣足为居士修净业者万代师法也。

　　晋张野居浔阳兼通华梵尤善属文举茂才屡征散骑常侍俱不就入庐山莲社修净业义熙十四年与家人别入室端坐而逝。

　　宋王仲回官光州司士参军常叩天衣怀禅师有省念佛杨次公守丹阳屡就教云经中教人求生净土而祖师云心是净土不必更求如何杨公答曰试自忖量若在佛境则无净无秽何用求生若未出众生境安可不至心念佛舍秽土而求生净土乎司士感悟欣跃而去后二年杨公在丹阳忽梦司士云向蒙指示今已得生特来致谢数日讣至言司士七日前预知时至与宗党言别而化正感梦时也(应入宋杨杰后)。

　　唐马子云举孝廉为泾邑尉押租赴京遭风舟溺被系乃专心念佛五年遇赦入南陵山寺隐居一日谓人曰吾一生精勤念佛今西方业成行且往生安养明日沐浴新衣端坐合掌异香满户喜曰佛来迎我言已而逝。

　　唐白居易字乐天官太子少傅暮年尽遣妾侍舍宅为香山寺号香山居士出俸钱三万绘西方极乐世界图发愿顶礼日日向之念佛以偈赞曰极乐世界清净土无诸恶道及众苦愿如我身老病者同生无量寿佛所又偈曰余年七十一不复事吟哦看经费眼力作福畏奔波何以度心眼一声阿弥陀行也阿弥陀坐也阿弥陀纵饶忙似箭不废阿弥陀有异人传蓬莱有乐天名公辞以偈云海山不是告归处归即须归兜率天今复舍兜率而求生净土岂所谓愈择而愈精者耶临终安然坐逝往生有明验矣。

　　宋张迪钱塘人官助教从圆净律师受菩萨戒咨问净业法门笃志修持誓生安养每念佛时扬声勇猛至失音犹不已一日谓圆净曰定中见白色频伽鸟飞舞于前又三年西向端坐念佛而化。

　　宋王日休龙舒人国学进士博极经史一旦捐之曰是皆业习非究竟法吾其为西方之归自是精进念佛年六十布衣蔬食日课千拜夜分乃寝作净土文劝世激切恳到将卒三日前遍别亲识有不复相见之语至期如常礼念忽厉声称阿弥陀佛唱言佛来迎我屹然立化如植木矣稽其日课有九百十二万五百贴于壁邦人有梦二青衣引公西行者自是家家肖像崇事云丞相益国公周必大作赞张于湖作序。

　　宋葛繁澄江人少登科第官至朝散平居日行方便凡公署私居必营净室设佛像常入室礼诵舍利从空而下平时以净业普劝道俗多服其化有僧定中神游净土见繁在焉后无疾面西端坐而化。

　　宋胡闉官宣义平日虽信佛乘而未谙净土年八十四疾革其子迎清照律师乞垂诲示照谓闉曰公知安身立命处否闉曰心净则佛土净照曰公自度平昔时中有杂念染污否闉曰既处世间宁无杂念照曰如是则安得心净土净闉曰一称佛名云何能灭八十亿劫生死重罪照曰阿弥陀佛有弘誓神力是以一称其名灭无量罪犹如赫日消于霜雪复何疑哉闉遂省悟即日延僧念佛次日照复至闉曰师来何暮二大士降临已久照于是率众厉声念佛闉乃合掌而逝按闉往生得于清照而迎清照者子也岂非大孝欤世有执小爱而破亲斋戒者误亦甚矣。

　　宋杨杰无为州人号无为子少年登科官尚书主客郎提点两浙刑狱尊崇佛法明悟禅宗谓众生根有利钝易知易行惟西方净土但能一心观念总摄散心仗佛愿力决生安养尝作天台十疑论序王古直指净土决疑序弥陀宝阁记安养三十赞弘闉西方教观接引未来晚年绘弥陀丈六尊像随行观念将终之日感佛来迎端坐而化宣和中荆王夫人神游净土见公与马玗坐莲华云。

　　宋文潞公讳彦博守洛阳日尝致斋往龙山寺礼佛入殿忽见像坏坠地略不加敬有僧诘之公云像既坏矣瞻仰何益僧云像无新故道不生灭公闻之有省作礼而出后参净严法师誓集十万人为净土会普劝念佛临终无疾念佛而化。

　　宋马玗字东玉历官侍郎元丰中僧广益授以天台十疑论公大喜曰得所宗矣至心念佛二十五年崇宁中小疾易衣坐逝有气如青盖出户腾空而去家人皆梦玗往生上品。

　　宋钟离瑾字公瑜咸平三年登第官至龙图阁待制性至孝母太夫人任氏卒庐墓熏修除服宦游日课利益二十年迁浙江提刑奉旨加礼慈云忏主公究闻指要笃修净土晚知开封出则尽瘁国事入则系念佛号忽夜促家人起索浴更衣坐逝举家见公坐青莲仙乐导迎西往。

　　宋阎邦荣池州人二十年持往生咒念佛将终家人梦佛放光迎荣及晓荣西向趺坐忽起行数步曰我去也垂手结印微笑而立妻惊扶之逝矣。

　　宋咎定国号省斋为州学谕专修净土尝造擘窠图印施劝人念佛又每月二八日集僧俗念佛诵弥陀诸经嘉定四年梦青衣童子告曰至尊召君三日当往生届期沐浴更衣念佛坐化。

　　宋冯楫号济川遂宁人由太学登第初访道禅林晚年专崇净业作西方文弥陀忏仪后以给事中出帅泸南率道俗作系念会及知邛州自知时至于后厅设高座望阙肃拜着僧衣登座谢官吏横柱杖按膝而化莲大师曰传灯录载公初参龙门远次参妙喜各有证悟临终刻期升座脱去不言念佛往生何也良由著述家彼此立义各随所重彼重直指人心自应专取了明心地而略净土如怀玉金台再至圆照莲蕊标名皆不录是也此重指归净土故详其生平念佛报尽往生而了明心性自在其中如所谓既得见弥陀何愁不开悟是也净业人愿笃信无惑。

　　宋王古字晦仲东都人官礼部侍郎慈仁爱物深契禅宗又悟净土法门之胜着直指净土决疑集杨次公序之平生精勤念佛数珠未尝去手行住坐卧悉以西方净观为佛事有僧神游净土见古与葛繁同在焉往生宜上品矣。

　　元至正间吴子才字信叟苏郡人与弟子章同参云屋受念佛法门精进无间子才致仕之后预作一棺夜卧其中令童子击棺而歌曰吴信叟归去来三界无安不可住西方净土有莲胎归去来自从而和之后无疾坐逝子章临终翛然念佛而化。

　　宋苏轼号东坡官翰林学士南迁日𦘕弥陀像一轴行且佩带人问之答曰此轼生西方公据也母夫人程氏殁以簪珥遗赀命工胡锡绘弥陀像以荐往生又老泉曾于极乐院造六菩萨像盖苏氏之归心三宝素矣世有刻西方公据者增以俚语谓出自坡公此诬也具眼者勿因伪而并失其真(应在王日休前)。

　　明朱纲京都人业儒中乡举三上春官不第乃就职官二府致仕专修净土日课佛三万十五年无少怠临终坐榻上两手擎珠念佛不辍异香满室乃云佛来也连声称念而逝。

　　明万历间顾公宝幢讳源志修净业与道友张老居士善疾笃集僧俗十念阿弥陀佛唱和相续张与焉公谓云此时尚不见动静张云汝大错何用疑须专切打起精神念佛须臾间众忽闻异香满室公自见身坐莲华中诸子悲恋不胜谕曰汝等谓我往何处何处即此处诸佛迎我三鼓启行我愿既遂汝等之愿亦慰矣至期含笑去少宗伯殷秋溟公作传莲大师曰身坐莲华中生则决定生也何处即此处去则实不去也此近时实事明眼人参之或问余曰公信修如是但不见动静一语未免涉疑余曰此即公往生正念也认之确故愿之切期之恳故候之迫若大旱之望雨望其速来惟恐其不来复何疑于雨。

　　明海盐朱元正为诸生时讲孔孟之学端方不苟六十后深入禅悦于宅后敝屋三楹闭关不与家事门上题譬如我已死了六字每日功课午前讽法华经一卷午后念佛千声庚申四月唐宜之同其门人陈则梁访之公谓则梁曰宜之向曾与汝书劝子修净业可切听之既而则梁曰老师年高盍少开酒禁公曰子意谓衰年当藉数杯以调气养血耶不知我之生几已画得断何复言此公说画得断时因以手在几上画一画盖已了生死矣七月无疾忽谓子曰吾在此无事可得矣子问何处去曰西方去子及孙固留许之至腊月朔示疾不食家人仓皇治后事公曰勿忙此腊八半夜事也预诫家人临行时勿令妇女来过二三时来亦勿哭及期端坐而逝时方鸡鸣比天旦眷属方至举哀公复醒开眼而不开口但摇首令女人去仍瞑目逝尔时来去自由如此。

　　明丁明登号剑虹江浦人万历己酉归依云栖大师笃信净土法门改号莲侣崇祯己巳受四戒于隐微庚午受菩萨戒于大慧万历丙辰登第宦游温陵每以出世大事开化缁素感悟甚多守衢时力禁屠牛有无赖犯法捕之急知公敬僧即剃发进公令里甲察其还俗日重惩之其人励志参修卒为名衲初任泉州司李宪批枷责公立法愿纳米者听用以赡狱贫犯夏月修葺监铺给香薷饮葵扇冬月设暖匣椒姜择医视病更买素珠百十串散众囚念佛恒语人曰人在患难发心者多吾乘其悔恨导之念佛幸而出狱为良民矣悯念室中闺流不闻佛法请禅师演说大乘令于帏内听之眷属一时披剃者四人闻莲大师云有老妪称其夫念佛一心不乱临行一请而别妪由此深信净土大师亦自此发心出家公绘一请图悬斋中题诗有与君一请瞥然去珍重相逢九品莲句乙酉冬病剧十一月朔具疏告佛决意愿求往生日焚一疏至第十日粥饮如常面色光润谆谆以同生西方普劝亲知就榻稍卧寂尔长往辑有故乡消息莲漏清音芥火菂商淡话十余种皆净土要书也余载嗣君菡生藕香池遗事中。

　　附念佛出狱三则

　　万历间辨融禅师以蜚语下狱狱卒以师名重必多金厚索其酬辨公曰僧家何处得钱狱卒以强盗匣床匣之辨公向空唱云大方广佛华严经华严会上佛菩萨满匣床聒聒作响锁断床碎事闻提牢遂达御前奉诏请出。

　　崇祯间大老下狱甚多若事关封疆无有免于大辟者时山东抚军余集生大成在狱首唱念佛诸公多从之处决届期相聚念佛昼夜不绝满壁忽现佛像光明闪烁众悉惊礼旋奉恩诏末减余集生沈彦威皆以封疆拟斩俱获遣戍出狱。

　　顺治六年觉浪禅师因刻书忤当事下太平狱浪公教狱中人念佛善言劝化狱卒回心亦持斋念佛每至一更浪公执小击狱卒持长香过一号房呼云大众一心念佛犯人莫不号泣念佛人馈布施悉周贫乏不数月上官临太平府入狱躬释浪公因之清理监犯轻罪多得宥放。

　　明唐宜之讳时湖州人参莲池师勤修净业初以明经别驾寿阳继辅襄国举家眷属悉归三宝晨则各持经文夕则同集念佛崇祯辛巳仲春闯贼破襄阳公投端礼门左井中家人掖之而出气已绝复苏奉旨提究得从宽典旋请假归里而襄阳季冬五日再陷矣初不死于𡨥继不死于井终亦不死于法岂非慈悲默祐功德不可思议者耶公自述数年来感应道交丁亥腊八于长干寺念佛礼塔见佛相于塔光佛黄金色光则如雪如冰如明镜戊子七月五日念佛于禅堂开窗忽见钟山浮巨海中金佛巍巍祥光灿烁瓦砾墙垣乔木丛林尽空不见夫恒人见说西方极乐过十万亿佛土辄以为远今由所见观之十万亿佛土即在目前毕命弹指而生讵非生于方寸自心哉法华经言以父母所生之眼能见天上天下彼墙垣山谷一切无碍则其见十方世界亦如见空中事耳法华会上如来白毫相光照处地皆清净琉璃无聚落城邑江海山川地狱饿鬼共为佛土证此亶其然乎克复忆癸巳年犹得奉公诲于白下嗣闻西驰之章瑞应彰彰愧余浊恶缠绵未遑考载然据生前屡屡见佛如是往生之后侍佛左右宜矣巾驭乘所辑有莲华世界书法音频迦音等刻更有如来香一书表章世尊一代之时教周𥘿迄宋明数千年善知识之精神帝王卿相阐扬道法之义味粲然毕陈于中以居士而证佛知见者近世惟公而已。

　　士民往生

　　晋阙公则入庐山莲社得念佛三昧没后友人于洛阳白马寺夜中为作忌祭忽一时林木殿宇皆成金色空中有声曰我阙公则也志求极乐今已得生言讫无所见。

　　宋周续之雁门人十二通五经五纬号十经童子养志闲居公卿交辟皆不就事庐山远法师预莲社文帝践祚召对辨析帝大悦或问身为处士时践王庭可乎答曰心驰魏阙者以江湖为桎梏情致两亡者市朝亦岩穴耳时称通隐先生后居钟山专心念佛愈老愈笃一日向空云佛来迎我合掌而逝。

　　宋孙良钱塘人隐居阅大藏尤得华严之旨依大智律师受菩萨戒日诵佛万声二十年不辍一日命家人请僧念佛以助往生僧集念佛方半饷望空合掌云佛及菩萨已荷降临退坐而化(应入后宋)。

　　梁庾铣新野人武帝召为黄门侍郎不赴六时念佛一夕见道人自称愿公呼铣为上行先生授香而去四年愿公复至遂化去空中言上行先生已生安养隋宋满常州人计豆念佛积三十石开皇八年九月弥陀观音执至化僧乞食满曰弟子愿生西方供师深慰素心斋毕三僧向空而去满即坐化人见天华异香从云际西行不散。

　　宋王阗四明人号无功叟凡禅林宗旨天台教门无不洞达着净土自信录晚年专心念佛西向坐化异香芬郁焚龛时获舍利一百八粒。

　　宋范俨仁和人绝心世务其子不能治家俨不之顾但云我自是寄客耳日诵法华念阿弥陀佛专心不懈忽见普贤菩萨乘六牙白象放金色光报俨云明日卯时当行越一夕佛菩萨来迎就座合掌而逝。

　　宋孙忠四明人早慕西方于郡城东筑庵念佛后因病请僧百人系念忽仰空合掌手结双印怡然而化阖城闻天乐异香渐向西没二子相继念佛亦坐化宋沈铨家钱塘同妻施氏专心净土平时诸善悉用回向后及妻前后命终皆感化佛持锡接引而去。

　　宋计公四明桃源铁工也年七十两目丧明里中昝学论以擘窠图印施劝人念佛计公初受一图念满三十六万声念至四图两目了然如是三载念满十七图一日念佛忽气绝半日复苏曰佛令分六图与昝学谕是劝导之首分一图与李二公是表图之人嘱其子往谢之言讫沐浴西向而化。

　　宋金𠁗会稽人网鱼为业忽猛省持戒精进日课佛号万声久而弗替后无疾语家人云阿弥陀佛与二菩萨俱来迎我我归净土去也焚香端坐而化邑人闻异香天乐终日不散。

　　明刘通志京都人精恳念佛年五十二得疾念益切邻人李白斋先卒通气绝自旦至午复苏谓家人曰适见一舟云往净土兼舟三十六人白斋与焉我亦数内但衣未新洁又忘带念珠特舣舟相待家人急为易衣珠挂其项须臾而逝。

　　明唐延任兰溪人号体如居士孝友醇悫出自天性少游黉校有声已而觉世无常倾心至道参云栖受念佛三昧遂力行之凡十三年如一日笃志西方万历癸卯仲冬六十寿旦忽谓诸子曰新春十一日吾归矣数日前礼诵如平时至期盥漱整衣端坐手结印口称佛名含笑而逝如入禅定。

　　明杨嘉袆字邦华泰和人世家子也年十三持不杀戒蚤虱无所伤潜心净土法门日诵弥陀经二十三肄业南雍俄疾作以万历乙巳仲冬十九日卒卒之先梦游地狱见地藏大士于冥阳殿觉而放诸生命延僧诵经念佛谓人曰吾将逝矣青莲华现吾前得非净土境乎遂昼夜念佛不辍命息烛曰汝辈假烛为明吾不须烛常在光明中耳问何所见曰莲开四色问见弥陀否曰见弥陀现千丈身问观音曰身与弥陀等问势至曰不见也言讫忽跃起拈香连声语曰弥陀经功德不可说不可说吾已得上品矣寂然而逝仲兄嘉祚传其事而矢之曰予所诳语堕拔舌狱其亦见之真而言之切欤不信净土者可思已。

　　明郝熙载钱塘人法名广定生平忠信不欺以德行称于黉校晚归佛持诵夙夜加虔万历辛亥春二月得疾每睡觉云吾梦于山中求见佛佛未见见百鸟丛集如是累日至二十七子夜忽云有二童子来迎佛坐莲华台现吾前吾往矣吉祥而逝。

　　明戈以安法名广泰钱塘人性至孝素积善行而深自韬晦不求人知晚岁精诚奉佛与灵芝僧玄素结春秋二社念佛诵华严五经忽谓人曰吾大限将至当为西归资粮遂自室课诵昕夕不辍预定归期于腊月二十一日前二夕母子环视悲哽居士笑曰生必有灭奚悲为吾方凝神净域面觐弥陀若等慎勿以情爱乱我正念谆谆惟嘱助念无间杂语至期寂然而逝。

　　明孙叔子法名大玗自幼敏而好学年十二随父镜吾公奉四十八愿弥陀像入云栖因受五戒归断荤血矢志念佛誓取金台勤苦不惜身命俄见两比丘持莲华以一心净土印可复见化人诵金刚经一昼夜乃矍然起坐曰弥陀观音皆来迎我结金刚拳印大呼阿弥陀佛数声泊然而寂时万历辛亥仲冬十一日有净土十二时歌传世详具吴太史西生传中。

　　尼僧往生

　　隋尼大明志尚清修誓生净土每入室礼念先着净衣口含沉香文帝后甚重之将终之日众忽闻沉香满室俄而光明如云隐隐向西没焉。

　　唐尼净真居长安积善寺衲衣乞食诵金刚经十万遍笃志念佛语弟子曰五月内十度见佛两度见宝莲华上童子游戏吾已得上品生言讫跏趺而化祥光满庵。

　　唐尼悟性居庐山遇照阇黎教以发愿念佛六时精进一切不乱大历六年忽染疾闻空中音乐西来谓左右曰我神游极乐已得中品上生见同志诚心念佛者皆有莲华待之汝等应各努力言讫而逝面现黄金色时年二十四。

　　宋尼能奉钱塘人专修净业尝梦佛光照身及闻空中善言开慰告其徒曰吾往生时至少顷闻奉念佛声甚厉奔往视之则合掌面西坐逝矣异香满室乐音西迈。

　　宋尼法藏居金陵戒德甚严勤苦念佛每岁四孟月朔集同志讽经持咒大家善信翕然从化示寂之夜见佛菩萨金像现其室中光明照寺端坐脱去。

　　妇女往生

　　隋文帝后独孤氏虽处王宫深厌女质常念阿弥陀佛以八月甲子命终时永安宫北种种音乐自然震响异香满室从空而至帝问阇提斯那是何祥瑞对曰净土有佛号阿弥陀皇后业高超登彼国故现斯瑞耳。

　　宋葛济之句容人稚川后也世事仙学妻纪氏独精诚念佛元嘉十三年方在机杼忽觉空中透亮因投杼仰瞻见西方有佛现身宝盖幢幡了了云汉喜曰经言无量寿佛其即此耶面佛作礼济之惊异就之纪氏指示佛所济之亦见半身俄而隐没祥云五彩邻里咸睹焉自是多归佛法矣。

　　唐姚婆因范行婆者劝令念佛后临终见佛菩萨来迎告佛言未与范行婆别请佛暂住空中范至姚婆立化。

　　唐温静文妻并州人久病卧床静文劝令念佛一年忽睹净土告其夫云我已见佛后月当去嘱父母云今得随佛往生愿专心念佛他日西方相见耳言讫而逝。

　　宋郑氏钱塘人日课观音经念佛不辍后病中索浴毕西向坐问家人云闻磬声乎净土诸圣已至观音手执金台如来接我登座遂奄然而化。

　　宋荆王夫人王氏专修净业晓夕勤至给侍之人无不则效惟一妾懈慢夫人责之遂悔悟精进忽无疾而逝致梦他妾云蒙夫人诲已生安养夫人未信也俄而亦梦与妾同游宝池见一华天衣飘扬题曰杨杰一华朝服而坐题曰马玗复见金台光明晃耀妾指曰此夫人生处也既觉弥加䇿进年八十一庆诞之晨秉烛然香望观音阁而立左右方具仪献寿已立化矣荆王哲宗叔也。

　　宋广平郡夫人冯氏名法信赠少师许珣之女适承宣使陈恩恭少多病医不能疗参慈受深禅师教以斋戒念佛谛信力行十年不怠病寻愈忽厌世人怪之曰清净界中失念至此支那缘尽行即西归何怪之有临终气绝复苏谓家人曰吾归净土见佛境界与华严十六观经所说不异已而长逝三日后举尸如生异香芬馥。

　　宋宜人陆氏钱塘人朝请王玙妻也尝诵法华笃意净土礼忏一会念佛万声凡三十年因微疾忽闻天鼓自鸣人方惊异即面西端坐双手结印而逝。

　　宋楼氏慧静适寺簿周元乡尝披玩传灯发明见地尤以净业为真修念佛不辍晚年被疾忽见莲台紫色化佛无数异香满室语家人亟令念佛顷刻而化宋𥘿氏净坚家松江厌恶女身与夫各处精持斋戒阅华严法华光明般若经无虚日晨昏修弥陀忏礼佛千拜久之有光明入室面西安坐而终。

　　宋吉安王氏女日诵弥陀经观音普门品念佛求度母死既殓流血淋沥女誓云若我孝心感佛愿母秽气不作言讫血止后父娶继室与之同修净土女临终请僧说净土观法更衣吉祥而卧搅大悲所执幡寂然化去。

　　元郑氏净安钱塘人念佛日无虚度得疾闻空中声曰汝行有期毋得自怠又见佛身金色即奋起面西端坐召其出家子义修讽弥陀经倏然而化其女梦母报曰吾已得生净土可闻诸修师云。

　　元陶氏十六娘常熟徐村人年二十六寡居无子愿生净土恒持念弥陀观世音经忽梦白衣人挈莲华一朵与食之觉后心神颇异嗣装一小阁西向诵经念佛甫三年见佛现光明经函上有火团如弹子氏恐烧经急以手扑乃得舍利一颗临终时化佛来迎别众而去。

　　明于媪昌平州邵村民于贵之母久积念佛一日浣衣甚洁谓其子曰予将生净土子未信至期取几置庭心坐几上脱去异香天乐比邻皆闻。

　　明方氏诸生吴应道室三十而寡守志归佛专修净土一老媪亦斋戒相随逐二十年万历乙酉时年五十矣小疾呼老媪相对念佛不辍无一语及他务卒前一日沐浴更衣然香礼佛还坐一榻而逝子用先第进士质直不妄语状其事乞传铭云。

　　明薛氏武塘世族女生时母梦长庚入怀后归周生子五人而寡秉节自誓供观音大士香烟结莲华人异之专心净业好施不倦念佛十五年如一日万历丁亥五月得疾医进乱粥确乎不许遂绝粒屏药石至九月六日延僧礼忏且曰四日足吾事毕矣乃西向对弥陀像昼夜系念嘱诸子翊赞禁诸妇女毋入遗命具龛去棺椁无焚钱帛无祭煞神时值重九恰第四日次早索水灌手诵甘露真言着所净衣戴志公帽长跪佛前念然香赞佛偈轮珠念佛一百八遍逮午趺坐结印而化神气熙然时众俱闻莲香满室诸子奉命入龛观者数千人欢喜顶礼。

　　明剂道隆母李氏年四十长斋念佛不解诵经修葺静室一间供奉佛菩萨像朝夕焚香称礼每遇诞日诫子妇毋设庆席惟礼忏一日或三日如此者二十五年将终前一岁用督纺所余延僧礼忏七昼夜梦大士持素珠一串示之曰以此授汝珠数乃往生期也梦中数之五十三颗不解其义至庚子五月十三日忽告家人曰吾今日行矣可举家大声念佛助我西行子妇辈皆坐榻前念佛面西端坐而逝。

　　明张母陶氏为长水守约继室居士奉佛氏化之日课诵无间居士出礼普陀母谓二子曰吾平曰参是心作佛是心是佛二语今始悟初四日吾行矣及期端坐而逝次日居士归成殓俄棺上出青莲华五朵居士大骇异自愧不知其道行如此远近见闻无不叹慕。

　　明中官孙名之母一生斋戒念佛年老微恙自知时至告其子欲坐脱子哀泣止之不得乃为作龛至期入龛安坐化去。

　　明陆母徐氏嘉定人孀居刻志净业夫昔有千金出贷焚倦不取奁饰罄以施人恒于佛所礼诵不辍如是十载一夕忽呼侍人曰看东方光发否我往生时至矣汝辈可助我高声念佛合掌而逝。

　　明金陵定淮门杨撰一豫章人妻呼选一娘三十生子后即与夫别居听其置妾自日长斋念佛至己丑十五年矣八月忽雍发背痛楚入骨见一恶鬼以刀割其背肉有大力神驱之去苦若脱旋谓夫曰吾将行矣有童子四人相迎可以清茶供之夫疑是病中呓语问将何往答曰往西方合掌念佛遂逝。

　　明江宁十庙西门汤道人公甫母八十一岁向来长斋念佛每晨夕万声为课庚寅元旦公甫请融悟观如两戒师䖍修大弥陀忏以初四日五鼓进坛有唐道人者在坛外打报钟平明时忽见白鹤数十旋绕屋上坛内缁素悉见莲华生佛座下内外金光覆空山河大地了无隔碍如斯境界有长香一枝至行道毕下坛方散此皆汤母䖍修净土之现证也其往生上品必然矣唐宜之目击载已求书。

　　附恶人往生

　　唐张善和杀牛为业临终见群牛作人语索命于是大怖唤其妻云速延僧为我忏悔僧至谕之曰观经中说临终恶相现者至心念佛即得往生和云地狱至急不暇取香炉矣即以右手擎火左手拈香面西专切称佛不息逾日安然而逝。

　　唐雄俊寓成都胆勇过人不守戒律尝罢道从戎寻复为僧因闻经言一称佛名灭八十亿劫生死重罪乃大喜曰赖有此耳自此过未尽改而念佛不辍大历丁未二月暴亡经宿忽苏言至冥司主者判入地狱俊厉声告曰某入地狱无词但诸佛菩萨未免妄语观经云下品下生者造五逆罪临终十念尚得往生俊虽有罪未作五逆况改悔念佛无数乎言讫得回生后入山斋戒念佛越四年辛亥三月僧俗咸聚告曰吾时至矣尔辈还城见吾亲知乞为语俊以念佛得生净土毋视为地狱漏网人也语笑之间端坐而化。

　　宋仲明居山阴报恩寺素行逾检因感疾谓同学道宁曰我今心识散乱何药可治宁教以随息念佛明如所教至七日力已困惫宁又令想目前佛像久之忽见二菩萨次复见佛瞑目而逝。

　　宋吴琼临安人先为僧退道返俗前后两娶生二子屠沽之事靡所不为常庖厨杀鸡鸭等则持而唱云阿弥陀佛子好脱此身去连称佛号乃施刃每切肉念佛不辍后目上生瘤如鸡卵遂大忧怖构草庵分散其妻子念佛礼忏昼夜如不及绍兴二十三年告人云琼来日戌时去也人皆笑之次晚以布衫换酒饮毕书颂云似酒皆空问甚禅宗今日珍重明月清风端坐合掌念佛化去。

　　宋陈企龙舒人尝杀人后见鬼现企大怖急念阿弥陀佛鬼不得近因念佛不已鬼遂不现临终坐化。

　　元至正十五年冬张士诚攻湖州江浙丞相与战获四十人囚槛送官夜宿西湖鸟窠寺适大猷谋禅师徐步廊下囚者见师神观闲雅持诵不辍因告曰长老救我师曰我不能救但至诚念南无救苦救难阿弥陀佛却救得尔曹也中有三人信受其语念不绝口天晓发囚易枷锁偶至三人刑具不足惟系以绳既而审鞠乃良民被虏者遂得释按念佛法门人知为亡殁之皈宿而不知生存之利益是故闻持咒得灵通即改而持咒闻讲演得聪辩即改而讲演闻营造得福报闻斋会得人缘乃至闻摄养得长寿种种变易曾无执持安在其一心不乱而望净业之有成耶据实而谕求生净土本为成佛度生既非图身后之乐复何计身前之利与否哉。

　　附物类往生

　　唐贞元中河东裴氏畜鹦鹉常念佛过午不食临终十念气绝火化之得舍利十余粒炯然耀目僧慧观者用陶甓建塔以旌其异成都尹韦皋为之记有干空相于无念留真骨于己毙句云。

　　宋黄岩正等寺观公畜鸲鹆能言常念佛不辍一日立化穴土葬之俄而舌端出紫莲华一朵灵芝律师尝为之赞有立亡笼闭浑闲事化紫莲华也太奇句昔潭州僧有养鸲鹆者土呼八八儿常念佛既毙以棺葬之忽生莲华一朵自其口出有颂之者云有一灵禽八八儿解随僧口念弥陀死埋平地莲华发人不回心争奈何谨按世尊誓愿云众生念我名号者必生我国凡言众生上自天人下至昆虫皆是以此参之则此鸲鹆必生西方世界与频伽等倡和法音矣可以人而不如鸟乎事载潭州志至今以八八名其城门云。

　　明崇祯间吴雪崖公为福州司理生平䖍奉如来每往开元寺礼佛讽经素闻省僧多茄荤而本寺尤有蓄牲宰食者公为请督抚严示立石以禁止之顽风未能尽革一日公在禅堂念佛一鸡闻之亦念佛公诘僧曰汝辈云寺中久不蓄牲矣如何有鸡索得之公念佛鸡仍念佛乃痛责僧曰今观畜生尚有佛性汝辈剃染破戒不若畜生多矣堕落何疑僧涕泣忏悔曰僧等从此发大誓愿诚实斋戒矣通省闻风知儆者沙门为之一变云公养此鸡于署中恒念佛不辍后转官携至丹阳送入海会庵中以其为接众所使远近生信也鸡至庵日即念佛立化公为树塔志焉出唐宜之巾驭乘。

　　明江西邹子尹祖为广东兵宪有参将自知三世因一世为蛇二世为书生三世即今职因提兵征洞蛮过一山谕军士曰我夙世曾于此山为蛇今欲进山视旧属汝辈勿惊怖也入见洞中蛇无数参将作蛇语谓之曰我昔与尔并生于此只因我能念佛一声即得生人中今为大将尔等何不念佛求脱此苦耶蛇俯首作受教状参将凯旋日复入洞察之则万蛇皆死应以念佛化去矣邹公闻而异之述其事以传明崇祯间中州僧觉圆戒律精严发愿庐山东林寺斋僧设立关乞缘时护关僧至华氏托钵回有雄鸡随至中途僧觉送还华氏纳之因闭其门鸡从屋上飞出追赴关所旋绕不去同觉师立关三年出后携往东林为之受戒大众上堂念佛鸡忽随之念佛逾年斋僧缘毕鸡即坐化瘗于寺傍又传载庐州有坐化猫峡中有坐化猴巢县柘皋镇有立化雀黄大参庭翠有放生坐化猪种种灵异诚足昭法化于无穷矣。

　　净土晨钟卷第十(终)
