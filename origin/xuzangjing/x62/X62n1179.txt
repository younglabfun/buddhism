卍新纂续藏经第 62 册 No. 1179 省庵法师语录


　　No. 1179-A 省庵法师遗书叙

　　省庵法师遗藁。向有流通本。其弟子际本所录而正因刻之者也。其净土诗。劝发菩提心文。涅槃会发愿文。别为一录。余从吴趋龙兴寺得一钞本。亦本公所录。中多诗偈。乃刻本所未及。寺僧安公属余会三为一。稍有芟汰。择其切要者登之。既卒业以授安公。刻行于世。而以师所注云栖发愿文。东海若解附之。余读师劝发菩提心文。未尝不汗浃背。涕沾衣也。昔我世尊始成正觉。叹曰。奇哉奇哉。无一众生而不具有如来智慧。但以妄想颠倒执着。不能证得。若离妄想。一切智自然智无碍智则得现前。吾壹不解此诸众生于妄想执着。何苦而不离。于如来智慧。又何惮而不证。卒乃舍父逃逝。长劫漂流。甘为客作贱人。而不知反此无他故。不觉而已矣。菩提心者。即觉之异名。才觉则现前妄想执着。全是如来智慧。盖如来智慧。无体。以众生妄想为体。众生妄想无体。以如来智慧为体。如水成波。全波是水。从本以来。毕竟当住无余涅槃故。然而觉与不觉之分。断不可以自瞒自昧者也。于此瞿然而思。𥒐然以解。则菩提心之发。自有沛然莫御者。此心既发。一切智自然智无碍智。又何用他求哉。师生当像季之余。因瞻舍利。顿发大心。其生平行在梵网。志在西方。发而为言。披肝露胆。一片血诚。救焚拯溺。不足为喻。真末法之精进幢也。昔善财童子遍参知识。首于文殊所得根本智。继见德云复闻念佛法门。其卒也。普贤以十大愿王导归极乐。观师之志事。抑何与华严大士。不谋而合辙欤。或言菩提心者遍一切处。何有智者。愿东愿西。答。大心凡夫。初入法界。未证无生忍。一经胎狱。便昧夙因。何如托质莲台。永离分段。闻法得果。分身普应。上事诸佛。下度众生。直至泥洹。更无退转。其为利害。较若天渊矣。且汝谓菩提心者遍一切处。然则自东而西。譬如一臂之伸屈。顾于一体之中。乐其屈。不乐其伸也。可谓智乎。呜呼。师今往矣。虚空有尽。我愿无尽。师之心其何穷已矣。读斯录者有能志师之志。行师之事者乎。即谓师现身说法可也。余当布发承足。以诸香华而散其处。

　　乾隆五十一年元日净业学人彭际清谨撰

　　No. 1179-B

　　省庵法师遗书。诚为修净土之资粮。念佛法门之宝筏也。惜此书不常概见。兵燹后其版久不存。而此书更不可得。今于友人处。偶得是本。缁素咸乐诵之。爰欲刊印。广布流通。幸遇
守源甫陈君。耕根甫张君。与余有同志也。遂为之倡首。暨诸同道信善者。皆乐从以付梓。要使莲宗一派。源源继起。永不致断绝。凡修净业之士。必须遵循祖师之法则。笃信遗书之开导。至详至切。言浅则易知。言近则易从。此书殊不易得。故特广印普送。惟愿同志道侣。乐读此书。如法受持。得生净土。使天下信心人闻之。皆额手称快焉。

　　同治十二年。岁次癸酉。春三月。邗上后学种瓜道人悟慧。识于妙香华雨之室。

　　No. 1179-C

　　省庵法师遗书。乃传莲宗正脉书也。海云禅师为之重镌。得于净业。正本清源。厥功伟矣。吾复请以莲宗初祖。至九祖传。全刊布。适同其意。嘱缀数语。以坚奉持。因摅管见曰。夫莲宗。正宗也。正教也。学者得之。犹木从绳。则正也。然学者之得与不得。视人之幸与不幸耳。幸则诚意正心。自得正学。不幸则不得其正。灾必逮夫身。所谓修身。在正其心。未有心不正则能身修也。禅师既自幸得正传。复愿善与人同人得。同聆正言。同归正道。善哉善哉。先独善而后兼善者也。如人尽同其心。正己正人。皆成正果。天下安有不幸者乎。书至此。万籁俱寂。一月在天。复得一偈曰。天地如逆旅。人皆是过客。惟有圣贤心。长明同日月。

　　同治十二年立秋日兰亭山耕根氏张悟基谨识

　　No. 1179-D

　　省庵法师。为莲池大师后一人。故曰莲宗九祖。上下千载。九人而已。皆由君子儒而成莲宗祖师也。各有传略著述。传世。其于儒释道三教。各得其正。皆有其功。岂独释家幸有其人而已哉。如法师遗书诗文。明儒通释。阐释辅儒。与夫垂示念佛修净土。惟精惟一。至简至明。洵为苦海慈航。迷途宝筏。因兵燹后。书既鲜觏。板又莫存。邗上重宁海云禅师。亟图续刻广布。亦犹秉烛于夜行。指津于失路。予乐助之。以成其志。由斯人得追溯源流。同归正觉。复明本体。胥获真诠。将见莲宗缵绪。代不乏人。左道异端。概无惑世。岂非吾侪之至幸。九祖之厚望也欤。

　　同治十一年腊八日山阴守源氏陈悟候敬序

　　省庵法师语录目次卷上劝发菩提心文涅槃会发愿文回向偈(并叙)念佛偈念佛开示示禅者念佛偈念佛警䇿示吕居士偈警世偈释迦如来舍利宝塔赞阿弥陀佛像赞观音大士像赞示现观音像赞(并叙)药山大师书空图赞血书文殊像赞净业堂铭寸香斋铭斋堂铭东铭西铭看经铭浴室铭厕室铭卧室铭舍利忏叙重建涅槃会叙涅槃会约叙涅槃会结第二叙祷灵鳗菩萨文与茅静远居士书应赴说然指问辩念佛着魔辩梅芳法师往生传圣眼上人往生传念佛规约(并引)净业堂规约(并引)卷下劝修净土诗(有叙)八苦诗发愿偈不净观颂(并叙)四念处颂(并叙)种树叹题蓝田叔画莲华佛国图舍身祈雨歌(有叙)赠东阿居士二首将赴浙中留别朔方居士漉水囊礼塔纪事八首(并叙)庚戌春三月。余禁足于梵天寺之西院右偏。额其室。曰寸香斋。尊客相见。略叙道话数语。寸香之外。念佛而已。作诗以见志。并告众云偶成四首念佛述怀辞世省庵法师传(附录)

　　省庵法师语录目次(终)

　　No. 1179

　　省庵法师语录卷上

　　净业学人　彭际清　重订

　　劝发菩提心文

　　不肖愚下凡夫僧实贤。泣血稽颡。哀告现前大众。及当世净信男女等。唯愿慈悲。少加听察。尝闻入道要门。发心为首。修行急务。立愿居先。愿立则众生可度。心发则佛道堪成。苟不发广大心。立坚固愿。则纵经尘劫。依然还在轮回。虽有修行。总是徒劳辛苦。故华严经云。忘失菩提心。修诸善法。是名魔业。忘失尚尔。况未发乎。故知欲学如来乘。必先具发菩萨愿。不可缓也。然心愿差别。其相乃多。若不指陈。如何趣向。今为大众略而言之。相有其八。所谓邪正真伪大小偏圆是也。云何名为邪正真伪大小偏圆邪。世有行人。一向修行。不究自心。但知外务。或求利养。或好名闻。或贪现世欲乐。或望未来果报。如是发心。名之为邪。既不求利养名闻。又不贪欲乐果报。唯为生死。为菩提。如是发心。名之为正。念念上求佛道。心心下化众生。闻佛道长远。不生退怯。观众生难度。不生厌倦。如登万仞之山。必穷其顶。如上九层之塔。必造其颠。如是发心。名之为真。有罪不忏。有过不除。内浊外清。始勤终怠。虽有好心。多为名利之所夹杂。虽有善法。复为罪业之所染污。如是发心。名之为伪。众生界尽。我愿方尽。菩提道成。我愿方成。如是发心。名之为大。观三界如牢狱。视生死如冤家。但期自度。不欲度人。如是发心。名之为小。若于心外见有众生。及以佛道。愿度愿成。功勋不忘。知见不泯。如是发心。名之为偏。若知自性是众生。故愿度脱。自性是佛道。故愿成就。不见一法离心别有。以虚空之心。发虚空之愿。行虚空之行。证虚空之果。亦无虚空之相可得。如是发心。名之为圆。知此八种差别。则知审察。知审察。则知去取。知去取。则可发心。云何审察。谓我所发心。于此八中。为邪为正。为真为伪。为大为小。为偏为圆。云何去取。所谓去邪去伪。去小去偏。取正取真。取大取圆。如此发心。方得名为真正发菩提心也。此菩提心。诸善中王。必有因缘。方得发起。今言因缘。略有十种。何等为十。一者念佛重恩故。二者念父母恩故。三者念师长。恩故。四者念施主恩故。五者念众生恩故。六者念死生苦故。七者尊重己灵故。八者忏悔业障故。九者求生净土故。十者为念正法得久住故。云何念佛重恩。谓我释迦如来。最初发心。为我等故。行菩萨道。经无量劫。备受诸苦。我造业时。佛则哀怜。方便教化。而我愚痴。不知信受。我堕地狱。佛复悲痛。欲代我苦。而我业重。不能救㧞。我生人道。佛以方便。令种善根。世世生生。随逐于我。心无暂舍。佛初出世。我尚沉沦。今得人身。佛已灭度。何罪而生末法。何福而预出家。何障而不见金身。何幸而躬逢舍利。如是思惟。向使不种善根。何以得闻佛法。不闻佛法。焉知常受佛恩。此恩此德。邱山难喻。自非发广大心。行菩萨道。建立佛法。救度众生。纵使粉骨碎身。岂能酬答。是为发菩提心第一因缘也。云何念父母恩。哀哀父母。生我劬劳。十月三年。怀胎乳哺。推干去湿。咽苦吐甘。才得成人。指望绍继门风。供承祭祀。今我等既已出家。滥称释子。忝号沙门。甘旨不供。祭埽不给。生不能养其口体。死不能导其神灵。于世间则为大损。于出世又无实益。两途既失。重罪难逃。如是思惟。唯有百劫千生。常行佛道。十方三世。普度众生。则不唯一生父母。生生父母俱蒙㧞济。不唯一人父母。人人父母尽可超升。是为发菩提心第二因缘也。云何念师长恩。父母虽能生育我身。若无世间师长。则不知礼义。若无出世师长。则不解佛法。不知礼义。则同于异类。不解佛法。则何异俗人。今我等粗知礼义。略解佛法袈裟被体。戒品沾身。此之重恩。从师长得。若求小果。仅能自利。今为大乘。普愿利人。则世出世间二种师长。俱蒙利益。是为发菩提心第三因缘也。云何念施主恩。谓我等今者日用所资。并非己有。三时粥饭。四季衣裳。疾病所须。身口所费。此皆出自他力。将为我用。彼则竭力躬耕。尚难糊口。我则安坐受食。犹不称心。彼则纺织不已。犹自艰难。我于安服有余。宁知爱惜。彼则荜门蓬户。扰攘终身。我则广宇闲庭。优悠卒岁。以彼劳而供我逸。于心安乎。将他利而润己身。于理顺乎。自非悲智双运。福慧二严。檀信沾恩。众生受赐。则粒米寸丝。酬偿有分。恶报难逃。是为发菩提心第四因缘也。云何念众生恩。谓我与众生。从旷劫来。世世生生。互为父母。彼此有恩。今虽隔世昏迷。互不相识。以理推之。岂无报效。今之披毛带角。安知非昔为其子乎。今之蠕动蜎飞。安知不曾为我父乎。每见幼离父母。长而容貌都忘。何况宿世亲缘。今则张王难记。彼其号呼于地狱之下。宛转于饿鬼之中。苦痛谁知。饥虚安诉。我虽不见不闻。彼必求拯求济。非经不能陈此事。非佛不能道此言。彼邪见人。何足以知此。是故菩萨观于蝼蚁。皆是过去父母。未来诸佛。常思利益。念报其恩。是为发菩提心第五因缘也。云何念生死苦。谓我与众生从旷劫来。常在生死。未得解脱。人间天上。此界他方。出没万端升。沈片刻。俄焉而天。俄焉而人。俄焉而地狱畜生饿鬼。黑门朝出而暮还。铁窟暂离而又入。登刀山也。则举体无完肤。攀剑树也。则方寸皆割裂。热铁不除饥。吞之则肝肠尽烂。洋铜难疗渴。饮之则骨肉都糜。利锯解之。则断而复续。巧风吹之。则死已还生。猛火城中。忍听叫嗥之惨。煎熬盘里。但闻苦痛之声。冰冻始凝。则状似青莲蕊结。血肉既裂则身如红藕华开。一夜死生。地下每经万遍。一朝苦痛。人间已过百年。频烦狱卒疲劳。谁信阎翁教诫。受时知苦虽悔恨以何追脱已还忘。其作业也如故。鞭驴出血。谁知吾母之悲。牵豕就屠。焉识乃翁之痛。食其子而不知。文王尚尔。啖其亲而未识。凡类皆然。当年恩爱。今作冤家。昔日寇仇。今成骨肉。昔为母而今为妇。旧是翁而新作夫。宿命知之。则可羞可耻。天眼视之。则可笑可怜。粪秽丛中。十月包藏难过。脓血道里。一时倒下可怜。少也何知。东西莫辨。长而有识。贪欲便生。须臾而老病相寻。迅速而无常又至。风火交煎。神识于中溃乱。精血既竭。皮肉自外干枯。无一毛而不被针钻。有一窍而皆从刀割。龟之将烹。其脱壳也犹易。神之欲谢。其去体也倍难。心无常主。类商贾而处处奔驰。身无定形。似房屋而频频迁徙。大千尘点难穷往返之身。四海波涛。孰计别离之泪。峨峨积骨。过彼崇山。莽莽横尸。多于大地。向使不闻佛语。此事谁见谁闻。未睹佛经。此理焉知焉觉。其或依前贪恋。仍旧痴迷。祗恐万劫千生。一错百错。人身难得而易失良。时易往而难追。道路冥冥。别离长久。三途恶报。还自受之。痛不可言。谁当相代。兴言及此。能不寒心。是故宜应断生死流。出爱欲海。自他兼济。彼岸同登。旷劫殊勋。在此一举。是为发菩提心第六因缘也。云何尊重己灵谓我现前一心。直下与释迦如来无二无别。云何世尊无量劫来。早成正觉而我等昏迷颠倒。尚做凡夫。又佛世尊则具有无量神通智慧。功德庄严。而我等则但有无量业系烦恼生死缠缚。心性是一。迷悟天渊。静言思之。岂不可耻。譬如无价宝珠。没在淤泥。视同瓦砾。不加爱重。是故宜应以无量善法。对治烦恼。修德有功。则性德方显。如珠被濯。悬在高幢。洞达光明。映蔽一切。可谓不孤佛化。不负己灵。是为发菩提心第七因缘也。云何忏悔业障。经言犯一吉罗。如四天王寿五百岁。堕泥犁中。吉罗小罪尚获此报。何况重罪。其报难言。今我等日用之中。一举一动。恒违戒律。一餐一水。频犯尸罗。一日所犯。亦应无量。何况终身历劫。所起之罪。更不可言矣。且以五戒言之。十人九犯。少露多藏。五戒名为优婆塞戒。尚不具足。何况沙弥比丘菩萨等戒。又不必言矣。问其名。则曰我比丘也。问其实。则尚不足为优婆塞也。岂不可愧哉。当知佛戒不受则已。受则不可毁犯。不犯则已。犯则终必堕落。若非自愍愍他。自伤伤他。身口并切。声泪俱下。普与众生。求哀忏悔。则千生万劫。恶报难逃。是为发菩提心第八因缘也。云何求生净土。谓在此土修行。其进道也难。彼土往生。其成佛也。易。易故一生可致。难故累劫未成。是以往圣前贤。人人趣向。千经万论。处处指归。末世修行。无越于此。然经称少善不生。多福乃致。言多福。则莫若执持名号。言多善。则莫若发广大心。是以暂持圣号。胜于布施百年。一发大心。超过修行历劫。盖念佛本期作佛。大心不发。则虽念奚为。发心原为修行。净土不生。则虽发易退。是则下菩提种。耕以念佛之犁。道果自然增长。乘大愿船。入于净土之海。西方决定往生。是为发菩提心第九因缘也。云何令正法久住。谓我世尊无量劫来。为我等故。修菩提道。难行能行。难忍能忍。因圆果满。遂致成佛。既成佛已。化缘周讫。入于涅槃。正法像法。皆已灭尽。仅存末法。有教无人。邪正不分。是非莫辨。竞争人我。尽逐利名。举目滔滔。天下皆是。不知佛是何人。法是何义。僧是何名。衰残至此。殆不忍言。每一思及。不觉泪下。我为佛子。不能报恩。内无益于己。外无益于人。生无益于时。死无益于后。天虽高不能覆我。地虽厚不能载我。极重罪人。非我而谁。由是痛不可忍。计无所出。顿忘鄙陋。忽发大心。虽不能挽回末运于此时。决当图护持正法于来世是故偕诸善友。同到道场。述为忏摩。建兹法会。发四十八之大愿。愿愿度生。期百千劫之深心。心心作佛。从于今日。尽未来际。毕此一形。誓归安养。既登九品回入娑婆。俾得佛日重辉。法门再阐。僧海澄清于此界。人民被化于东方。劫运为之更延。正法得以久住。此则区区真实苦心。是为发菩提心第十因缘也。如是十缘备识。八法周知。则趣向有门。开发有地。相与得此人身。居于华夏。六根无恙。四大轻安。具有信心。幸无魔障。况今我等又得出家。又受具戒。又遇道场。又闻佛法。又瞻舍利。又修忏法。又值善友。又具胜缘。不于今日发此大心。更待何日。唯愿大众。愍我愚诚。怜我苦志。同立此愿。同发是心。未发者今发。已发者增长。已增长者今令相续。勿畏难而退怯。勿视易而轻浮。勿欲速而不久长。勿懈怠而无勇猛。勿委靡而不振起。勿因循而更期待。勿因愚钝而一向无心。勿以根浅而自鄙无分。譬诸种树。种久则根浅而日深。又如磨刀。磨久则刀钝而成利。岂可因浅勿种。任其自枯。因钝弗磨。置之无用。又若以修行为苦。则不知懈怠尤苦。修行则勤劳暂时。安乐永劫。懈怠则偷安一世。受苦多生。况乎以净土为舟航。则何愁退转。又得无生为忍力。则何虑艰难。当知地狱罪人。尚发菩提于往劫。岂可人伦佛子。不立大愿于今生。无始昏迷。往者既不可谏。而今觉悟。将来犹尚可追。然迷而未悟。固可哀怜。苟知而不行。尤为痛惜。若惧地狱之苦。则精进自生。若念无常之速。则懈怠不起。又须以佛法为鞭䇿。善友为提𢹂。造次弗离。终身依赖。则无退失之虞矣。勿言一念轻微。勿谓虚愿无益。心真则事实。愿广则行深。虚空非大。心王为大。金刚非坚。愿力最坚。大众诚能不弃我语。则菩提眷属。从而联姻。莲社宗盟。自今缔好。所愿同生净土。同见弥陀。同化众生。同成正觉。则安知未来三十二相。百福庄岩。不从今日发心立愿而始也。愿与大众共勉之。幸甚幸甚。

　　涅槃会发愿文

　　仰白十方三宝。释迦本师。弥陀慈父。观音势至。涅槃会上一切圣贤。唯愿慈悲。证明发愿。比丘某与现前大众。建立此会。并发大心。有十种因缘。何等为十。一者念佛重恩难报故。二者念父母恩故。三者念生死苦故。四者自伤不见佛故。五者睹佛法欲灭。众生可愍故。六者舍利难值。自欣得值故。七者涅槃难遇。生悲恋心故。九者令诸众生。未种善根。令得下种。已种善根。令增长故。九者令诸众生归佛法僧。远离邪见故。十者与现前大众。同发誓愿。求生净土故。即于佛前合掌。恭敬而发誓言。第一愿者。愿我过去父母。历劫亲缘。承三宝力。速离恶趣得生人天。渐次修行。悉得成佛。第二愿者。愿我无始以来诸不善业。悉皆消灭。永尽无余。第三愿者。愿我无始以来贪爱烦恼。永尽无余。亦令众生皆得断除一切贪爱。第四愿者。愿我无始以来嗔恚烦恼。永尽无余。亦令众生皆得断除一切嗔恚。第五愿者。愿我无始以来邪见烦恼。永尽无余。亦令众生皆得断除一切邪见。第六愿者。愿我现生之内。一切魔事皆悉远离。一切恶报悉皆不受。至得无生忍时。以我色身。代诸众生受无量苦。令其皆得。一切安乐。第七愿者。愿我速证念佛三昧。心心无间。念念相应。于佛菩提。永无退转。第八愿者。愿我得大智慧。悉皆通达一切佛法。第九愿者。愿我得。大辩才。阐扬净土法门。令无量人咸生彼国。第十愿者。愿得闻持陀罗尼门。自然记忆一切经典。为人演说而无疲倦。第十一愿者。愿我得大忍力。具大观智。不为名闻利养之所劫夺。不为爱憎毁誉之所伤害于五浊世善化众生。第十二愿者。愿我大小律仪。性业遮业。悉得清净。安住梵行。成就众生。第十三愿者。愿我临命终时。预知时至。身心自在。正念分明。弥陀圣众。持金莲华。来迎接我。如一念顷。生极乐国。令诸闻见。咸发信心。皆得修行。生彼国土。第十四愿者。愿我生净土后。悟无生忍。还来化度一切众生。同生极乐第十五愿者。愿我诸佛出世。长得值遇。亲近供养。佛初成道。劝转法轮。佛入涅槃。请久住世。法欲灭时。护持正法。令得久住。无佛法处兴显佛法。开示众生。第十六愿者。愿我生净土后。速入娑婆。以神通愿力。令释迦佛法。延至弥勒出时。不使断绝。第十七愿者。愿我来世。宏阐毗尼。建立正法。先以戒律摄诸众生。后以定慧。而成就之。第十八愿者。愿我来世。具足智慧辩才力故。令一切外道所有议论。皆悉破坏。一切邪见。同归正见。第十九愿者。愿我来世具足神通天眼。见有众生应折伏则逝伏。应摄受则摄受。令其增长善根。调伏恶念。第二十愿者。愿我来世化度众生。知诸众生。欲行恶法未成就者。我现恶相而恐怖之。令其恶事皆悉不成。第二十一愿者。若有众生。欲行善法去成就者。我现善相而喜悦之。令其善事皆速成就。第二十二愿者。若有众生。已作之罪。有惭愧心。欲忏悔者。闻我名号。乃至十恶五逆。无不消灭。第二十三愿者。若诸众生。现在作善。有懈怠心。欲退失者。闻我名号。乃至一毫之善。永无退转。复更勤修一切善法。第二十四愿者。愿我来世化度众生。于贫穷者。令得伏藏。于病苦者。令得良药。饥渴众生。令得饮食。裸形众生。令得衣服。厄难众生。解脱众苦。失道众生。示以正道。愚痴众生。令得智慧。乃至一切所须。皆令果遂。使诸众生。先得世乐后得出世无上法乐。第二十五愿者。愿我来世。于刀兵劫。现为良将。殄灭干戈。于疾疫世。现作药草。救疗众病。于饥馑世。现作稻粮。于热恼处。现作凉风。于枯槁处。现为甘雨。于险阻处。现作津梁。于昏闇处。现为灯火。随诸众生。所欲得者。皆现作之。令诸众生若行若住。若坐若卧。咸得安乐。发菩提心。第二十六愿者。愿我来世拥护佛法。于阎浮提现作国王大臣。威德自在。化导人民。令行佛法。于其国界永断杀业。不行恶事。诸有不信谤三宝者。即以势力而摧伏之。第二十七愿者。我于来世救度众生。现作摩竭大鱼。以自身肉施与众生。随取随生。不可穷尽。或复现作金翅鸟王龙王马王牛王象王诸鸟兽王等。一一类中。威德势力超胜一切。化诸同类。舍离恶道。发菩提心。第二十八愿者。或有众生愚痴无智。虽有信乐。不解佛法。虽修道行。不达法相。虽欲读诵。不能记忆。虽欲坐禅。不除昏掉。乃至起心作善。便生障碍。或为恶魔恶友之所摄者。我以神力。令其智慧开明。了达法相。一切魔事皆悉远离。一切善法皆速成就。第二十九愿者。或有众生不具信根。无恶不造。我于是人倍生。怜愍。方便教化。随逐不舍。经无量劫。此人若不发菩提心。我终不舍慈悲救济。第三十愿者。我于来世佛法欲灭。邪魔炽盛。诸不善法聚集之时。愿以大悲神力。随有恶魔止住之处。我现极恐怖相而恐怖之。使其意欲破法。心即迷闷。口欲谤法。舌不能动。身欲作恶。足不得举。徒党破散。恶魔消灭。第三十一愿者。我以度救众生故。入于地狱。代受众苦。其中所有一切苦事。皆集我身。令彼众生发菩提心。生入天界。第三十二愿者。若有饿鬼猛火炽然。求索饮食而不得者。我以大悲神力。手出香乳。皆令饱满。身心安乐。发菩提心。第三十三愿者。一切畜生以恶业故。当受刀砧宰割种种诸苦。我以大悲神力。为其代受。或复示入其中。令行杀者改悔修善。发菩提心。第三十四愿者。有诸天众以天福故。憍慢放逸。我现天身而警诫之。令其觉悟无常。速出三界。第三十五愿者。若有众生欲求。声闻缘觉乘者。我以方便。令其先证小果。即便回心入菩萨乘。第三十六愿者。或有众生乐着小法。毁谤大乘。复有众生执着权教。不信圆顿。或复执空谤有。执有谤空。执着空有。毁谤中道。乃至于佛法中生种种异见者。我以智慧辩才力故。破诸异论。悉灭无余。建立一乘无上佛法。咸令众生于正法中。永无疑惑。第三十七愿者。我为化度行恶众生。示同其类。不染恶法。令诸同类信服随从。凡所言说。悉皆听受。渐舍恶行。修行善法。第三十八愿者。我为化度。诸比丘等。示现种种方便。于比丘众中。有盗三宝物。破斋犯戒。种种邪见。不信因果者。此人以是因缘。当堕地狱。我为现作执。金刚神诸鬼神等。或复现作。地狱之相。显示目前。种种境界。而恐怖之。使其已作之罪。发露忏悔。未作之罪。不敢复作。离地狱因。修出世业。第三十九愿者。愿复无量。三昧神通智慧。悉能受持一切佛法。第四十愿者。凡我所修布。施持戒一切功德。悉皆回向一切众生。一一众生受我施已。所有愿求悉皆果遂。所不愿者咸皆舍离。第四十一愿者。一切菩萨所有。无量难行苦行。我皆修学。尽未来际。无有疲厌。第四十二愿者。一切菩萨所有慈悲誓愿。功德智慧。我皆摄取。无有遗余。第四十三愿者。愿我往诣十方世界供养诸佛。以一切华一切香。一切灯一切果。一切饮食。衣服幢幡宝盖伎乐歌舞。皆悉出过诸天所有。奉上诸佛。诸佛为我说法之时。悉皆听受。乃至一文一句。无有遗忘。第四十四愿者。愿我。生生世世不忘本愿。常在此土救苦众生。第四十五愿者。愿我弥勒出世。最先值遇。闻法得果。彼佛临涅槃时。我当奉献最后供养。如是乃至楼至如来出世。亦复如是。第四十六愿者。众生未尽。地狱未空。业海未干。苦轮未息。我终未愿先成佛道。第四十七愿者。愿我竖历尘劫。横周沙界。以无量身业。无量口业。无量意业。供养诸佛。化度众生。第四十八愿者。我若成佛。世界广博。无量佛土为一佛土。佛身常住。佛法不灭。所有国界最极庄严。超过一切恒沙佛国。亦无正法像法。亦无地狱饿鬼畜生阿修罗等。及诸魔魔民。虽有天人。皆大菩萨。彼佛色身不可思议所有相好不可思议。所放光明不可思议。所有眷属不可思议。所化众生不可思议。以要言之。若依若正若主若伴。皆不可思议。此愿不满。终不作佛。发是愿已。复与现前大众异口同音而说偈言。

　稽首释迦文　　真身舍利塔　　甚深微妙法
　大般涅槃经　　一切诸菩萨　　缘觉声闻众
　我以至诚心　　发此真实愿　　愿我先父母
　累劫众亲缘　　彼此尽超升　　自他俱解脱
　贪嗔痴永断　　戒定慧常修　　不起杀盗淫
　及以诸邪见　　已生恶永灭　　未生更不生
　过去诸恶业　　当受地狱苦　　逮得无生忍
　千万倍偿还　　愿于现世中　　魔障皆消灭
　又以念佛心　　速证王三昧　　心心无间断
　念念得相应　　于无上菩提　　更不生退转
　又愿得智慧　　通达一切法　　具无碍辩才
　阐扬念佛门　　得大陀罗尼　　受持诸佛法
　又愿得忍力　　具修诸观行　　裂开憎爱网
　斩断名利根　　毁誉树头风　　好丑空中迹
　又愿具威仪　　通达毗尼藏　　大乘及小乘
　性业并遮业　　一切悉清净　　成就诸众生
　愿我命终时　　正念心无乱　　弥陀及圣众
　垂手共提𢹂　　见闻皆发心　　同生极乐国
　见佛复闻法　　获得无生忍　　还来此土中
　化度于一切　　供养于诸佛　　护持诸佛法
　释迦法灭时　　我以誓愿力　　及以神通力
　令法久住世　　延至弥勒时　　中间无断绝
　又愿未来世　　建立佛正法　　以律摄众生
　后令得定慧　　以大辩才力　　破坏诸邪见
　又以他心智　　具知众生心　　折伏及摄受
　二俱得自在　　令其得利益　　调伏诸恶念
　恶法悉不成　　善业速成就　　有罪欲忏悔
　闻名俱解脱　　善根欲退时　　皆令得增长
　贫者得伏藏　　病者得良药　　饥寒逼迫人
　悉令得衣食　　厄难得解脱　　愚痴得智慧
　刀兵劫起时　　愿我为良将　　饥馑疾疫世
　愿化作稻梁　　及以诸药草　　遍救诸众生
　愿于阎浮界　　现作大国王　　以法化众生
　令断诸杀业　　或现鸟兽王　　摄化诸同类
　具信及少信　　乃至无信等　　咸以诸方便
　渐渐令调伏　　诸魔悉退散　　徒党尽消灭
　地狱鬼畜生　　上至诸天众　　我现入其中
　皆令得解脱　　三途离众苦　　人天出三界
　声闻及缘觉　　回心入大乘　　权教诸菩萨
　同入一圆顿　　诸行恶众生　　舍恶趣善法
　末法比丘僧　　种种诸邪见　　我以善巧力
　令其生信心　　三昧悉通达　　善法皆回向
　菩萨悲智力　　种种功德力　　愿我皆摄取
　供养十方佛　　所有诸供具　　愿我皆具足
　我及诸大众　　皆同是愿力　　生生为伴侣
　处处化众生　　龙华三会中　　最先蒙佛记
　彼佛涅槃时　　我当施饮食　　众生界未尽
　成佛终无期　　一切成佛时　　然后登正觉

　　回向偈(并叙)

　　盖闻修行前导。莫尚乎发心。众善指归。莫要于回向。良由无始。迷此一心。不知诸法本空。四大非有。竞执我人之见。横生憎爱之心。所修善法。但为己身。所得功勋。唯归眷属。是以徒增业果。不断漏因。三界岂离。四生难免。我今依教。发回向心。近将七日功勋。远洎多生善法。但有利益。悉施众生。舍兹有所得心。向彼真如实际。运此无生妙观。唯求无上菩提。相与胡跪合掌。作如是言。

　稽首三界尊　　释迦牟尼佛　　十方三世佛
　菩萨及声闻　　唯愿大慈悲　　共垂哀摄受
　我今依佛教　　普发回向心　　舍兹有相心
　趋向无生路　　愿我无始劫　　乃至于今生
　所有三业善　　悉皆用回向　　愿一切众生
　身口恒清净　　意常缘善法　　不起贪恚心
　愿以忏悔力　　及诸誓愿力　　请佛久住世
　复请转法轮　　随喜诸善根　　悉施于众生
　愿诸众生类　　三障悉消除　　生生常见佛
　处处恒闻法　　常生欢喜心　　不起憎嫉念
　又以香供佛　　愿一切众生　　常焚持戒香
　普熏于法会　　又以华奉献　　愿一切众生
　禅定如华敷　　见者咸欣悦　　又以灯施佛
　愿一切众生　　同然智慧灯　　普照于法界
　以香涂佛塔　　愿一切众生　　忍辱如涂香
　不起于憎嫉　　又以果奉献　　愿一切众生
　圆满佛菩提　　同归无上果　　以食施诸佛
　愿一切众生　　常餐法喜食　　及以禅悦食
　身心遍安乐　　欢喜悉充满　　以幡供养佛
　愿一切众生　　翻转贪嗔痴　　咸成戒定慧
　复以盖奉献　　愿一切众生　　同以无缘慈
　盖覆于一切　　又以幢奉献　　愿一切众生
　同竖最胜幢　　高出于三界　　以财施诸佛
　愿一切众生　　同具七圣财　　法宝咸充满
　又愿为众生　　代修回向法　　权教诸菩萨
　同归圆顿门　　无著四沙门　　成趋无上慧
　人天有漏善　　皆成无漏因　　回彼世间心
　同归正觉道　　深知三界苦　　勿生贪着心
　阿修罗众等　　舍离憍慢心　　所有胜善业
　悉回向佛道　　龙神夜叉众　　干达紧那罗
　八部诸众生　　所有微善业　　若多若少等
　悉回向佛道　　人道诸众生　　所有微毫福
　今世若过世　　尽回向佛道　　地狱鬼畜生
　众苦逼迫时　　若起一念善　　所有微毫福
　我皆代回向　　同归正觉道　　以此回向善
　复施诸众生　　普与众冤亲　　一时成佛道

　　念佛偈

　念佛一声　　漱口三日　　一句弥陀　　众罪消灭
　两家公案　　是同是别　　拟议思量　　八万亿劫

　　念佛开示

　楼上念弥陀　　楼下弥陀念　　东房鱼子响
　西房佛声现　　吃饭与穿衣　　涕唾大小便
　一句阿弥陀　　打教成一片　　现在即西方
　何必临终见

　　示禅者念佛偈

　一句弥陀　　头则公案　　无别商量　　直下便判
　如大火聚　　触之则烧　　如太阿剑　　撄之则烂
　八万四千法藏　　六字全收
　一千七百公案　　一刀斩断
　任他佛不喜闻　　我自心心忆念
　请君不必多言　　只要一心不乱

　　念佛警䇿

　生生难脱　　轮回难避　　净念难纯　　妄心难制
　勿学虚头　　勿谈杂语　　奉劝诸人　　切莫容易

　　示吕居士偈

　念佛无难事　　所难在一心　　一心亦无难
　难在断爱根　　当观此身体　　臭秽难具论
　内外及中间　　无一清净物　　己身既如此
　它身亦复然　　深生厌恶心　　慎勿生贪着
　当观极乐国　　纯是莲华生　　不假父母胎
　寿命原无量　　一念念佛时　　莲华即化生
　若能无间断　　决定生安养

　　警世偈

　茫茫大梦中　　长夜谁能寤　　反恋梦中欢
　将醒还重做　　做得不如前　　一错是百错
　做得胜如前　　依然空懡㦬　　造了梦中业
　从苦又入苦　　劝君早回头　　直走西方路
　万缘都放下　　勤修净业课　　日夜望还乡
　一心求觉悟　　豁然心地空　　即是真净土
　弥陀忽现前　　原来是这个

　　释迦如来舍利宝塔赞

　我佛降迹　　于彼中天　　示现八灭　　经于百年
　有阿育王　　造舍利塔　　众香为泥　　七宝为末
　役彼鬼神　　终夜告成　　八万四千　　遍四海濵
　此震旦国　　处有十九　　唯兹四明　　灵踪仅觏
　西晋之世　　地在并州　　有一猎师　　厥姓曰刘
　示入地狱　　大士告语　　汝若忏悔　　可求舍利
　醒而出家　　易名慧达　　远来四明　　寻求宝塔
　忽闻钟声　　从地而来　　顶礼七日　　山岩自开
　千年圣迹　　于兹显现　　遂令有缘　　佛身亲见
　至今鄮峰　　灵异非常　　四方瞻仰　　见相见光
　图之刻之　　以传四方　　我作赞词　　稽首法王

　　阿弥陀佛像赞

　南无阿弥陀　　何人不知念　　虽念不相应
　母子难相见　　行住及坐卧　　时将此心敛
　念念自相续　　念来成一片　　如此念弥陀
　弥陀自然现　　西方决定生　　终身无退转

　　观音大士像赞

　大士法身　　非男非女　　身尚非身　　复何所倚
　以慈悲力　　顶现化佛　　以禅观力　　手执如意
　示现威德　　身乘怒猊　　折摄并运　　慈忍双垂
　普告佛子　　不应取相　　菩萨是汝　　非画非像
　又复应知　　自他不二　　能如是观　　真不思议

　　示现观音像赞(并叙)

　　南郭顾善人家素事佛。丙申六月十九日。大士现像于竹帘上。仪容俨然。观者如堵。无何。有娆之者。相忽不见。善人追慕之。乃倩工绘其像。以申供养。焉。

　大士示迹　　俯应群生　　寒潭印月　　空谷传声
　众生本觉　　皆观自在　　逐色寻声　　流转苦海
　以苦为机　　乃可得度　　䇿之以信　　驱之以悟
　故我大士　　游戏神通　　于帘幙间　　俨睹圣容
　圣容非小　　帘幙非大　　片片真身　　尘尘法界
　此方之人　　靡不惕虔　　香花是奉　　灯火恒然
　应缘而来　　缘尽则去　　其应唯何　　唯诚斯致
　乃绘水墨　　以申供养　　爰作赞词　　以传无量

　　药山大师书空图赞

　太虚空中　　了无形相　　举笔作书　　是何模样
　字既无迹　　笔亦非真　　反求书者　　复是何人
　离纸无画　　离画无纸　　是纸是画　　为一为二
　拈此一义　　以问药公　　怡然不语　　笑破虚空

　　血书文殊像赞

　子以血为墨　　画出文殊相　　我以笔为舌
　赞叹申供养　　阁笔试问子　　何者是文殊
　为是血与纸　　为复二俱非　　子乃俯而答
　文殊孰非是　　笔笔皆文殊　　纵横盈素纸
　顶中现化佛　　变化乘狮子　　毫端入三昧
　笔墨非游戏　　呜呼吾与子　　二者俱颠倒
　若遇真文殊　　哑然当一笑

　　净业堂铭

　堂名净业　　其义唯何　　唯精唯一　　专念弥陀
　心苟不一　　业则不净　　唯昏与散　　适生厥病
　咨尔众等　　出入斯户　　宜时捡察　　为勤为惰
　惰宜发愤　　勤宜进步　　尽此一生　　弥陀决睹

　　寸香斋铭

　尊客相逢　　勿谈世谛　　寸香为期　　唯道是语
　不近人情　　不拘俗礼　　知我罪我　　听之而已

　　斋堂铭

　粒米茎菜　　皆从施得　　分别未忘　　一口难食
　擎盂举箸　　唯佛是忆　　吃着真味　　方能酬德

　　东铭

　父母生汝　　师友成汝　　汝今负恩　　不孝不悌
　佛念未纯　　妄心未制　　汝即地狱　　地狱即汝

　　西铭

　施主造堂　　檀那供食　　资汝念佛　　宜自尽力
　切莫间断　　最忌夹杂　　䇿汝身心　　慎勿放逸

　　看经铭

　佛固当崇　　法尤宜解　　匪佛畴师　　匪法奚范
　是经所在　　则为佛在　　克敬克诫　　勿昏勿怠
　一念稍失　　众魔纷然　　散风动地　　昏雾迷天
　制之何由　　念力是强　　唯坚唯勇　　昏散斯降
　心原湛然　　究竟清净　　佛法双忘　　非药非病

　　浴室铭

　四大本空　　将何为洗　　一心叵得　　念从何起
　念尚不有　　佛复何存　　能如是念　　决睹慈尊

　　厕室铭

　大小便时　　毋忘正念　　九孔常流　　此身可厌
　何当弃舍　　莲胎转变　　念念弥陀　　西方定现

　　卧室铭

　昔人报怨　　卧薪尝胆　　廿载辛勤　　大事斯办
　生死为冤　　受害已深　　如何睡眠　　纵恣身心
　三界无安　　不宜久住　　勤修正观　　早求出世
　莲华佛国　　其乐洋洋　　归去来兮　　无忘故乡

　　舍利忏叙

　　盖闻法身无象。因万物以赋形。道体无方。随众生而应迹。爰自双林示寂。中夜还原。玉毫敛影于人间。宝相潜辉于宇内。所遗舍利。三分攸分。乃造浮图。八国是奉。属当五天之地。经历一百余年。爰有圣君。厥名阿育。乘铁轮而应世。受佛记以为王。志在福田。心存佛法。甫闻舍利。始事请求。于是塞恒水之刀轮。机关不转。开世王之宝箧。油火才干。(育王经云。阿阇世王取佛舍利。藏恒河中。作千岁灯供养。中安金箧。用盛舍利。外置刀轮。四面旋转。流水激之。轮无停晷。阿育王欲取之。殆不能得。有莲华比邱。教以掷柰塞之。轮即不转。乃下取舍利。才开金箧。油尽火灭矣)乃役鬼神之智力。载求罗汉之神通。集众香以成泥。碎七宝而为末。八万四千之佛塔。中夜造成。三千三百之人寰。即时分布。百神奋足。争驰五指之光。万鬼昂头。齐睹半空之臂。(育王志云。阿育王取佛舍利。令诸鬼神。以香泥七宝。一夜造成八万四千塔。请邪舍尊者。舒指放光八万四千道。诸鬼神各随一光尽处。安置一指。尊者于虚空中。以手障日。诸鬼神望之。普天之内塔。一日之中。同时下塔)塔庙于焉始盛。佛法由是大兴。彼居中夏。数乃众多。此属东方。处唯十九。阿育造塔之岁。则是周厉王之共和年也。自余诸处。圣迹罕存。唯兹四明。灵踪尚着。昔在西晋。年曰太康。有并州刘萨诃者。利宾菩萨也。愍众生之造业。示同类以化人。罹罪而入幽冥。惧苦而求救㧞。梵僧指示。舍利是求。觉而发心。寻即改业。出身应世。暂为畋猎之民。大士出家。还作比丘之相。于是北背并汾。南游江浙。慕浮图而顾盻。念舍利以追寻。万里关山。岂惮驰驱之苦。数年道路。焉知䟦涉之劳。由是登陟鄮峰。徘徊玉几。钟韵忽闻于地下。塔婆高涌于岩头。一片青山。显出千年之圣迹。数重磐石。长留万古之神踪。从兹建塔度僧。藉僧守塔。地号东南佛国。僧称累代人龙。迨乎有梁启运。兹山之额号始彰。大宗肇兴。厥寺之篇题重焕。嘉祥屡发。灵异叠生。或垂相好于塔中。或放光明于松顶。或数旬礼拜。慈亲离冥报之殃。或频月熏修。尊者获印文之瑞。乃至或然一臂。神归净土九莲。或舍全身。亲证念佛三昧。实贤自悲生晚。不能亲睹佛身。幸喜缘深。犹得躬逢圣迹。于己亥夏。特申瞻礼。恭诣此山。三月安居。六时悔过。但以凡诚浅劣。难叩慈悲。宿业深沉。未蒙感应。是以重述行仪。再申恳到。终身从事。毕命为期。不唯自省过愆。亦与人同忏悔。沉疴未起。每怜同病之人。浪子不归。频下思亲之泪。文无足观。义或可取。所冀障山翻倒。转成功德之山。业海干枯。化为智慧之海。六根都摄。修净业于此身。三昧早成。见弥陀于即世。凡我同志。毋忘此心。同垂愿力于千生。共报佛恩于万劫云尔。

　　重建涅槃忏会叙

　　盖闻觉王西逝。乃当周穆之年。像教东流。爰在汉明之世。由迦维而达震旦。计其道路。仅云十万八千。从正像以逮今时。算以春秋。几见二千七百。痛哉末世。孰挽颓风。伤矣吾徒。罔遵遗诲。仲春方届。畴兴鹤树之悲。白月既圆。谁效纯陀之供。实贤少慕尊仪。长思圣范。对金容而垂泪。读遗教以兴哀。曾于阿育王山。启建涅槃胜会。十年礼忏。频瞻我佛之真身。百味香馐。屡奉世尊之宝塔。兹念四方善信。䟦涉唯艰。千里道涂。闲关莫致。以法从人则易。将人就法则难。由是舍难就易。取近置遥。人无劳苦之心。财省往来之费。兹约来岁仲春二月既望。恭就仙林讲寺菩萨戒坛。顶礼十日之忏摩。供献百味之饮食。续开佳会。移创法筵。伏望若缁若素。同到道场。乃释乃儒。咸臻胜地。摧邪辅正。必存外护之人。起弊扶衰。是在同袍之士。发心胜。则因果殊常。作事真。则人天感格。修行迳路。舍净土则我将安归。改过法门。匪忏摩则人无自洗。应起难遭之想。勿存轻慢之心。所愿二忏同修。事观与理观双运。三身并念。他佛与己佛齐彰。无始昏迷。长风起而阴霾绝点。多生罪障。太阳出而冰雪俱消。三昧成于现身。九品生于后世。然后再兴悲愿。回入尘劳。挽既倒之狂澜。重归大海。捧已沈之佛日。复照高山。此诚不肖之愚意。愿与诸贤共勉云尔。

　　涅槃会约叙

　　尝读涅槃经。佛临涅槃。人天献供。大众悲哀。举身血现。如波罗奢华。至有不忍见佛入灭。先取灭度者。呜呼。何其悲哀恋慕。一至于此。今去佛日远。时当末法。出家之众。于佛涅槃曰。莫知献供。罔有悲哀。并不知是日为佛灭度之辰。噫。为佛弟子。岂宜如是耶。夫佛涅槃日。犹父母忌辰。为人子而不知其亲之忌日。可谓孝乎。于是日而不思致祭。可谓敬乎。世间出世虽有不同。所以致其孝敬之心则一也。盖世间父母。生我色身。养我报命。虽是重恩。有时而尽。虽然慈爱。亦有偏颇。虽复劬劳。亦有休息。出世父母则不如是。生我法身。养我慧命。推我以人天之干。去我以三途之湿。咽我以无常之苦。吐我以常住之甘。哺我以定慧之乳。覆我以惭愧之衣。保持爱护。靡所不尽。昼夜殷勤。抚育其子。经无量劫。未尝休息。亦不念劳苦。唯知爱子为念。不顾于他。方其幼稚。则忧其堕落。及其成立。又忧其夭丧。所以慈悲爱念。无有已时。又不于善子而生爱。于恶子而生憎。心常平等。覆护无偏。但以诸子愚痴。误服毒药。慈父于此。设为方便。留药远出。遣使还告汝父已死。而实不死也。毒者何。烦恼之谓也。药者何。佛法之谓也。方便者何。涅槃之谓也。遣使者何。舍利之谓也。当知如来怜愍我等。故方便示现入于涅槃。实不灭度也。佛于众生有此恩德。而诸众生冥然不知。可不哀邪。夫如来舍利。震旦国中虽有一十九处。圣迹罕存。唯鄮峰一处。至今尚在。灵异非一。岂非四明之人夙植善根。于末世中。得睹如来应化之事。虽诸佛法身遍一切处。而应身摄化。盖有其方。舍利所在。则为佛在。是故当知。虽居末世。有信则长奉慈颜。纵遇佛兴。无信则还同不见。是则我等之所当䇿勤精进。而生庆幸难遭之想者也。实贤根机下劣。德薄垢重。于现世中不获见谛。今与众等建立斯会。每年一举。毕世为期。顶礼七日之忏摩。奉献百味之饮食。敢云最后之供。实表恋慕之诚。所作功德。不为自利。普施众生。不求人天。但期净土。庶几为未来得度因缘。作往生见佛方便。用报佛恩于万一耳。然有始鲜终。圣人所诫。初勤后怠。人之常情。不以誓愿自要。何以保其永久。不以轧则为准。何以约束身心。于是斟酌事宜。设为规约。以告大众。如或事可通行。愿共相保守。如其不可。幸有以教之(规约别载涅槃忏后)。

　　涅槃会约第二叙

　　余自幼出家。每于大僧众中。叩诸长老曰。如来涅槃为在何时。众皆罔对。或有指陈。进退无据。心窃疑焉。又频见僧俗营斋供佛。多不如法。往往以人所不堪食者。陈列几筵以为供养。非唯无福。且招慢佛之过恒用慨然。及长。游历讲肆。按览藏文。闲读涅槃经。始知如来于二月十五日。日初出时。放光集众。自言今日当般涅槃。大众蒙光。一时普集。当此之时。献供如云。挥泪如雨。幢幡际天。肴膳布地。尽世间之六味。极天上之五尘。无一不备矣。呜呼。何其盛邪。又尝读净觉法师礼赞文。见其偈赞。次第摹写如来涅槃相貌。如在目前。备极恋慕之意。则知古人亦有同吾心者。第近世罕有举行之耳。己亥春。从西泠渡江。恭诣四明阿育王山。瞻礼释迦如来真身舍利。遂即其处度夏礼塔。安居既竟。然一指供佛。心犹歉然未足也。既而往永福水陆期中。偶与同辈论及供佛之事。一时发心者即有数人。寻往苏杭买供。采访百味。贸易香花。次年春。复还此山。于佛涅槃日。鸠集数子。首创斯会。盖主于为佛忌日。追远报恩。以申恋慕之意。供虽不丰。务存精洁。食须三德。不干不湿菜须六味。非生非冷。果须珍异。非贱非粗。于中首日供佛。依礼赞文。次日礼忏。则自述仪轨。至第七日。忏事既毕。以念佛回向终焉。众皆叹曰。此未曾有也。四明天下胜地。舍利吾佛真身。今四方善友一时来会。成此胜举。是非小缘。此不可以辄已也。今而后当每年一举。毕世为期。此为佛弟子分内所必当为之事。不得与寻常应期礼忏。受施讽经。同日而论也。余告众曰。此会难事有三。如求舍利。震旦国中虽有一十九处。岁月既远。圣迹湮没。唯鄮阴一处至今现存。旷劫有缘。幸得瞻仰。一难也。如来灭度二千余载。涅槃献供。在古则有。在今罕闻。今与众等宿缘所追。千里相值。四方来会。七日同修。此世界中。岂非希有。二难也。诸方结社起期。所在皆有。然佛家弟子。但闻礼忏得财。未闻舍财礼忏。道念未生。利心先起。今则不然。诚敬发于心中。财物舍诸身外。惭惶不暇。敢厌勤劳。报答未能。实怀恋慕。如此心念。非佛不知。三难也。言未既。有难于傍者曰。吾闻诸佛法身遍一切处。本无出世及以涅槃。既无涅槃。安有忌日。至于禅宗门下。单提正令。佛祖尚无安立。焉有所谓埽塔献供之事乎。今乃于无生灭中。妄见生灭。罗百味以供之。集四众以礼之。又不于所居庵院。致献尊仪。而必远诣鄮峰。偏崇舍利。岂非舍近求远。着境迷心。不达理性耶。予曰。子之所言理也。今吾以事问子。子以实答之。可乎。对曰。可。因问之曰。子有二亲在否。曰。少也不幸。早从见背。久失恃怙矣。曰。子父母身亡。神其亡否。曰。神则未尝亡也。又问曰。神有定所否。对曰。神既无形。又安有定所乎。曰。然则岁时致祭。亦上父母坟墓否。曰。某虽不孝。于兹礼数。尚不敢阙。予曰。予过矣。子父母而神在。则未尝死也。未尝死而祭之。是灭其神也。祭已灭之神。谁为受飨者。又神既无形。无有定所。则不局坟墓中。一念至诚。必能通格。何必近离家室。远赴坟庐。仆仆道途。舟车往返。以为祭埽之规乎。对曰。虽知父母神在而形骸不存。故飨其神。神虽不食。犹食也。譬如梦中得食。饥饱宛然。不亦类是乎。虽神无定所。必有依凭。故为之坟墓以祭埽之。所以慰死者之神。而尽生人之道也。余曰。如知此。则子之所难通矣。盖亦思之哉。子知法身常住。而不知应迹云亡。知法体遍周。而不知应迹有所。不有应迹。安显法身。不有舍利。谁知应迹。既言法身常住。岂有间于应身。既曰法体遍周。宁独隔于舍利。子欲拨事求理。弃有谈空。事相尚迷。况通理性耶。昔大迦叶将入鸡足山。待弥勒佛。必往天上龙宫。及于世间。遍礼诸塔后方入定。夫迦叶宗门之鼻祖也。岂其不达理性而然耶。当知如来涅槃不可思议。非常非断。离有离无。不应以偏见而生分别。以子所执法身常住。不达如来善权方便。利益众生之事。良由不深明理教而致然耳。如经所说。譬如婴儿。母常在侧。于母不生难遭之想。母方去时。便生渴仰思恋之心。如来涅槃。意盖如是。吾子其知之耶。或曰子之所言是矣。然吾闻孔子曰。二簋可用享。禴祭胜于杀牛。奚取于百味乎。曰。孔子之言。盖昭明德为重。不以厚祭为尊。非谓定于二簋也。如赞武王周公之孝。曰。春秋修其祖庙。陈其宗器。设其裳衣。荐其时食。言时食。谓四时之食各有其物。则非二簋明矣。又赞大禹曰。菲饮食而致孝乎鬼神。观夫致孝之言。则自奉虽俭。祭神必丰。又可知矣。至若菩萨供佛。则尽世甘美。犹不为多。况区区百味乎哉。或又曰。普贤行愿云。诸供养中。法供养最。今我子不修法供。专事有为。岂菩萨用心乎。子曰。子又错解经旨矣。经意以为香华供养。一一皆从菩萨大悲大愿之所流出。大行大力之所成就。盖是即财论法。事理圆融。故称法供。如子所解。则普贤种种庄严供养。皆是有为。则为自毁矣。岂经意乎。当知敬佛虽主内心。亦兼外物。必若有心无力。则物虽轻而亦重。如其有力无心。则物虽重而犹轻。与其有力无心。宁贵有心无力。必心力两尽。内外交资。则事理双融。然后为得也。今也内无诚敬。外又吝财。浪说唯心。心将安在。大抵末世人情。贵俗贱真。重人轻佛。待宾客则广设嘉肴。供圣贤则略陈粗馔。其自奉也朝朝每择肥鲜。其事佛也。旦旦不存甘旨。言香则祗要心香。不须苏合。言果则唯尊道果。岂重庵罗。法供为上。何必世财。禅悦自资。奚须段食。悭囊固塞。借佛语以饰凡情。善种薄栽。立慢幢而增见刺。又或见贵人则趋走逢迎。对佛像则倚卧不起。暂时闻法。则便起昏沉。终日剧谈。则曾无懈倦。嬉游杂务。百忙中尽有工夫。供佛烧香。片刻间略无间暇。贪名逐利。则频年道路。不惮驱驰。礼忏诵经。则暂入坛场便生劳倦。才念佛则曰口酸。适礼拜又云腰痛。此皆举世之通病。我辈所当深思而痛戒者也。予不肖。不能克践古人。担荷斯道。为法门之罪人。无所逃责。今建斯会。窃欲上报佛恩。下救时蔽。而人微德薄。不自知其不可也。吾子尚不以人废言。幸加察焉。于是难者悚然自失。赧然自愧。曰。我过矣。我过矣。今而后吾不敢复议矣。复再拜稽首曰。子既善其始。当图善其终。不有规约。何以行诸久远乎。因徇社友之请。略陈条例如左。并论次其语弁诸简端。以为后来者告云。

　　祷灵鳗菩萨文

　　唯康熙壬辰六月十七日。苾刍实贤谨赍香烛之仪。致祷于阿育王山金沙井护塔灵鳗菩萨曰。我闻大士。拥护佛法。作大龙王。覆庇一方。保安万姓。在昔为国献功。为民降泽。解三军之焦渴。力运清泉。润大地之干枯。普施甘雨。故使先朝降敕。宣封尊号。并令有司岁杀一豕致祭。以报功泽。苾刍实贤今来此山。顶礼佛塔。已及两度。亲睹宰杀之事。哀声彻耳。殆不忍闻。悲痛切心。宁能自已。是以投书潭中。哀告大士。大士护持佛法。救世安民。功德溥矣。利益深矣。令有司宰杀。虽国家之命。非大士之心。然业之所造。盖有其因。罪之所归。岂无其主。不归大士。将安归耶。大士既护佛法。当体佛心。佛心非他。即众生是。离众生无佛。离佛无众生。柰何使未来诸佛。长受苦恼。而不思救济耶。且夫大士神通。能消枯渴于三军。不能免苦痛于一豕耶。能施甘雨于天下。不能全性命于众生耶。人何幸而蒙庇。豕何辜而弗恤耶。将毋贪着口腹。假手于屠人。而受馨香之味耶。夫大士尚不爱自己身命。况贪众生之血肉耶。今欲安乐众生。岂反加之杀害耶。我为佛遗教弟子。持佛禁戒。当以佛语宣示于人。此而不言。孰可言者。今为大士陈其过失。略有十种。唯神察之。夫大士度生。慈悲为本。苟无此心。则非菩萨。大士既称菩萨。奈何不断杀生。杀生不断。是则无慈悲心。其过一也。大士视人犹己。视物犹人。今虽济人。尚不及物。是则乖平等心。其过二也。既为佛弟子。岂可不持佛戒。纵不受五戒。杀戒须持。大士不持。是则违佛律仪。其过三也。十不善业。杀业居先。大士虽非自作。故是教他。既不禁止。任其宰杀。非教他而何。是谓现作恶因。其过四也。因必有果。所谓三恶道。及多病短命二种果报。如此果报。皆由杀生。是则当招恶果。其过五也。僧伽蓝地。凡圣同居。佛塔所存。护法诸天长来供养。今使血涂蔓草。腥污坛场。天神见之必生瞋怒。僧众居之。亦所不安。是则污伽蓝地。其过六也。累年宰杀。当有人生不信心。谓灵鳗若是菩萨。不应食肉。舍利威神若有灵者。应不使其杀害众生。是故当知佛无灵验。鱼非菩萨。如此之信。过由大士。是则使人毁谤。其过七也。大士既堕龙身。当勤修善业。速离恶趣。今造此业。何时当脱此身耶。是则难离恶趣。其过八也。如经中说娑竭龙王告金翅鸟曰。我自生此海中。未尝触害水性众生。舍此身后。当生西方极乐世界。大士今为杀业。云何当得往生。是谓难生净土。其过九也。大士修因。本期佛果。不断杀业。云何当得无上果报。是则难成佛道。其过十也。一杀而具十过。罪孰大焉。反此十过则成十德。大士何为甘造杂业。不修纯善耶。为大士计。以神力致梦于朝廷。明以告曰。我为佛弟子。持不杀戒。今而后无杀生见祭。朝廷知之。必寻改先朝旧例。虽猪豚之死。未必能逃。而死不由于大士矣。如上所陈。非为众生。乃为大士。大士若能改革。则为自救。非救众生。大士尤宜情悔故业。勿造新殃。发菩提心。修持净戒。如此则众生可度。佛道可成。菩萨之名。不为虚得矣。大士若能见听。何善如之。如不见听。或恣其宿习。逞其暴怒。即震雷激电。摧灭我身。亦所弗惜也。唯神图之。

　　与茅静远居士书

　　前三月下旬返自四明。过访居士。适遇它出。怅然而去。寻归回龙。兹又一月余矣。因数子相劝欲讲法华。特到杭请经。因得致书于足下。居士造桥事毕。可谓莫大之功。然居士之心。好善无倦。一善甫完。复作一善。美则美矣。其如生死大事何。苟不以生死大事为急。而孳孳为善。所作善事如须弥山。皆生死业缘。有何了日。善事弥多。生死弥广。一念爱心。万劫缠缚。可不惧耶。居士世间公案。久已参透。西方净业。久已修习。然而生死心不切。家缘撇不下。人情谢不去。念佛心不专。何也。将名根不断耶。抑爱念牵缠耶。于此二者。宜加审察。苟不把家缘世事一刀斩断。六字洪名尽力提起。欲望娑婆之脱。安养之生难矣。不生安养而欲脱生死。不脱生死而欲免堕落。抑又难矣。纵一生两生不失人身。济得甚么事。嗟乎。居士慧心如此明利。家缘如此丰足。继嗣如此贤能。事事适意。尚不能放下万缘。一心念佛。为天负人耶。为人负天耶。不以念佛为急。而以世间小善为急。不以生死大事为先。而以人天福报为先。是不知先后也。居士虽不求福而常作福。虽欲出生死而反入生死。皆由不知所缓在彼。所急在此。致使北辕适越。却步求前也。居士今日要务。唯当谢绝人事。一心念佛。加以斋戒二字。尤为尽美。大抵西方佛国。非悠悠散善所能致。万劫生死。非因循怠惰所能脱。无常迅速。旦暮即至。安得不为之早办耶。衲所知识者甚寡。知识之中。求可以语此事者尤寡。舍居士一人。而深以期望者谁哉。倘不以人废言。幸加努力。若曰吾不能也。则亦无可奈何矣。

　　应赴说

　　或问曰。应赴之说。始于何时。余曰。古未之闻也。昔白起为秦将。坑长平降卒四十万。死入地狱。至梁武帝时致梦于帝。乞所以济㧞之方。帝觉而谋诸志公。公曰。闻大藏中有水陆仪文一卷。如法行持。可以济㧞。于是集天下高僧。建水陆道场七昼夜。一时名僧咸赴其请。应赴之说。盖自此始。昔佛在世时。为法施主。以法教化众生。人间天上。莫不以五时八教。次第调停而成熟之。诸弟子亦各分化一方。恢宏其道。迨佛灭度后。阿难等结集三藏。流通法宝。至汉明帝时。佛法始入震旦。正法像法渐入浇漓。奈何后世取以博衣食之资。使法王大宝。为贩卖之具。嗟乎异哉。或曰。佛法本以济人。人来求法。我应其请。彼以财施。我以法施。何不可之有。设使人人高蹈绝俗。不通应赴。则是杜众生求法之路。塞亡灵济苦之门。岂菩萨之本心。诸佛之遗意耶。余曰。度生一事。诚非多事。自既未度。焉能度人。譬如从并救人。人俱陷溺。故经云。不能自度而能度人者。无有是处。且夫施者。与而取之之谓也。今我以法与人。人以财与我。是之谓贸易。何以为施。况本无法与人乎。纵有虔诚之功。不赎贪求财利之过。又况未必虔诚而得人利养。是之谓盗施主物。又谓之负债用。律有明文。呵责非细。今夫农夫竭其股肱之力。行人殚其手足之劳。粒米百工。汗多食少。以彼血汗。为我饮食。我僧人十指不点水。百事不干怀。诵经则曰口酸。礼忏则曰腰痛。无恭敬心。无惭愧意。彼亡者在地狱中。望汝度脱。施主在家室内。望汝延生。汝何为安坐受食。略不思念。其为罪何如邪。不坐铁床而饮洋铜。无有是处。自身堕落之不暇。又安能济度众生邪。或曰。然则应赴一事。不可为欤。余曰。非谓其不可为。正言其不易也。古有瑜伽一事。乃登地菩萨利生之事。非初心凡夫所宜。或曰。然则如之何而可。余曰。必不得已。则有一说。应其请。生难遭想。入其家。生道场想。对经典。如对佛想。诵其文。思其义。行其事。践其实。必使身与口合。口与心合。不昏沉。不散乱。不懈怠。不厌不倦。不贪求。不计利。知因知果。知惭知愧。兢兢焉。业业焉。若涉大川而履薄冰也。如是则不期度生而自度。不期利益而自利益。孔子曰。禄在其中矣。自既得度。他亦复然。若夫鼓橐籥而为经。舂杵碓而成礼。身对尊像而目视他方。口诵佛言而心存妄念。吾见其口食信施。即同铁丸。身着袈裟即同铁鍱。如是则不待身后堕落。即今早已堕落。不待未来受苦。即今已受无量大苦。宝梁经云。比邱不修比邱法。大千无唾处明文灼然。可为诫训。慎之哉。问者惭服而退。余因录其语。为应赴说。

　　然指问辩

　　客有问于省庵曰。然指一法。起于释氏。从上诸师或赞或毁。好恶不一。是非莫定。愿吾子一言以决其疑。省庵曰。善哉问也。斯固有关于佛教。而人情之所易惑者也。不克论其所以然。则是非邪正。何由决了。好恶赞毁。未免偏颇。今为子统括古今。备陈差别。略有六种。唯吾子察焉。所谓六种差别者。一内外邪正差别。二儒释立教差别。三大小开遮差别。四诸师宗趣差别。五圣凡因果差别。六心行是非差别。知此六种六别。则是非邪正。皎如指掌。不复生疑惑矣。夫迷缘起之正理。执断常之邪见。投灰事火。五热炙身。用此苦因。冀招乐果。外道所以为邪也。内修理观为正行。外假苦行为助缘。或爇一香。或然一指。以此坚其誓愿。大其心志。身见既破。我执亦忘。内教所以为正也。儒教主乎治身。身为父母遗体。固宜全受全归。一有毁伤。便名不孝。释教主乎治心。心为万物之主。身乃四大假合。以之供佛。则破执灭罪。保此偷安。则虚生浪死。此儒释立教之所以差别也。小乘律中。然指犯吉罗。大乘明若不烧身臂指供养诸佛。非出家菩萨。盖小乘但期自利。故须奉法全身。大乘贵在利人。是以忘身为法。此大小开遮所以差别也。南山律师依大乘宗。深加赞叹。义净三藏据小乘宗。横生贬斥。至若荆溪永明慈云法智。或辩论阐扬。或躬行履践。后学取信良无惑焉。唯近世云栖大师。独不许可。盖恐末流狂妄。易流邪僻。故为权说以救之。一抑一扬。各有所以。此诸师宗趣所以差别也。法华明一切众生喜见菩萨。顿舍一身。复烧两臂。发誓愿竟。两臂还复。此得忍大士之现果也。梵网明新学菩萨千里远来。师应如法开示苦行。若不烧身臂指供养诸佛。非出家菩萨。此初心受戒之远因也。此圣凡因果之所以差别也。今人果能内发大心。外缘三宝。期心破障。刻志菩提。则罪灭福生。功无浪费。如其内负我人。外贪名利。以之鼓惑庸愚。招致供养则有过无功。不可不慎。人固有事同而心异者。不可不察也。此心行是非所以差别也。客曰。如此差别。可得融通否。曰。可。夫由外以知内。则外为内助。因邪而入正。则邪为正缘。经云。外道所说。皆是佛语。是以遍行胜热为善财师。调达善星皆如来伴。如此邪正融通。奚不可之有。儒释两教。观其迹则异。论其理则同。是以泰伯断发。孔子称其至德。比干剖心。鲁论美其为仁。则儒释未始不同也。大小三乘。均佛所说。随机不同。或开或制。然小从大出。权自实开。非实则权何所开。无大则小不自立。理无二致。正不待融通也。宗趣不同。自是人师异见。何关理教差殊也。如二人见月。一东一西。各随人去。月无二向。见有东西耳。圣凡虽有差别。然因该果海。果彻因原。因果本自融通。亦何差别之可论哉。至于心正则事正。心邪则法邪。邪正在心。非由事相。然翻掌覆掌。初无异手。得念失念。岂有二心。正不必融通也。如上所陈同异。不可偏执。苟执其异。则适起诤端。苟执其同。则漫无分别。然则如之何则可。必也知同异皆由一心。一心本非同异。虽非同异。同异宛然。夫是之谓正解。愿吾子究心焉。客曰。快哉论也。闻所未闻。然尚有余疑。望为解释。吾闻烧身臂指。乃得忍大士所为。非初心境界。则如之何。答曰。梵网所明行法。本为初心。故经中但云新学菩萨。不云得忍。盖新学大士。誓愿未坚。心志未广。故藉师长为开道。苦行为鞭䇿。以成受戒增上缘因耳。若必期之得忍大士。则出家受戒者鲜矣。今人受戒。莫不然香供佛。盖本诸梵网。以然香然指。同一苦行。第小大不同耳。若初心不许然指。则亦不许然香。不许受戒矣。有是理乎。客曰。如上所论。谨闻命矣。未审出家之士宜何所先。为当必烧。为复可缓。设使不烧。是犯戒否。答曰。出家之士。宜先明理观。后及事行。则趣向有方。功无虚弃若理观不明。但行苦行。欲冀功勋。终无实益。烧与不烧。各随人意。经虽劝人。亦不结罪。但不可故违佛语自生异见。致使妨碍行门。阻人胜善。初心之士。又不可不知也。客于再拜而退。

　　念佛着魔辩

　　或问省庵曰。参禅一门。全仗己力。故每多魔事。念佛则仗他力。故承佛护念。魔事不生。有诸否乎。省庵曰。唯唯。否否。夫参禅念佛。论其难易。固有自力他力之分。若论魔事。二俱不免。或者曰。敢问何谓也。曰。魔事之来。其由有三。一者教理未明。二者不遇善友。三者自不觉察。今夫人适千里之路。苟不按舆图。又不逢引导。复不识前路通塞。莽莽然而进。吾知其难免于错误之患矣。参禅念佛。譬如行路。经教如舆图。善友如引导觉察之心如识路通塞。虽两条涂路。夷险不同。俱不免错误之患。参禅且置。只如念佛。或有厌平坦而好奇特者。或有舍直截而求纡曲者。或两路兼行。两路俱失者。或以涂中。为家舍。平地为高山者。如是错误。不可胜举。皆教理未明之过也。念佛一门。极圆极顿。至易至难。只如弥陀经中一心不乱四字。浅言之愚夫愚妇皆可为。深言之。大圣大贤终不能过今初心行人。或暂得轻安。自谓已得事一心者。初开浅解。复自谓得理一心者。或粗念不生。细念犹生者。或勇猛过分。精进倍常。不知外心无佛。速求取证。不达善巧方便。急欲舍身。魔鬼因之遂入其体。为风为狂。都不觉知。此善友不遇之过也。夫众生生死。以我见为本。我见不除。修行无益。然我见之生。根深蒂固。其萌芽发干。无处不有。是故。见地高则我见俱高。工夫进则我见亦进。若不时时捡点。刻刻提撕。则念念发生。心心增长。随逐行人。虽死不离。是故。学人心不虚。则自不觉察。不觉察。故我见增长。少有所得。则生憍慢。讥嫌同学。诽谤行人。虽有修行。终成魔事。此自不觉察之过也。或曰。参禅须近明师。若无明师。须看经教。念佛祗贵深信力行。既能深信力行。则决定往生。何藉善友经教。省庵曰。是何言欤。世间小技。尚不可无师。况念佛为出生死要门。若无善友经教。从何开发。谁为引导。观经下三品。皆是临终善友开发。故得往生。其上中品则不必言矣。须知从凡至圣。由易至难。莫不以善友经教为根本。汝不因经教。何由而知净土法门。而生信向邪。或曰。若因经教而知念佛。则弥陀一经足矣。奚以多为。曰。上根则可。中下根人。须遍阅净土诸书。备识信行愿三差别之相。加之善友警䇿。内以虚心觉照。庶几免于魔事。而后念佛之功可日进焉。否则不为魔事。终成增上慢人。一念不觉。遂成沦坠。其祸可胜言哉。或曰。行人心既念佛。佛岂不垂护念。如其护念。魔事何从。省庵曰。念佛人果得一心不乱。则佛护念不虚。如其未得一心。或有以轻安为禅定。浅解为深悟者。随有所得生增上慢。此则自取过愆。非如来咎。是故吾言善友经教觉察之心。三者缺一不可。而觉察之心尤为最要。不可须臾暂离。若一念不觉。则一念颠倒。念念不觉。则念念颠倒。颠倒既起。魔事兴焉。毕世工夫。一朝唐丧。可不畏欤。净土文云。身无病苦。心不颠倒。当知身无病苦。则求土于佛。心不颠倒。则求在于我。在于佛者。非我敢必。在于我者。宗可不自勉焉。设使临终一念颠倒。非唯九品不生。抑亦三涂难免。佛虽大慈。救我不得。奈何奈何。是故修净业人。不可一念远离善方亦不可一念生颠倒心也。

　　梅芳法师往生传

　　师讳明宏。杭州人。幼年父母为纳妇。逃之出门。其母哭之失明。父母亡。出家剃发于绍兴河桥之弥陀庵。寻事参访。习天台教观。坐禅苦行。颇有省发。后阅藏于天台万年寺。昼夜翻阅。久之两目俱盲。乃曰。此吾害亲之报也。自是一心念佛。寒暑无间。尝语人曰。我因失明。得大利益。居无常处。囊无长物。所得䞋施。随施贫乏。讲经不用注疏。纵口任心。诙谐间出。得意者善之。岁丁未九月。余于梵天寺起念佛七。师适寓广严庵。因招之入社。时师患痢。日数十遍。然念佛未尝少懈。七期毕。师往无锡斋僧馆。病转剧。忽一日遍告檀越期以明日将行。众如期而至。师即起坐念佛。合掌而逝。

　　赞曰。师与余知交最久。余尝断师必生西生。何以知之。盖师具三真。谓真解脱。真干净。真精进故也。然虽言之。尚未有验。丁未冬。一元师从吴地来。述其坐化之事。因喜曰。余言验矣。

　　圣眼上人往生传

　　师讳明德。海宁人。俗姓马。四岁出家梵天寺。十六剃发。自幼性情孤僻。不好世务。唯读书吟咏。所居一室。萧然无长物。年三十六。将往律堂求戒。忽得喘疾。遂不起。有徒孙一苇延余及数友在寺结社。开净业堂。堂之左即师卧室。日闻钟鱼念佛之声。恒默随之。逮病笃。自知时至。乃命徒孙延众师至床前。高声念佛。少顷命止之。向余曰。愿师为我开示。余告曰。汝当尽舍万缘。一心念佛。万劫死生。只今脱去急宜着力。师遂同众念佛。复发四宏誓愿。语极恳切。至夜分。佛声方毕。才举观音圣号。即转身张目而逝。时雍正七年腊月二十六日也赞曰。昔东坡临终。径山禅师告曰。端明莫忘西方。坡曰。西方不无。但个里用力不得。今师乃能用力如此。可不谓难乎。人皆谓师年方强壮。有志未遂而死。莫不惜之。岂知一生净土。无志不遂。无愿不获。非唯不应惜。实所当贺。呜呼。贤矣哉。

　　念佛规约(并引)

　　夫生死海深。非念佛莫能济度。菩提路远。非净土孰可依凭。然苟非精进。念佛无自成功。未得一心。净土何由可到。今则三七为期。六时无间。四方善友俱集。一时胜会宏开。第恐懈怠易生。精勤难致。若无约束。何以䇿我身心。不有规模。何以生他敬信。谨酌事宜。略陈条列如左。五更闻钟声。一齐下单。洗面后齐集大殿念佛。无得晏卧不起。避懒偷安。明相既出。即用粥。粥后嚼杨枝毕。即入堂持佛名。候一寸香过。起身经行。打大木鱼。至香余一寸。即归位坐。默然而止。少顷用茶毕。打小鱼子两下。方可起身抽解。粥后三枝香。用小食。四枝香。用午饭。克定时候。不宜错误。坐香过一寸。二人起身行幡巡香。少顷。鸣鱼引磬二人亦起身巡香。有昏沉者。即持幡与之。令其行香执幡遗睡。如是展转。递相警䇿。至香余一寸。鱼磬二人先归本位。次行幡者至佛前问讯收幡。然后各归本位。佐食菜蔬。以四菜一汤为准。午饭后六枝香。用晚粥。明相既没。念佛六枝香。俟第六枝香将半。即向上长跪。称观音势至清净海众。各满百声。诵少净土文。礼佛十二拜。归单养息。余日例此至第七夜诵西方发愿方。礼佛四十八拜。余日二七亦例此。临睡入观。称佛千声。即默念佛名而卧。经行趺坐时。睡眠时。及大小便利时。不宜杂话。坐香。过二寸香不归堂者。即移蒲团在佛前。跪香一枝。昏沉时行幡至。不起身者。跪香一枝。不得出外闲游。归寮养息。及交头接耳。杂话戏笑。有犯者跪香一枝。会中有老病者。自应方便随顺。不拘常例。或随喜念佛。暂来即去者。亦不在此例。设有病缘。当告假不得随意自便。众中或有去就乖角。语言相争。揽群乱众者。即移单出堂。每一七完。养息半日。或静坐。或睡眠。俱默念佛名。切忌闲游杂话。每日巡照师各寮巡察放逸。每夜击板念佛。以警䇿睡眠。

　　以上条约。有犯者。悦众师应举。举而不服者罚。知而不举者同罚。跪香一枝。

　　净业堂规约(并引)

　　夫生死海深。非念佛畴能济度。菩提路远。非净土孰可依凭。然苟非精进。三昧无以成功未得一心。九品安能自致。今以三年为限。数子同居。但专持乎六字洪名。唯致力乎一心不乱。第恐时长行久。懈怠易生。实丧名存。劬劳徒设。不加鞭䇿。无以约束身心。必有条章。方能齐一彼此。幸相规而相劝。无争我以争人。俾净业速成。华台早就。见弥陀于现在。证三昧于此生。诚如是。则所愿不虚矣。谨立规约如左。每日课程。十时念佛。九时作观。一时礼忏。虽大寒大热。无得暂亏。黑白半月诵菩萨戒本。朔望日讽梵网经。经毕。长跪诵发愿文回向。凡遇佛降生日。成道日。涅槃日。及僧自恣日。俱宜设供献佛。随力为之。每年新正起念佛七。祝延　　圣寿。腊月起七。以济年终被杀众生。每夜黄昏候。到大殿施食。持变食真言四十九遍。念佛千声。以济鬼神。每日念佛受斋。俱搭衣朔望日午饭应持钵。非时食戒。佛制最严。宜并持之。宜禁止游行。不得出寺观望。入城闲走。除为父母师长看病因缘。或可暂时告假。余俱不可。告假须克定日期。若过期还者罚跪香。或托事延缓。久假不归者。各宜自便。宜谢绝迎送。尊客相看。略叙道话数语。寸香之外念佛而已。若有问法因缘。不在此例。宜屏弃杂务。凡经书笔墨诗偈文字。一切置之高阁。不应重理。不得应酬人间佛事。纵施主到山讽诵经呗。不宜辄许。设不得已。祇可礼弥陀忏。念佛而已。堂中除念佛外。一切不应杂话。纵有要事问答。亦宜低声。念佛昏沉时。用小幡一首巡香。互相警䇿。昏沉时。行幡至不起身者罚香。有过不忏悔。屡谏不止者罚香。动气发粗。彼此斗争者同罚。一人忍。一人嗔。嗔者罚香。凡有过。宜互相规谏。设有违诤。即应忏悔。不得隔日隔夜隔时。无故闯寮聚谈杂话者。罚香。非要事。止静不归堂者罚香。朝莫课毕回堂。维那合掌厉声。念呵责铭。以诫䇿我。我当长跪佛前。合掌承受。

　　省庵法师语录卷上
卍新纂续藏经第 62 册 No. 1179 省庵法师语录


　　省庵法师语录卷下

　　净业学人　彭际清　重订

　　劝修净土诗

　　实贤谫劣庸僧。褊卑陋器。本无大力。仰承前辈宗风。时有好怀。独结西方净愿。虽躬行不逮。原无实得于自心。而兼济未忘。乃有愚衷于此世。原夫净土一门。理极顿圆。事诚简易。在因强而得果疾。用力少而成功多。浅之则夫妇与知。深之则圣贤莫测。三根普被。万类均收。捞漉苦海之鱼。信为巨网。挽回末法之证。的是奇方。离斯捷迳。出生死以奚从。舍此法门。脱轮回而何日。但今时泛念者多。深信者少。或有诃为著相。贬作小乘。并由不读教文。祇是任凭胸臆。岂知中天调御。开金色口以丁宁。十方如来。出广长舌而赞叹。文殊普贤。尚有求生之偈。马鸣龙树。亦有愿往之文。至于智者永明之辈。中峰天如之流。并是教祖禅宗。莫不垂文著论。阐明至理。深劝后人。奈何末代凡夫。钝根浅识。乃欲远胜古人。置之弗屑邪。实贤因此感慨。尝欲发挥论议。解释疑情。于乙未秋。着诗三十首。一时草草付工刊版。惜乎理未周圆。事多疏漏。每欲从事添削。不遑下手。戊戌夏。依绍昙老人于隆兴精舍。学律安居。听经坐腊。自恣既竟。同学摄兄踊跃赞叹。怂恿卒业。由是芟其繁芿。补其阙略。理随事广。语逐文多。不觉信笔任心。盈编成册。于中铺陈依正。描写庄严。广破群疑。深彰一理。指示工夫以知操守。分张品类以劝从行。于是总陈三教。别派众流。所谓仕隐工商。渔樵耕读。乃至苦乐闲忙之辈。生老病死之人。莫之皆导以念佛。示其往生。凡一日二六时中。每年十二月内。无时非念佛之时。无月不思归之月。所以一其念。专其志也。夫信是道原。故首标依正以起信。疑为信障。故次释人情以破疑。疑障既除。信心堪发。信心既发。正行斯遵。故授之以工夫途路。非徒自善。尤宜利他。语贵随机。事须逗巧。故分之以品第人论。然有行无愿。终不往生。有念无观。亦难见佛。故受之以恒时运想。频月致怀。末则总叹娑婆之苦。同归净土之乐。伸明信愿。结劝往生。盖净土法门。不出信行愿三。故为次第如此。诗成。新旧共得一百八首。虽非法海之全珠。亦是义山之片石。文诚粗疏。语颇切实。伏乞观者知我苦心。鉴兹不逮。略其词而察其意。行其事以践其途。庶几同脱苦论。尽超乐土。幸勿因人废言。狥名弃实。是所至望。

　　我教原开无量门。就中念佛最为尊。都融妄念归真念。总摄诸根在一根。不用三祇修福慧。但将六字出乾坤。如来金口无虚语。历历明文尚具存。

　　一入西方境自融。双眸顿觉医销镕。无边刹土光中现。遍界真身象外逢。华衬玉栏红隐隐。树含金殿碧重重。色空泯合浑无寄。镜像分明绝点踪。

　　境胜由来道易修。多生习气一朝休。盘中甘露珠圆转。树上摩尼水倒流。碧玉莲台承足稳。真金华瓣衬身柔。三车已息驰求念。露地安然坐白牛。

　　琉璃地上绝尘埃。晏坐经行亦快哉。锦绣织成行树叶。丹青画出众楼台。漫空华雨诸天下。遍界香云大士来。何处忽生新佛子。芙蓉又见一枝开。

　　土净能令心自空。无边妙色现其中。千灯五照身光映。十镜交辉佛土融。珠网重重悬宝树。天童历历在华宫。龟龄鹤算浑闲事。直得虚空寿量同。

　　称性庄严非外得。天然果报自无穷。一尘遍入诸尘里。万法全收一法中。华映玉池人倒影。身游佛国地俱空。色心依正原无碍。但得情忘境自融。

　　琼枝瑶草色长新。别有乾坤世外春。红藕华藏金砌鸭。绿珠帘映玉楼人。尘沙莫计声闻辈。海水难量大士伦。博地亦能容入会。何时得与圣贤亲。

　　寂静身心自偶谐。寻常历览兴无涯。金幢倒映琉璃地。玉砌平铺玛瑙阶。自有好华堪供佛。更无尘事可干怀。何时得遂平生志。坐对鸳鸯水上排。

　　我佛慈悲相好身。随机应现不同伦。尽虚空界元同体。极一微尘总是真。叠叠髻螺山顶绿。弯弯眉相月钩新。七重树下金莲上。处处追陪二大人。

　　相好凡夫皆具足。六通无碍异常伦。直将果用为吾用。不改凡身作佛身。(净土一生成佛。更无中阴入胎之事。唯除愿力欲往他方世界度众生者)周顾十方同指掌。遍游诸国似比邻。回观此土修行者。龌龊生涯太苦人。

　　彼方殊胜事无穷。依正由来总不同。刬尽青山铺碧玉。收干沧海出虚空。法音自演风柯里。妙义频宣水鸟中。诸佛众生同一体。互相周遍尽圆融。

　　净土因何独指西。要令心念有归栖。一门入后门门入。初步迷时步步迷。直就下凡阶上圣。不离烦恼证菩提。莲华胜友应相待。何日归来手共携。

　　如来本愿非虚诳。称我名皆到此中。(大弥陀经云。设我得佛。十方众生。至心信乐。欲生我国。乃至十念。若不生者。不取正觉)莫患棘墙(三界)无客住。只愁枷锁(贪爱)几时空。(或曰。若世间人。皆往西方。则此方谁住。故以此喻晓之)百川归海水宁溢。万国朝王地岂穷。(或曰。若世间人皆往生。则众生甚多。彼国如何容受。故以此释之)易往无人真可惜。不知何事恋樊笼。

　　人传天竺是西方。(世传。西方去此十万八千里。是错认五天竺国。为西方也)天竺支那在足傍。(天竺人呼东土为支那。天竺支那同在南瞻部洲。足迹可到)莫向泥涂分净秽。(同居五浊。宁分净秽)休从火宅辨炎凉(同居三界。奚别苦乐)三千世界非吾土。(四大部洲。须弥山。六欲天。各满一千。名小千世界。千个小千世界。名中千世界。千个中千世界。名大千世界。总此三千大千世界。名为娑婆世界。皆释迦牟尼一佛所化之境也)万亿乾坤是故乡。(极乐去此十万亿三千大千世界)去去莫愁途路远。不劳弹指见空王。(天台云临终在定之心。即净土受生之心。动念即是生净土时)。

　　莫说西方为譬喻。(有人云。西方是譬喻之说。乃诱引凡愚为善。非实事也)须知名与实相应。譬甜似蜜非无蜜。喻冷如冰却有冰。槐国阿谁招客去。蜃楼何处劝人登。如来大圣成虚妄。谤法愆尤忏未曾。

　　人言肃杀是西方。死后身空堕渺茫。(有人云。西方是肃杀之气。人死归空。生气殄灭。即是西方。岂真有西方可生乎)身毒应无生博望。(身毒即天竺国。汉博望侯张骞。曾至其地)岐山那有活文王。(岐山在西夷。文王所生之地)众诸侯各朝天子。(问何故极乐在西。答极乐非定在西。但对东言西。譬如天子所都。名曰长安。诸侯朝天子。四方来者不一。东方来者。则曰长安。在西西方来者。则曰长安。在东长安。定有东西乎。弥陀所都。名为极乐。十方菩萨皆愿往生。东方生者即言极乐在西。西方生者即言极乐在东。极乐定有东西乎)四大洲殊睹日光。(四大洲。谓东胜身洲。南赡部洲。西牛货洲。北俱卢洲。殊睹者。日月环绕须弥山。照四大洲。东洲日没。南洲日中。西洲日出。北洲半夜。四洲人并指日出处为东。日没处为西。则南洲西方。即是西洲之南。北洲之东。东洲之北矣。方位宁有定乎)但得往生休恐怖。应知寿命实难量(大弥陀经云。我刹中人寿命。皆无央数劫)都言念佛是愚夫。得作愚夫亦己夫。龙树辩才还拙否。(龙树菩萨造毗婆沙论。发愿往生)文殊智慧是虚无。(文殊菩萨往生偈云。愿我命终时。尽除诸障碍。面见阿弥陀。往生安乐国)主人底事凭居易。(东坡诗云。乐天不是蓬莱客。凭仗西方作主人)公据何人问大苏。(东坡南行。唯带阿弥陀佛一轴。曰。此轼西方公据也)寄语聪明宜念佛。阎君应不爱之乎。

　　六字真经堪读诵。谁言名字假非因。(有人言。名字属假。非成佛因。岂有念假名。而成真佛)即名显体方称妙。托境观心易入真。(六字洪名为境。四性叵得为观)蜾蠃祝儿终肖父。(蜾蠃衔桑虫于穴中。呼祝七日。则还肖其父。众生念弥陀于心内。持名一世。安得不肖佛)蛣𧏙丸粪亦遗尘。劝君早发西归愿。臭秽何容恋此身。

　　娑婆体外事纵横。寂灭无如安养城。苦乐双忘名极乐。(或谓求生西方。是自贪快乐。非为了道不知。言极乐者。苦乐两忘。方名极乐。若对苦说乐。是人天之乐。不名为极)死生俱尽说无生。(问既说往生。即有生死。云何言无生。答谓达生体本空。故生即无生。又接引初机。权说往生。生已亲证。始知无生)佛无彼此皆同体。(又问何不念释迦。而反念弥陀。不念十方诸佛而念一佛。答念弥陀。即是念释迦。念一佛即念十方诸佛。以佛佛道同故。顺本饰教故。心得专一故。又弥陀与此土众生。偏有因缘故)地有东西是假名。何事劝人生彼国。只缘此土道难成。

　　若执往生为妄想。(或谓念佛是摄妄想一法。若求生西方。翻成妄想)岂言住此便成真。(若言生西方。是妄想。则住着娑婆。妄想尤甚)东西不着尤非理。(若言我今不求生彼。亦不住此。二俱不着。随意受生。此尤非理。何者。既非法身大士。又非应化圣人。欲爱未除。业缘未断。若不生西方。定生此土。既生此土。则仍在轮回。业力所牵。三途有分。安能随意受生邪)净秽双忘亦是尘。(只此净秽双忘一念。亦是情计。尚属法尘所摄。若真双忘。则何碍求生)生本无生生四士。见犹离见见三身。须知真妄原同体。迷悟由来总在人。

　　才劝往生言著相。尽思贪恋却迷蒙。无生毕竟有生在。(有执断见者言。死后永灭都无生处。不知业牵识走。毕竟复入胞胎。除却念佛往生。更无有脱离处)离相依然住相中。(若言死后永灭。不求往生。名不著相。是则离缘起相。生断灭相。断灭相者。是邪见法)念与佛融方是即。(荆溪云。体不二故方名为即。近世聪明之士皆言。即心即佛。及劝念佛。便言著相。不知念佛念心。本来一体。但执念心。不信念佛。则心佛是二。何名为即)心将境异不知空。(即事显理。名为真空。拨事求理。名恶取空。近世聪明之士。亦知心净土净。语以净土。便言著相。不知心外无土。土外无心。但执唯心。不信净土。则心与土。划而为二。此恶取空。非真空也)会须心佛双忘后。日照山川处处通。

　　都言净土唯心是。十万余程是外求。但执妄心居在内。(若言十万亿佛国之西方。是外求者。则认方寸。妄心居内。便同阿难所计七处之一)不知真性体全收。(楞严经云。当知虚空生汝心内。犹如片云点太清里。况诸世界。在虚空邪)弥陀诸佛镜中影。极乐娑婆水上沤。取舍厌欣无𦊱碍。自家屋里任优游。(欣自心之净故取。厌自心之秽故舍。一取一舍。不碍唯心。何外之有)。

　　尽说厌欣为障道。谁知净业善资成。厌离未切终难去。欣爱非深岂易生。何处安居能徙宅。谁人无事肯登程。铁围山外莲华国。掣断情缰始放行。

　　人疑念佛恐成魔。魔佛相争不较多。了境唯心无𦊱碍。(但了佛从心现。外境本空。则虽魔即佛)将心取境便淆讹。(不知境自心生。取着为有。则虽佛即魔)国君愦愦民方扰。室主惺惺盗敢过。(一念取着则魔得其便。妄心不起。则鬼不奈何)须信佛心常护念。(弥陀经云。念佛之人。一切诸佛之所护念)波旬束手更谁何。

　　都言处处是西方。平地高山总不妨。(古云。高山平地总西方。此是真实到家之语。若未到家。便成戏论)入厕岂宜还塞鼻。冲泥何事尚褰裳。(塞鼻褰裳。即是秽相未空。处处西方。岂非妄想)病来那得心无苦。梦里焉知身在床。莫话空言违实行。好凭落日望还乡。

　　尽说西方是小乘。小乘原自不相应。(法华经。信解品。迦叶等四大弟子白佛言。但念空无相无作。于菩萨法。游戏神通。净佛国土。成就众生。心不喜乐。故知净土法门。是菩萨所行。非小乘事。盖如来在小乘教中。不说有他方佛土。唯大乘方等经中。广谈十方佛国。而谆谆唯指归西方净土一门。故西域禀小乘教者。都不信有弥陀佛国往生之事。学大乘者。多修此法。今人反谓。净土是小乘法。大乘所不为。岂不大颠倒耶)须知念佛还成佛。(云栖云。念佛成佛。是亲种子。故华严十地文。地地不离念佛)大胜为僧又作僧。(大智律师云。近见禅讲宗师。有发愿来生童真出家者。尝试语言。汝今已得男子出家。合求出离。何乃复求男子。再愿出家。略无胜进乎)白社远公咸愿往。(晋慧远法师。于庐山集众念佛。刻木为莲。具十二叶。引流泉入池。每度一时。水激一声。昼夜六时。禅诵不辍。与会诸贤。往生甚众)华严大士亦求登。(华严行愿品。普贤菩萨偈云。愿我临欲命终时。尽除一切诸障碍。面见彼佛阿弥陀。即得往生安乐国)攀龙附凤知何限。底事吾侪不愿升。

　　余教修行歧路曲。此门直入坦途平。三祇行远终难就。十念功成便往生。(藏教修行。要经三祗百劫。方成佛道。圆教念佛。但凭十念一念。便得往生。此则教门顿渐不同。自他功力有异。盖余法修行。多凭自力。念佛一门。兼藉他力。他力易就。故十念即生。自力难成。故三祇尚滞。有谓西方极乐。非一生可到。须经多世。展转修行。方得往生。此不知教门殊胜佛力难思也)大石载舟还不没。(那先经云。如持百枚大石。置于船上。因船力故。石不没水。若无其船。小石亦没。大石喻重罪。船喻佛力。不没喻不墯三途。无船喻无佛力。小石喻轻罪)苍蝇附骥始堪行。扬帆顺水因风便。何惮迢迢十万程。

　　休言极乐苦难生。才说难生是障门。(障门有三。一疑业力深重。二疑福力轻微。三疑修行日浅。有此三疑。不得往生)佛力自能除业力。信根端可拔疑根。(须信弥陀愿力深重。尚不弃五逆十恶。何况善人尚收功于十念一念。况复多念)深逃私债藏王府。(一入西方冤业不能违害)现受官刑遇圣恩。(亲蒙佛力。冥府不得勾牵)早晚相从裹粮去。此生终不负慈尊。

　　莫执坛经排净土。(坛经云。东方人造罪念佛。求生西方。西方人造罪念佛。求生何土。此意正劝人修善。不言无净土。亦非谓西方。实有造罪之人。当以意逆志。不可以辞害意)祖机佛语并圆融。因言荐理彰吾教。得意忘言显本宗。十善齐修焉造罪。群贤共会岂还蒙。他方此土何来去。法界明明在眼中。

　　念佛若言真漱口。(赵州云。念佛一声漱口三日。今人便谓。不必念佛。莫错会好)诵经应不用开唇。药能医病还成病。火本温身反炙身。(天台云。般若如大火聚。四边不可触。触则被烧。不触则温身熟食。古人一时遣着之语。今人执之。作实法会。岂非被烧乎)佛见未生除甚么。(赵州云。佛之一字。吾不喜闻。古人真实证到这个田地。方开大口。今人口谈禅理。心轻实行。尚未除恶见。何况善见。尚未起三乘见。何况佛见。尚未起佛见。云何而除佛见)凡情尚在断何因。劝君莫漫闲言语。只要今生出苦轮。

　　念佛圆通摄六根。耳根谁谓独超伦。(人知楞严圆通耳根殊胜。不知念佛即摄耳根)音闻既是圆常体。名字元非生灭因。(问曰。经言诸行是无常。念性元生灭。念性尚是生灭。况名字邪。答曰。经文为顺。此方之机。于诸门拣择一门。今初心入道。故有抑扬之论。实则二十五圣法门。皆具圆通常义。故曰。圣性无不通。顺逆皆方便。言无不通。则知无不圆常也。岂名字独成生灭邪。又问。圣性虽无不通。初心八道。岂无迟速优劣。答别论虽尔。通论不然。念佛既摄耳根。则同是一门。何分优劣。又念佛主于意根。遍摄五根。耳根唯属于耳。不兼余根。耳根从一门深入。念佛则根根可入。当知耳根不摄念佛。念佛能摄耳根。故此一门。三根普被)以念念名名固切。将闻闻佛佛还亲。由来二圣皆昆仲。同作弥陀辅弼臣。

　　不信西方不愿生。都由执计未能清。持冰唤水须融水。(或谓即心是佛。何须更见弥陀。今释曰。言即心是佛者。如持冰唤水。冰虽是水。结滞未融。须假太阳。方能和解。心虽是佛。全体在迷。须假佛日方能开悟。岂可固执迷心。而不愿见佛乎)指木为楹岂是楹。(或谓。即心净土。何以更生净土。今释曰。言即心净土者。如指木为楹。木虽可以为楹。而不即是楹。心虽能造净土。而非即是净土。今试自问。十二时中。于一切境缘上。还起一毫杂念染污心否。若有一毫杂念染污。即是秽相未空。云何言即心净土。如是之言。皆为自欺。故知若不往生。唯心净土。终不得显)己佛还从他佛显。正因须藉了因明。殷勤苦口缘何事。只为娑婆是火坑。

　　悟后莫言休见佛。应知悟后正求生。(天如云。汝若悟心。则净土往生万牛不能挽矣)童蒙未可离师学。稚子犹宜傍母行。喆老后身休更蹈。(宋喆老住京师大刹。四十年不睡。坐禅精苦。坐化后。纸袄亦烧出舍利。后生大富贵处。一生多受忧苦)青公覆辙岂堪成。(宋青草堂后身。作曾鲁公)会须亲证无生后。回入娑婆度有情。

　　借问往生何计䇿。须凭信行愿俱全。信根先向心田种。行足还加愿力坚。路乏资粮终不到。(有信愿无行)马无缰御孰能前。(有信行无愿)但将三事为符契。𢹂手同登九品莲。

　　念佛休嫌妄想多。试观妄想起于何。无心收摄固成病。着意遣除亦是魔。救火抱薪添烈焰。开堤引水作长河。直须字字分明念。念极情忘有甚么。

　　佛声易可除昏散。出口还收入耳来。蓦地乱茅随火尽。蔽天浓雾逐风开。通身是佛谁为念。遍界生莲不用栽。何待临终生极乐。即今端坐玉楼台。

　　弥陀四字绝商量。只贵专持不暂忘。若厌平常终隔断。才求玄妙便乖张。粗尝橄榄宁知味。细嚼盐齑始见香。念到身心空寂处。不劳开口问西方。

　　念弥陀佛贵专精。念到功深念自纯。念念圆明真性体。声声唤醒本来人。婴儿堕水频呼母。荡子还家始见亲。却话从前离别事。翻令呜咽泪沾巾。

　　欲得工夫无间断。直须精进始相应。暂时失念云霾日。瞥尔生心蛾掩灯。小水长流终贯石。沸汤停火亦成冰。往生作佛浑闲事。只在当人念力能。

　　念佛欲知端的处。个中殊不计功程。尘消古镜光逾远。风定寒潭水自平。四性本空心历历。三身叵得佛明明。一门具足诸方便。止观匪从渐次成。

　　行时正好念弥陀。一步还随一佛过。足下时时游净土。心头念念绝娑婆。傍华随柳须回顾。临水登山莫放他。等得阿侬生极乐。十方来去任如何。

　　住时念佛好观身。四大之中那一真。我与弥陀非两个。影兼明月恰三人。空房渐朽应难住。腐栋将颓岂易蹲。何日如蝉新脱壳。莲华胎里独栖神。

　　坐时观佛足跏趺。身在莲台华正敷。毫相分明随念见。金容映现与心符。事如梦幻元空寂。理到圆融非有无。何日池头捧双足。亲蒙顶上灌醍醐。

　　卧时念佛莫开声。鼻息之中好系名。一枕清风秋万里。半床明月夜三更。更无尘累心难断。唯有莲华梦易成。睡眼朦胧诸佛现。觉来追记尚分明。

　　僧宜念佛痛加鞭。得预莲池清净缘。亲听法非徒对本。顿明心不用参禅。明师岂若弥陀好。善友谁居补处前。一念遍游诸佛国。笑他行脚困山川(僧)。

　　此方正教在儒宗。但尽今形后世空。仁义躬行虽切实。死生才话却朦胧。好寻归路思安养。莫认邮亭作故宫。净土原从忠孝得。金台上品奏元功(儒)。

　　道家搬运为延龄。用力偏多功少成。要识神仙非不死。(楞严经云。复有从人不依正觉。修三摩地。别修妄念。存想固形。游于山林人不及处。有十种仙。寿千万岁。斯亦轮回。妄想流转。报尽还来。复入诸趣)须知净土始长生。(后魏昙鸾法师。初受陶隐君仙经十卷。专事修炼。后遇菩提流支。问曰。佛道有长生乎。支曰。长生不死。我佛道也。遂以十六观经。与之曰。学此则三界无复生。六道无复往。其为寿。不可穷也。鸾于是遂焚仙经。而专修观经)持金作钏终无变。弄泡成珠但有名。(或问。我学仙。则现世便得长生。汝念佛。则现身便死。长生何在。答曰。汝执幻身为坚固。如弄泡成珠。有名无实。我知心性为真常。如持金作钏。终无变易。又神仙寿命千年易尽。如弄泡成珠。西方寿命劫石难量。如持金作钏)寄语学仙宜念佛。莲池端的胜蓬瀛(道)。

　　求官常恨做官卑。官愈高时势愈危。太璞不完惭美玉。泥涂曳尾羡灵龟。已知仕宦空无味。试看弥陀念是谁。案牍虽忙姑少置。朝朝十念不宜亏。(十念者。每日清晨。向西正立。合掌连声。称阿弥陀佛。尽一气为一念。如是十气。名为十念。尽此一生。不得一日暂废。若能如是。决定往生)△(仕)。

　　处士逃名远市阛。此身清隐翠微间。平分岭上半边月。高枕床头一片山。白屋安贫终暂计。夕阳归路岂知还。莲华佛国深深处。出世芳踪不可攀(隐)。

　　百工居肆易成功。业有专门各不同。旋转化工归手内。挽回造物在胸中。从来命不由人做。只有心堪自己攻。随分妻拏且安乐。团圞头念佛丛丛(工)。

　　商客经年道路行。舟车迅速每兼程。利深不觉风涛险。物重翻将性命轻。长恨货多难长价。焉知身死不重生。劝君念佛归西去。利比娑婆万倍赢(商)。

　　渔人活计在扁舟。南北东西任去留。劈破月华沈棹底。移来山色上船头。常教妻子张罗网。谁识阎翁下钓钩。苦海无边休陷溺。早凭佛力忏深尤(渔)。

　　樵夫家住碧山垠。斤斧声中倒乱薪。斫断云根穿地脉。凿开石齿露峰唇。但看旧冢埋枯骨。不见新坟起死人。及早回头寻出路。莲华胎里好藏身(樵)。

　　农人念佛好殷勤。旋种新秧手自分。片笠冲开杨柳雨。一犁耕破杏华云。曲肱饱饭欣秋熟。回首思乡望夕昏。一片琉璃田地美。天然殊不用耕耘(耕)。

　　世间万事总浮尘。只有诗书差可人。千卷西窗残月夜。数编东阁乱山春。吟声未若佛声好。书味何如道味真。识得自心清净土。文章糟粕不堪陈(读)。

　　一等世人修福业。希图来世作公卿。假饶位极五侯贵。何似身居下品生。施水但滋贪种子。(因贪富贵。而行布施)善芽翻长业根茎。(因布施而招富贵。因富贵而造业。因造业而复堕三途)愿回有漏成无漏。(以此福业。回向西方。即成无漏)早注华间第一名。(此方念佛。西方七宝池中。即生莲华一朵。标名其上。身后托生其中)△(营福)。

　　一心差处路歧逢。自造经书立本宗。(即今五部六册之类。皆偷窃佛经。杂以鄙语。以成己典)两扇门边传秘诀。三家邨里聚群蒙。乐邦有路元平直。佛法无私本至公。奉劝回头归正教。弥陀念念见真空(外道)。

　　尼师念佛好随缘。莫向深闺处处穿。自守清贫为服药。休营痴福更招愆。(古人云。有为之功。多诸过咎。天堂未就。地狱先成)情根断似枯丝藕。戒体芬如出水莲。他日神栖安养国。七珍池上礼金仙(尼师)。

　　贫人念佛莫踌躇。寒饿肠中爱易除。灶脚日斜烟未起。屋头露落被还虚。深知此界为囚槛。极厌残骸是溃疽。无限天衣诸化食。他年极乐任安居(贫)。

　　家道休夸堪敌国。从来贵德贱金铜。无双富莫如原宪。第一贫唯是石崇。徒有千箱遗子息。难将一物见阎翁。何如念佛生安养。自性财原用不穷(富)。

　　贵人虽贵未为欣。死后还他一个坟。三谢园亭空燕子。五侯门户但寒云。身登上品方为贵。心悟真如始立勋。却到莲池更回首。世间蝼蚁尽纷纷(贵)。

　　宿业今招下贱身。从来眉眼未曾伸。频年辛苦恒随主。毕世勤劳敢怨人。好向己躬勤念佛。偏宜净土独栖神。他时得预莲池会。入圣超凡贵绝伦(贱)。

　　智人业识每弯环。好把从前念尽删。六个字中无计较。一声佛外绝机关。物情料破宁知死。世事多能只欠闲。毕竟往生为上䇿。早寻归路自知还(智)。

　　慧业文人道易成。休夸才思负聪明。数篇未足充饥饿。半字何曾敌死生。绮语化为真实语。吟声翻作苦空声。乐邦大有佳章在。水鸟风枝尽会赓(慧)。

　　愚夫造罪恣贪嗔。肯信从来果与因。祇道现生无后世。可知今日有明晨。(或问曰。明晨可见。后世何人能见。答曰。天眼能见。汝既无天眼。又不信佛语。是以不见后世。又问。天眼能见其相云何。答曰。如见人从一房出。复入一房。死此生彼。亦复如是)新移宅舍犹述向。才换衣裳不识人。生死关头真痛切。劝君念佛莫辞频(愚)。

　　痴人垂老不知休。唤杀朦胧未转头。毒病偏将医作恶。沉疴翻与药为仇。爱绳易缚禽投槛。欲饵能牵鱼上钩。奉劝世缘宜早悟。莲池种子尚堪投(痴)。

　　世间唯有苦人多。自造新殃可奈何。满地蓬蒿春不到。一身枷锁夜难过。称冤莫更呼天地。叫痛应须念佛陀。三界从来是牢狱。劝君及早出娑婆(苦)。

　　莫道人间乐事稠。由来乐极转生忧。满城华柳𢹂佳客。彻夜笙歌醉画楼。但觉酒来人面上。那知死在脚跟头。西方净土真为乐。但念弥陀便往游(乐)。

　　闲人念佛正优游。莫把光阴空里投。老有音书头渐白。死无官帖命难留。身前预把资粮办。眼底休为儿女愁。家在乐邦归去好。自然衣食不须谋(闲)。

　　劝君念佛未能闲。等得闲来病现前。心到乱时须着眼。念从忙处要加鞭。千军队里单刀入。百沸汤中勺水传。佛不碍忙忙自碍。便从今日奉金仙(忙)。

　　少年念佛正精神。莫待衰迟始问津。青草半埋红粉骨。黄泉多见黑头人。献珠龙女疾成佛。访道善财还证真。一旦无常音信至。此时追悔欲何因(少)。

　　莫年光景苦无多。电影沤华一刹那。黄叶渐凋真老矣。秋风将至奈愁何。无心不用贪浮世。有口唯应念佛陀。珍重临行须努力。莫教万劫自蹉跎(老)。

　　疾病由来是药方。深知生死是无常。重刑受过悲牢狱。剧苦尝来厌革囊。念念弥陀休背觉。心心极乐愿还乡。何时得受清虚体。寿极河沙不可量(病)。

　　死时莫漫自惊惶。(念佛人第一切忌怕死。怕死则不得往生。多有一生念佛。临终唯务服药求医。都不说着往生之事。此怕死之过也)系念殷勤向彼方。脓血渐抛皮袋子。腥臊将脱垢衣裳。多生烦恼真疴瘵。一句弥陀是药王。苦海深沉但求出。莫愁佛不驾慈航(死)。

　　平旦寅时天气清。东方晓色已初生。法身未显仍居暗。慧眼才开始见明。安得乐邦今日去。都将妄习一时平。遥思供佛诸贤辈。衣裓盛华手自擎(寅时)。

　　卯时日出气苍茫。万象明明不覆藏。香雾丛中华影乱。红尘队里马蹄忙。想成处处青莲萼。念熟时时大觉王。直待无生生净土。遍周沙界是毫光(卯时)。

　　食时万户起炊烟。贫富由来事太悬。茅屋糟糠犹不继。朱门酒肉尚憎嫌。梦中苦乐原无实。觉后身心始不迁。安养此时应坐食。遥知百味现其前(辰时)。

　　巳时日影在禺中。恰恰还差分寸工。正念觉来犹有觉。妄心空处未忘空。边邪那个非中正。偏曲何人不至公。摄受三根归净土。直教万派尽朝宗(巳时)。

　　日轮当午正中天。普见高低物像全。阿鼻狱中真净土。蛣𧏙身里紫金仙。迷家荡子殊堪愍。背父痴儿信可怜。今日始知归故里。劫初田地尚依然(午时)。

　　未时窗外日初斜。华影阑珊上碧纱。三分光阴还过二。百年身世岂无涯。暂居此地非吾土。遥忆西方是我家。极乐人民无量寿。不将日月计年华(未时)。

　　晡时薄晚正逢申。业识茫茫丧本真。赡部洲中多苦事。娑婆界内少闲人。食中置毒焉知避。痒后搔疮岂厌频。日莫飘零不归去。空劳望断倚门亲(申时)。

　　酉时忆佛甚悬悬。独倚楼头耸两肩。眼逐浮云凝碧落。心随白日下青天。更无人去乾坤外。那有书来鸿雁边。坐久不知天已莫。却疑身在玉池莲(酉时)。

　　戌时万事且休论。要把无常念念存。大限忽来真黑夜。幽关不晓是黄昏。持珠易念生前佛。剪纸难招死后魂。预办资粮早归去。莫教前路悔无门(戌时)。

　　亥时人定绝喧嚣。痛策身心莫漫憍。斩断妄心青草死。推开昏暗黑山高。泪因忆佛浑难制。愁为思乡不易消。遥想白莲华萼上。定知名字已曾标(亥时)。

　　夜半子时群动息。阴阳往复互回旋。一轮孤月千家梦。几点残星万里天。土自想成宁有外。佛从心现本无边。何时永灭迁流苦。华里藏身出盖缠(子时)。

　　丑时后夜晓鸡鸣起坐披衣忆想清。一念未生真佛现。万缘才动假名成。知缘不实名何碍。达妄无依念自平。安得身心归极乐。真空幻有总无生(丑时)。

　　春王正月是新年。贺岁家家设酒筵。万户笙歌行乐地。满街华月上灯天。目前景物难长好。劫外风光自不迁。安养故乡无蜡烛。枝枝相照玉池莲(正月)。

　　时当二月景堪夸。好念弥陀玩物华。浅白梨花初破朵。淡黄杨柳乍抽芽。轻烟薄雾莺儿店。细雨微风燕子家。争似故乡佳丽地。七重行树语频伽(二月)。

　　三月清明瞥眼过。伤心无那是愁何。满城风雨歌声少。十里山坟哭响多。早趁在生修净业。莫教临死怨阎罗。故乡春色还长在。想见芙蓉出缘波(三月)。

　　山林四月少尘埃。自念弥陀不用陪。新脱素衣摧粉箨。乱抛金弹落黄梅。穷途作客真为苦。荡子思乡最可哀。料得慈尊应念我。朝朝垂手望归来(四月)。

　　五月端阳景物偏。龙舟竞渡古今传。数茎蒲叶剑刻砺。一树榴花火欲然。苦海无边何日出。乐邦有路几时还。玉池流水洄漩处。阵阵香风泛白莲(五月)。

　　六月人间景气高。炎炎火宅被焚烧。一林树影藏高阁。十里荷华映画桥。念佛声悲频有泪。思乡心切更无聊。清凉池上何时返。涤尽烦襟水自饶(六月)。

　　新秋七月气初凉。溽暑将收夜渐长。四壁暗风鸣蟋蟀。一池衰草语寒螀。深宵倚槛窥残月。薄莫推窗望夕阳。客路竛竮久漂泊。苦求佛力早还乡(七月)。

　　中秋八月有微寒。零露瀼瀼被草菅。一树桂华香漏泄。万家明月影团圞。长思故国无音信。几欲高飞少羽翰。行树重重含佛土。何时亲倚玉栏看(八月)。

　　重阳九日景偏赊。自采茱萸且泛茶。红锦妆成千树叶。黄金开尽一篱华。每登山顶瞻乡国。却上楼头望故家。想见七珍池沼内。枝枝菡萏大如车(九月)。

　　十月由来是小春。桃红初破一枝新。长看旧冢添新家。每见新人送旧人。万劫死生谁动念。百年身世独伤神。回头便是西方路。只要当人愿力真(十月)。

　　天涯又见一阳生。六管飞灰气乍更。粒粒寒椒梅渐破。尖尖嫩玉柳将萌。夜长易得还乡梦。岁莫难为作客情。十万余程安养国。寸心耿耿挂长庚(十一月)。

　　岁尽时穷最可愁。阴云惨惨日悠悠。风㓟万木皆枯骨。雪覆千山尽白头。但见过年忙似箭。有谁离苦急如仇。那堪尚滞娑婆国。梦里光阴又一周(十二月)。

　　一自娑婆系业因。多生流转寔酸辛。须臾出屋又投屋。迅速舍身还受身。曾作王侯争国邑。几为蝼蚁丧埃尘。这回若不思归去。依旧从前受苦轮。

　　弥陀慈父愿门开。摄受群生等一孩。脓血团中离臭秽。莲华香里受胞胎。但凭净愿为良导。只有狐疑是弃材。浊恶娑婆难久住。早同善友赋归来。

　　八苦诗

　　生

　　业风吹识入胞胎。狱户深藏实可哀。每遇饥虚倒悬下。频惊粗食压山来。声闻到此心犹昧。菩萨于中慧未开。誓割爱缘生极乐。华中产取玉婴孩。

　　老

　　万事输人已退藏。形骸自愧少康庄。朱颜一去杳无迹。华发新来渐有霜。流泪暗思童稚乐。见人空话壮年强。宁知净土春长在。不使身心昼夜忙。

　　病

　　四大因时偶暂乖。此身无计可安排。残灯留影不成梦。夜雨滴愁空满街。自昔欢娱何处去。只今苦痛有谁怀。岂知极乐清虚体。自在游行白玉阶。

　　死

　　识神将尽忽无常。四大分离难主张。脱壳生龟真痛绝。落汤螃蟹漫慞惶。甘心狱户为囚侣。束手幽关事鬼王。何似华开亲见佛。无生无灭寿难量。

　　爱别离

　　生离死别最堪伤。每语令人欲断肠。虞氏帐中辞项羽。明妃马上谢君王。泪深江海犹嫌浅。恨远乾坤未是长。诸上善人俱会处。愿教旷劫莫分张。

　　怨憎会

　　苦事人情皆欲避。谁知夙业自相招。有钱难买阎翁赦。无计能求狱卒饶。兵败张巡思作鬼。身亡萧氏愿为猫。何时得预莲池会。积劫冤仇好共消。

　　求不得

　　穷达由来有夙因。转生希望转因循。扬帆屡见沉舟客。挂榜偏伤落第人。毕世耕耘难果腹。频年纺织尚悬鹑。乐邦衣食天然好。不用区区更苦辛。

　　五阴炽盛(色受想行识为五阴色阴是身。四阴是心。炽盛者。炽然增盛也)

　　逼迫身心苦事多。哀声无地可号呼。肝肠断处情难断。血泪枯时恨未枯。临海廿年持使节。过关一夜白头颅。何当净土修禅观。寂照同时离有无。

　　发愿偈

　　稽首释迦文。娑婆说法主。皈依无量寿。净土之导师。我今承佛力。阐扬净土教。诗成百八章。章各有八句。为顺此方机。故以诗演说。若我所说语。违背于诸佛。欺罔世人者。应受地狱苦。百千万亿劫。犹故不能尽。如其不然者。幸各生谛信。慎勿怀疑惑。而生增上慢。及以卑劣慢。由斯二种心。自致失善利。伏愿见闻者。展转递相劝。若有劝一人。乃至于多人。功德不思议。譬喻莫能尽。愿以此功德。普及于一切。我等与众生。同生极乐国。

　　不净观颂(并叙)

　　佛为贪欲。众生说不净观。观之既久。贪欲即除。可以越爱河而超苦海。余闲居阅大智度论因取意而为之颂。以此自警。并以警世云。

　　死想(先作此观为下九想张本)

　　有爱皆归尽。此身宁久长。替他空堕泪。谁解返思量。

　　胀想

　　记得秾华态。俄成膀胀躯。眼前年少者。容貌竟何如。

　　青瘀想

　　红白分明相。青黄瘀烂身。请君开眼看。不是两般人。

　　坏想

　　皮肉既堕落。五藏于中现。凭君彻底看。何处堪留恋。

　　血途想

　　无复朱颜在。空余殷血涂。欲寻妍丑相。形质渐馍糊。

　　脓烂想

　　腐烂应难睹。腥臊不可闻。岂知脓溃处。兰麝昔曾熏。

　　啖想

　　羊犬食人肉。人曾食犬羊。不知人与畜。谁臭复谁香。

　　散想

　　形骸一已散。手足渐移置。谛观妩媚姿。毕竟归何处。

　　骨想

　　本是骷髅骨。曾将诳惑人。昔时看是假。今日睹方真。

　　烧想

　　火势既猛烈。残骸忽无有。试看烟𦦨中。着得贪心否。

　　前诗粗示端绪尚未谛审观察复作五言律以广之。

　　死想

　　所爱竟长别。凄凉不忍看。识才离故体。尸已下空棺。夜火虚堂冷。秋风素幔寒。劝君身在日。先作死时观。

　　胀想

　　风大鼓其内。须臾膀胀加。身如盛水袋。腹似断藤瓜。垢腻深涂炭。蝇蛆乱聚沙。曾因薄皮诳。翻悔昔年差。

　　青瘀想

　　风日久吹炙。青黄殊可怜。皮干初烂橘。骨朽半枯椽。耳鼻缺还在。筋骸断复连。石人虽不语。对此亦潸然。

　　坏想

　　肌肤才脱落。形质便遭伤。瓜裂半开肉。蛇钻欲出肠。枯藤缠乱发。瀑藓烂衣裳。寄语婵娟子。休将画粪囊。

　　血涂想

　　一片无情血。千秋不起人。淋漓涂宿草。狼藉污埃尘。莫辨妍𡟎相。安知男女身。哀哉痴肉眼。错认假为真。

　　脓烂想

　　薄皮糊破纸。烂肉弃陈羹。脓血从中溃。蝇蛆自外争。食猪肠易呕。洗狗水难清。不是深憎恶。何由断妄情。

　　啖想

　　尸骸遭啖食。方寸少完全。不饱饥乌腹。难干馋狗涎。当年空自爱。此日有谁怜。不若猪羊肉。犹堪值几钱。

　　散想

　　四体忽分散。一身何所从。岂唯姿态失。兼亦姓名空。长短看秋草。秾纤问晚风。请君高着眼。此事细推穷。

　　骨想

　　皮肉已销铄。唯余骨尚存。雨添苔藓色。水浸上沙痕。牵挽多虫蚁。收藏少子孙。风流何处去。愁杀未归魂。

　　烧想

　　烈焰凭枯骨。须臾方炽然。红飞天际火。黑透树头烟。忘念同灰尽。真心并日悬。欲超生死路。此观要精研。

　　四念处颂(并叙)

　　佛垂涅槃。嘱诸比邱依四念处住。如佛无异。今时丁末法。正念者少。顾此法门。何人修学。岂唯不思其义。抑亦未识其名。可胜叹邪。余山居无事。读涅槃遗教品。因取其意以入声律。俾歌咏者正念增长。妄心息灭。置诸座隅。日以自警。并不忘遗诫云。

　　观身不净

　　一兴颠倒想。遂有幻缘身。脓血常交凑。腥臊每具陈纸粘皮裹肉。藤绊骨缠筋。毛覆丛丛草。虫居比比邻。内藏惟臭秽。外饰但衣巾。四大元无实。诸根岂有真。语言风自响。动转气相循。强号为男女。虚名立主宾。百年三尺土。万古一堆尘。贵贱空回首。贤愚共怆神。徒生复徒死。谁识本来人。

　　观受是苦

　　众苦从何起。深知受着情。顺违才领纳。取舍便纵横。有盛衰还至。无荣辱不成。怨从亲里出。哀是乐中生。王谢家何在。曹刘国已倾。悲欢几场梦。胜败一棋枰事与心违背。贫将病合并。钱神呼不至。穷鬼送难行。戚戚终何益。悱悱漫不平。无求卑亦贵。知足欠还盈。若悟真空理。忧欣何处萌。

　　观心无常

　　妄心无住处。体相竟如何。闪闪风中烛。摇摇水上波。一家门户别。(六根)六个弟兄多。(六识)扰扰各驰竞。(如眼逐色耳逐声等)纷纷总不和。(如眼不与声和耳不与色和等)青黄俄改换。(眼识无常)动静屡迁讹。(耳识无常)臭别香随到。(鼻识无常)甜来淡又过。(舌识无常)炎凉易翻覆。(身识无常)好恶每偏颇。(意识无常)境灭心安寄。情忘智亦孤。掀翻五欲窟。捣尽六根窝。劫贼归王化。飞禽出网罗。何当悟常住。诸妄尽消磨。

　　观法无我

　　诸法从缘起。初无我主张。因缘有生灭。念虑遂低昂。欲得翻成失。求闲反遇忙。畏寒冬不辍。苦热夏偏长。贫忆富时乐。老追年壮强。有谁憎顺适。若个好危亡。(得失闲忙泠热等皆从缘生不因我有)自在方为主。迁流岂是常。离根念何起。无识境还忘。内外无些子。中间有底藏。六窗虚寂寂。一室露堂堂。但得尘劳尽。居然大觉王。

　　种树叹

　　有树始封殖。枝叶方欣欣。主人爱佳种。溉灌殊殷勤。长养既有年。日望陵烟云。土浅根未固。摇荡风雨干。一朝遂倾倒。根荄不复存。嗟哉复嗟哉。徒增主人叹。

　　题蓝田叔画莲华佛国图

　　莲华佛国华为宫。彼国人民相貌同。父弥陀兮兄大士。不由乳养生华中。华之大兮如其体。或一二里至百里。光明中有妙香生。自然清净无伦比慧为食兮定为饮。法身无老亦无病。德水充兮宝地平。何用耕田与凿井。彼佛愿力独超卓。不遗五逆并十恶。信愿持名苟不亏他年定向莲华托。蓝君妙得丹青理。佛境重重笔端启。法界收藏片纸间。不觉恢恢有余地。我观净土是真画。为君一一分明话。弥陀相好是画佛。七宝庄严是画土。九品众生画里人。四色莲华画中座。画境森罗在目前。求其实法无处所。画人画法既无实。观与观者亦如是。妙观无非空假中。非一非三又非二。与君同见画弥陀。共诣西方入画图。亲证唯心安乐土。还来度脱苦娑婆。

　　舍身祈雨歌(有叙)

　　居士宋魁先者明州人。家郡南门。平居奉佛甚诚谨。辛丑夏大旱。郡县祈祷俱不应。出语人曰。我当致之。乃往天井山龙潭。投身而下。须臾雨大沛。旬日乃止。民赖以安。初居士之舍身也。问道于天井寺僧僧目送之。见有云自空起。少顷雨即四注。僧疑而往探之。乃见居士趺坐水上。俨然不动。遂报其家。取其尸归葬焉。噫亦奇矣。昔我世尊行菩萨道。舍身无数。救度众生遂致成佛。今观居士之事。颇亦类是不谓之菩萨。吾不信也。乃作长歌以纪之。

　　辛丑之夏旱魃骄。亢阳作虐如焚烧。乾坤为炉日为炭。煅炼万物皆枯焦。金乌烁烁毛羽烂。火云焰焰无时消。自夏徂秋五十日。点滴不闻润稻苗。田畴土地尽开拆。江河溪涧扬尘嚣。井底之蛙尚不足以自偷活池鱼性命焉能逃。农夫哀告声嗷嗷。呼天不闻怨天高。布裈当尽留赤肉。田禾枯死无蓬蒿。是时郡县计无出。为民祈雨心忉忉。呼神遣鬼莫能应。方士咒术无功劳。奇哉大士为众生。径往龙宫唤睡蛟。老龙当午睡不足。惊起平地翻波涛。龙潭之水何滔滔。其下鼋鼍常怒号。投身直下千万丈。忽然涌出水面如浮瓢。一雨旬日始休息。邨原城市皆周遭死者复苏枯者润垂垂禾黍翻江郊野航不觉入城市。柔橹忽到门前摇。劳者得休病者起。乡人相贺邻相邀吁嗟乎。大士寻常人不测。儿童妇女恒嘲调。一朝救世舍身命。直视四大同沤泡。众生之苦即我苦物我宁间于秋毫。但期一切得安乐。身虽苦痛心陶陶。我闻人固有一死。或重泰山轻鸿毛。此雨不从龙王降。亦非江海潮。直从大士悲心出。滴滴点点化为众生血肉性命之脂膏。能使寒者衣。饥者食。乱者治逆者韬。黄金未为贵。白玉何足高。大士不受功。此功何处标。我作歌诗纪其事。留与千古万古长歌谣。

　　赠东阿居士二首

　　城南静者居高枕一床书。世事吾何有。斋心只宴如。折腰休乞米。弹铗不求鱼。日夕相过从。秋风满敝庐高蹈谢时辈。翛然远市阛。分泉聊灌菊。补画当看山有爱皆成癖。无求始自闲。不须随物转。当处悟无还。

　　将赴浙中留别朔方居士

　　远公社里旧遗民。世外相逢说往因。千里关山两芒[尸@憍]。半瓢风月一间身。扁舟细雨孤灯夜残雪寒梅古寺春。准拟明年修白业。与君同作种莲人。

　　漉水囊

　　护生方便最为难。细行宜修莫自宽。性命由来无大小。死生从此有交关。一毛去体犹知痛。满盏充肠岂忍餐。奉劝行人须仔细。朝朝虫水要勤看。

　　礼塔纪事八首(并叙)

　　己亥春三月。余从西泠渡江。诣四明阿育王山。瞻礼释迦如来真身舍利宝塔。有德见师者。在寺礼塔期满八万四千之数。留余同礼。余欣然就之。乃即其处度夏。月余。闻兹大师亦至。同时礼塔。课诵之余。三人谈论佛法。相得甚欢。恨相见之晚。安居既竟。余然一指供佛。因作诗纪其事。以见一时之胜概云。

　　迦文灭度二千年。舍利于今尚灿然。自庆宿生何善利。得瞻光相塔门前。

　　一颗如珠缀小钟。青黄赤白现何穷。自心还见自心相。不是如来色不同。

　　佛身本自无生灭。舍利元从何处来。真佛现前当面错。妄将分别自惊猜。

　　殿含宝塔塔含空。刹刹尘尘本自融。八万非多一非少。毫端应现宝王宫。

　　我佛三祇修福慧。功成万古见遗勋。自家一颗光明种。久被尘埋直到今。

　　六时注想礼空王。忏悔殷勤不暂忘。月上塔尖人睡起。却疑舍利放毫光。

　　医王虽去药还留。惭愧痴儿病未瘳。读罢涅槃遗教品。伤心不觉泪长流。

　　夏终供佛将何事。一指持将当烛烧。犹有无明烧未得。不随残焰一时消。

　　庚戌春三月。余禁足于梵天寺之西院。右偏额其室。曰寸香斋。尊客相见。略叙道话数语。寸香之外。念佛而已。作诗以见志。并告众云

　　省公鬻产构禅房。古寺重开净业堂。尽埽万缘如涕唾。凭将四字作资粮。同人共结三年社。对客空余一寸香。三昧未成功未熟。此生终不到城隍。

　　偶成四首

　　无能祇合住深山。一室萧然独掩关。寄语世人休见召。此生终不到人间。

　　百八轮珠六字经。消磨岁月度光阴。平生只有西归愿。肯为他缘负此心。

　　为善初勤鲜克终。愿精一戒毕吾躬。从今日影过中后。粒米休将入口中。

　　破舟救溺理无由。抵死须撑到岸头。等得篙师登陆后。更移新棹入中流。

　　念佛述怀

　　六字中间无剩法。等闲觑破祖师关。赵州不喜吾偏喜。公案从今要再翻。

　　辞世

　　身在华中佛现前。佛光来照紫金莲。心随诸佛往生去。无去来中事宛然。

　　No. 1179-E 省庵法师传(附录)

　　师讳实贤。字思齐。一号省庵。常熟时氏子。世业儒。师生即不茹荤。总角时有出尘志。父既早歾。母张氏知其夙具善根。命为释氏子。七岁礼清凉庵僧容选为师。聪慧爽朗。经典过目不忘。十五剃染。兼通世典。能诗。善书法。前辈钱玉友许晹谷皆执节与交。然未尝顷刻忘生死大事也。性笃孝。母亡。于佛前跪讽报恩经。七七日岁时伏腊。必设像修供。他日至普仁寺。见一僧死仆地。师瞿然悟世无常。益加鞭䇿。年二十四。圆尸罗于昭庆。严习毗尼。不离衣钵。日止一食。胁不帖席。率以为常。庚寅。依渠成法师。听讲法华圆义。谒绍昙法师。听唯识楞严止观诸部。昼夜研穷。未三夏。三观十乘之旨。性相之学。无不通贯。昙师即授记莂。传灵峰四世天台正宗焉。甲午。叩灵鹫和尚于崇福。参念佛是谁话。操持严密。四月。恍然契悟。曰我梦觉矣。自是应机无碍。才辩纵横。鹫欲付以衣拂。弗受。辞去。爰禁足于真寂寺。日阅三藏梵筴。夕课西方佛名。三年期满。寺众请讲法华。师升座开演。河悬泉涌。沛然莫御。戊戌首春。止杭之隆兴寺。绍昙法师命师代讲经律。每击节称善。己亥春。诣四明阿育王山瞻礼舍利。先后五然指香供佛。每年佛涅槃日。讲演遗教弥陀二经。示是心是佛之旨。三根普摄。法化洋溢。江浙黑白倾心归仰。历有十载。法筵之盛。甲于诸方。又尝应永福普庆海云诸禅席。每进院。模范一新。清规肃穆。日讲法华楞严诸部。执经问难者翕集座下。未几。退隐杭城仙林寺。不出户庭。力修净业。己酉冬。杭人茅静远叶升皇甫子仪李执玉。监院师省躬一苇等。请主凤山梵天讲寺。于是屏绝诸缘。纯提净土。结长期。严立规约。昼夜六时。互相策励。人皆谓永明再来也。先后主刹十余载。得度弟子洎乞戒归依者凡数百人。间有学诗文者。师痛戒曰。人命在呼吸间。那有间工夫学世谛文字。稍一错过。便成他世。欲望出离难矣哉。至癸丑佛成道日。谓弟子曰。我于明年四月十四日长往矣。自此掩关寸香斋。限昼夜课佛十万声。明年甲寅四月二日出关。十二日。告众曰。吾十日前见西方三圣降临虚空。今再见矣。吾其生净土乎。随嘱付院事。遍辞城中诸外护。侍者以偈请师书云。身在华中佛现前。佛光来照紫金莲。心随诸佛往生去。无去来中事宛然。书讫。曰。我十四日定往生矣。尔等为我集众念佛。十三日。断饮食。敛目危坐。五更具浴更衣。面西趺坐。至巳时。远近坌集。雪涕膜拜。曰。愿师住世度人。师复启目曰。我去即来。生死事大。各自净心念佛。言讫。合掌称佛名而寂。少顷。鼻箸下垂。颜色明润。迄封龛色不变。虞山上首无住师。以是岁腊月八日。函灵骨。塔于琴川拂水岩之西。乾隆七年二月十五日。鄮山诸缁素怀师道行。迎骨去。重建塔育王寺之右。其旧塔以藏衣钵云。师生于康熙二十四年八月初八日。春秋四十九。腊二十五。着净土诗一百八首。注西方发愿文。续往生传。东海若解。舍利涅槃诸忏。并行于世。

　　乾隆十年岁次乙丑重阳日。同学西庵律然。述于三峰寂照堂之右轩。

　　省庵法师语录卷下(终)

　　No. 1179-F

　　菩提心文。悲心广大。四十八愿。愿力宏深。化导恳切。修持精进。一时清修之士。闻风钦抑。至今垂九十年。人犹称之不替。其行解真实。瑞应超卓。置之千百年中巍然杰出。奉继一代正祖。不亦宜哉。

　　墉初发心时。即奉是书为修学指南。三十年来。服膺研究。至今嗜之益深。惜文星阁版日渐馍糊。每欲翻刻苦乏净财。画禅寺主人涌公长老。宗净双诠。全提密显。䇿己功勤。为人心切。禅诵之余。好拈省师语句。警䇿学人。今春重刊流通。其自度度人之愿。可见一斑矣。刊成示余。属勘讹字。因录豁然开公所著莲宗九祖传后赞语代䟦。以此少分功德。愿涌公及未来际缁素之读是书者。与墉俱得不退菩提。同生安养。省师常寂光中当证明之也。

　　道光己亥三月朔日修净业学人贝墉谨识
