卍新纂续藏经第 62 册 No. 1188 净土必求


　　No. 1188-A 净土必求自叙

　　大本弥陀经云。佛告弥勒。其有得闻彼佛名号。欢喜踊跃乃至一念。当知是人。为得大利。则是具足无上功德。是故弥勒。设有大火。充满三千大千世界。要当过此。闻是经法。欢喜信乐。受持读诵。如说修行。所以者何。多有菩萨。欲闻此经。而不能得。若有众生。闻此经者。于无上道。终不退转。是故应当。专心信受。持诵说行。余为此。起信乐心。不顾讥谤。复集是书。以公有缘。倘有一毫之善。愿佛哀怜。令我临命终时。决定往生。一得往生。愿承此善。速入娑婆。以此经法。广化有情。尽未来际。永不疲倦。因今生所受净土之恩。难酬难报故也。净土必求者。净土即功德庄严。甚深微妙之境也。必求即至诚恳切。广大圆融之心也。夫净土妙门。乃诸佛共赞。难闻难知。故经云。多有菩萨。欲闻此经。而不能得。我幸有缘。已得闻知。那可不发决定之心。速修而证也。如人已登宝山。那可自甘受苦。不欲取宝而回也。是故应当。必定求之。每日持名。限定几万。每日礼像。限定几时。乃至毕命为期。朝朝向西十念。日日对像哀陈。皆必求之志也。若不如是。恰恰如登宝山。自甘空手。依旧长劫轮回。岂不痛哉。为此特采至切要之文。述成最警䇿之语。而为一生取办之要书也。诸佛甚深微妙净土之境。皆从众生广大圆融必求之心而得。故名之曰净土必求。是我同伦。切须多读。方得发起必求之心。而早归净土也矣。余因有戒述之誓。故然臂香四十八炷。供养阿弥陀佛。至心忏悔发愿云。我今然臂香。供养弥陀佛。愿我众罪愆。决定皆消灭。愿我命终时。决定生彼国。愿早闻佛乘。愿早度一切。愿以此功德。庄严佛净土。上报四重恩。下济三途苦。若有见闻者。悉发菩提心。尽此一报身。同生极乐国。

　　时在光绪三年佛诞日恋西比丘玉峰古昆稽首书于法源庵之报恩关

　　净土必求目录念佛法门功重老实感坚祖语奉行十念读要解得持名要诀读要解幸死尽偷心因动嗔心立行忏悔读四大祖师语有感称名述怀四则并序读佛偈四则并问答舌病难除戒午后食愧多贪恚愿迟作师自耻好谈慎说人过然臂香供梵网经(忏悔)满七自庆述怀告众六时经行出声念佛念佛堂所用赞六则

　　No. 1188

　　恋西大师净土必求(亦名净业痛策)

　　净业学者　(心永空静)　同较

　　念佛法门功重老实

　　昆深感净土法门之恩者。实从莲池大师。临终老实念佛一句而入也。莲池大师。一生不惜身命。阐扬净土。至临终时。见大众悲哀。苦求开示。不得已。尽力毕命。答一句老实念佛。大矣哉。不可思议也。我想此语。非但包括莲祖一生不惜身命。广度众生之说。真可以包括释迦如来。四十九年剖出心肝。普收万类之谈。何哉。老实者至诚也。念者众生本有灵觉之心也。佛者十法界最胜之果也。以此灵觉之心。称彼最胜之佛。则无明黑暗之情。九界垢秽之境。当下明净矣。浊流寸寸清珠映。暗室层层宝炬照。此之谓也。圆净四土。圆见三身。良在于斯。故要解云。一声阿弥陀佛。即释迦本师。于五浊恶世。所得之阿耨多罗三藐三菩提法。今以此果觉。全体授与浊恶众生。乃诸佛所行境界。唯佛与佛能究尽。非九界自力所能信解也。是故念佛功德。非三乘圣行之能比也。亦非人天福德之能同也。故彻悟云。倘置佛名。而别修三乘圣行。亦是浪用精神。亦是千钧之弩。为鼷鼠而发机。况造六凡生死之业乎。奉告现前信愿持名之友。当生庆幸。倘非深投佛种。久受佛恩。于此法门。安能信之。安能愿之。安能死尽偷心而力行之。死尽偷心者。即是信极一门不被诸惑也。亦即老老实实之谓也。亦即至至诚诚之谓也。当知此心。能顿超苦海。能顿入乐邦。能顿见弥陀。乃至能广度众生满菩提愿。故观经云。欲生上品上生者。第一当发至诚心。故知三藏十二部。悉不外乎一句老实念佛者矣。昆为此。信极莲池大师。真是弥陀化身。特来传此念佛三昧之秘诀也。为勉新学。复作偈云。

　　老实之心妙莫比。以斯念佛佛愈喜。可怜一类聪明人。越学希奇越背理。

　　老实之心把佛持。佛光遍照必常知。故能令彼愚夫妇。速脱尘牢入宝池。

　　老实之心念佛名。能使净业速圆成。故吾莲祖临终日。极口劝人依此行。

　　老实之心勤念佛。平平直直无奇特。弥陀因此更哀怜。必定早垂金臂接。

　　感坚祖语奉行十念

　　昆初参学时。见出家人。修十念法。每轻之曰。此是阿弥陀佛。摄受俗人之事。因其终日忙忙。不能多念。故发此誓。若能依行。亦可往生。出家之人。从朝至暮。功课许多。何必重此十念。只要一时功课。亦能抵几回十念。此因不知净土之宗旨故也。在俗之人。终日忙忙。但修十念。佛必摄受往生。况出家之人。终日或诵经多少。或念佛多少。再能依阿弥陀佛大慈悲愿。奉行十念。阿弥陀佛。岂不决定令其往生上品者哉。诸大祖师。奉行十念。盖为此也。昆那时真是愚痴之极。轻毁阿弥陀佛。如此大慈悲大愿力。三根普收之大根本法轮。若无此法。安能顿收十恶五逆。皆生净土。是故轻此法门。即是轻阿弥陀佛大慈悲愿。轻阿弥陀佛大慈悲愿。即是轻自己常住不灭之大圆觉心耳。楚石禅师。晨朝十念。终身不缺。幽溪法师。奉为日课。至老不休。此二圣祖。皆法门龙象。道德充足。远近皆知。尚且如是竭力奉行。故坚密大师云。此净业必不可少之行。即课佛多者。亦当行之。昆从此深思。忽然有省。始知十念法门。至要至切。故慈云忏主云。十念是净因要切。必不可废。聪明人。每每不肯行者。不知弥陀。有此大愿故也。或信不深愿不切故也。果能行之。必信愿坚固。所以定得往生。故要解云。深信发愿。即无上菩提。合此信愿。的为净土指南。由此而执持名号。乃为正行。若信愿坚固。临终十念一念。亦决往生。临终十念。尚能往生。况毕世奉行。岂不决定往生。故我于癸亥年二月十九日。在佛顶山禅堂。立誓为始。遂劝诸友。而共行之。丁丑年春日识于法源庵之报恩关。因述偈云。

　　十念顿圆清净业。弥陀因地悲心切。观吾受苦不能休。特驾此航来迎接。

　　十念顿圆清净业。慈云常代弥陀说。劝人每早向西持。尽报定生极乐国。

　　十念顿圆清净业。楚公宗匠亦欣悦。毕生常念志无休。亲见佛身遍界塞。

　　十念顿圆清净业。幽溪圣祖方明彻。德招天乐每临空。此法修行终不缺。

　　(附)慈云忏主十念法门

　　每晨服饰已。面西正立合掌。连声称阿弥陀佛。尽一气为一念。如是十气为十念。随气长短。不限佛数。气极为度。声不高低。不缓急。调停得中。十气连属。令心不散。专精为功。名十念者。是藉气束心也。作此念已。发愿回向云。

　　我弟子某甲。一心归命。极乐世界。阿弥陀佛。愿以净光照我。慈誓摄我。我今正念。称如来名。经十念顷。为菩提道。求生净土。佛昔本誓。若有众生。欲生我国。至心信乐。乃至十念。若不生者。不取正觉。唯除五逆。诽谤正法。我今自忆。此生已来。不造逆罪。不谤大乘。愿此十念。得入如来。大誓海中。乘佛慈力。众罪消灭。净因增长。若临欲命终。自知时至。身不病苦。心无贪恋。心不倒散。如入禅定。佛及圣众。手执金台。来迎接我。如一念顷。生极乐国。华开见佛。即闻佛乘。顿开佛慧。广度众生。满菩提愿(作已便止不必拜。要尽此生不得一日暂废。唯将不废。自要其心得生净土)。

　　读要解得持名要诀

　　昆每读弥陀要解。至光寿之文。感激之至。何幸而得领此妙宗。定是阿弥陀佛光寿二德之所加被。及一切诸佛大慈悲心之所护念。十方世尊。阿弥陀佛。无数劫来。为度我故。修菩萨道。不惜身命。原为此也。欲此妙宗。以熏有缘。而述偈云。

　　但将名号掐珠念。寿量光明全显现。欲契西来向上宗。只须老实休分辩。

　　但念名号光寿显现者。即要解云。阿弥陀。正翻无量。本不可说。本师以光寿二义。收尽一切无量。光则横遍十方。寿则竖穷三际。横竖交彻。即法界体。举此体作弥陀身土。亦即举此体作弥陀名号。是故弥陀名号。即众生本觉理性。持名即始觉合本。始本不二。生佛不二。故一念相应一念佛。念念相应念念佛也。复次由无量光义。故众生生极乐。即生十方。见阿弥陀佛。即见十方诸佛。能自度。即普利一切。由无量寿义。故极乐人民。即是一生补处。皆定此生成佛。不至异生。当知离却现前一念无量光寿之心。何处有阿弥陀佛名号。而离却阿弥陀佛名号。何由彻证现前一念无量光寿之心。如是则向上之宗。全在里许。只须老实念佛。不用分辩矣。故圆觉经云。居一切时。不起妄念。于诸妄心。亦不息灭。住妄想境。不加了知。于无了知。不辩真实。彼诸众生。闻是法门。信解受持。不生惊畏。是则名为。随顺觉性。如是众生。已曾供养。百千万亿恒河沙诸佛。及大菩萨。植众德本。佛说是人。名为成就一切种智。故彻悟禅师。大悟圆觉。剖心沥血。赞一声佛号云。倘置佛名。而别修三乘圣行。亦是浪用精神。亦是千钧之弩。为鼷鼠而发机。坚密大师。乃灵峰嫡子。深得要解以名召得罄无不尽。不劳观想。不必参究之旨。故云一句弥陀。非大彻不能全提。而最愚亦无少欠。倘有些子分别。便成大法魔殃。只贵一心受持。宁羡依稀解悟。又云。劫浊盛时。众生魇重。毋以持名杂参话。毋以粗心习胜观。杂参话则浊智腾波。定起邪见。习胜观则非其境界。定起魔事。唯以现前一念无明业识之心。令其专称阿弥陀佛名号。无间一心。未有不亲证亲到者。法门至此。愈卑而愈不胜仰。愈浅而愈不可俯。自呼自应。自魇自醒。一心之本元顿彰。法界之体用全揭。无庸钻仰。秪么修行。倘未悟透根源。宁可颛蒙合妙。夫颛蒙念佛。至矣极矣。无复加矣。此皆老实念佛。不用分辩之谓也。如是妙行。不可思议。六方共赞。犹不能尽。愿诸同学。深思深思。余惭愧宿障深重。不能现世宏扬如是广大法门。以报诸佛诸祖之深恩。唯有死心极力。毕命为期。六万弥陀。六时礼想。誓无间日而已。识于山阴法源庵之报恩关。

　　读要解幸死尽偷心

　　昆深惭垢重。虽有好学之心。实无久专之志。是故学经学律。学禅学净。皆不成就。幸读弥陀要解。至解五浊之文。而得死尽偷心。专持名号。欲共有缘。同死偷心。故将所幸。而述偈云。

　　持名容易死心难。幸把弥陀要解看。欲想一生离五浊。非凭此行必徒然。

　　非凭此行必徒然者。即要解云。吾人处劫浊中。决定为时所囿。为苦所逼。非带业横出之行。必不能度。处见浊中。决定为邪智所缠。非不假方便之行。必不能度。处烦恼浊中。决定为贪欲所陷。为恶业所螫。非即凡心是佛心之行。必不能度。处众生浊中。决定安于臭秽。而不能洞觉。甘于劣弱。而不能奋飞。非欣厌之行。必不能度。处命浊中。决定为无常所吞。石火电光。措手不及。非不费时劫不劳勤苦之行。必不能度。复次秪此信愿。庄严一声阿弥陀佛。转劫浊为清净海会。转见浊为无量光。转烦恼浊为常寂光。转众生浊为莲华化生。转命浊为无量寿。故一声阿弥陀佛。即释迦本师。于五浊恶世所得之阿耨多罗三藐三菩提法。今以此果觉。全体授与浊恶众生。乃诸佛所行境界。唯佛与佛能究尽。非九界自力所能信解也。若不深知其甚难。将谓更有别法。可出五浊。熢㶿宅里。戏论纷然。唯深知其甚难。方肯死尽偷心。宝此一行。此本师所以极口说其难甚。而深嘱我等当知也。

　　因动嗔心立行忏悔

　　妙叶禅师云。念佛三昧。体性虽圆。宜尽微细条章。革诸猥弊。乃至小罪。犹怀大惧。况我实有嗔恚诸友。令其动恨之大过。若不生大怖畏。至心忏悔。非但不能往生。复恐后世受大恶报。无量寿经云。今世恨意。微相憎嫉。后世转剧。至成大怨。可不惧乎。故于光绪二年中元日。敬然臂香九炷。以求忏悔。而述偈云。自惭垢重每生嗔。恼乱诸贤恨且深。为此臂然香九炷。忏除前罪学慈心。从此立誓。毕命为期。每月朔望。必然臂香三炷。至心忏悔发愿云。我今然臂香。供养弥陀佛。愿我众罪愆。决定皆消灭。愿我命终时。决定生彼国。愿早闻佛乘。愿早度一切。愿以此功德。庄严佛净土。上报四重恩。下济三途苦。若有见闻者。悉发菩提心。尽此一报身。同生极乐国。每日六时礼想中。加读慈云忏主大忏悔文一遍。以䇿嗔恚学友。及毁骂道人之心。不敢复起。我久喜此文。因其忏仪太长。故未遵行。今蒙妙能净友。直言相告。而知嗔过。乃方读此。合论云。真机非友不发。恶法非友不止。诚哉此言也。我本违父出家。逆师行脚。今又每每嗔恚学友。及远来挂搭请示之人。乃至内覆过失。外现威仪。造种种罪。将来必堕三途。越想越惭。越思越愧。怖畏之心。越起越大。幸每读此文。从怖畏而生法喜。其中妙益。不可思议。越读越警。越读越切。自鞭之语。无过于斯。欲共有缘互相警䇿。故述数言。以志缘起云耳。恋西学人古昆稽首书于法源庵之报恩关。

　　(附)大忏悔文(出净土十要)

　　我弟子某甲。至心忏悔。十方诸佛。真实见知。我及众生。本性清净。诸佛住处。名常寂光。遍在刹那。及一切法。而我不了。妄计我人。于平等法中。而起分别。于清净心中。而生染着。以是颠倒。五欲因缘。生死循环。经历三界。坐此相续。不念出期。而复于中。造极恶业。四重五逆。及一阐提。非毁大乘。谤破三宝。谤无诸佛。断学般若。用十方僧物。用佛塔物。污梵行人。习近恶法。于破戒者。更相赞护。三乘道人。种种毁骂。内覆过失。外现威仪。常以五邪。招纳四事。不净说法。非律教人。因佛出家。反破佛法。违逆师长。如法教诲。恣行贪恚。无惭耻心。以是因缘。诸恶业力。命终当堕。阿鼻地狱。猛火炽然。受无量苦。千万亿劫。无解脱期。今始觉知。生大惭愧。生大怖畏。十方世尊。阿弥陀佛。久已于我。生大悲心。无数劫来。为度我故。修菩萨道。不惜身命。今已得佛。大悲满足。真实能为。一切救护。今我造恶。必堕三途。愿起哀怜。受我忏悔。重罪得灭。诸恶消除。乃至娑婆。生因永尽。诸佛净土。如愿往生。当命终时。悉无障碍。(接发愿云)我忏悔已。六根三业。净无瑕累。所修善根。悉亦清净。皆悉回向。庄严净土。普与众生。同生安养。愿阿弥陀佛。常来护持。令我善根。现前增进。不失净因。临命终时。身心正念。视听分明。面奉弥陀。与诸圣众。手执华台。接引于我。一刹那顷。生极乐国。华开见佛。即闻佛乘。顿开佛慧。广度众生。满菩提愿(加于弥陀经礼想仪极乐世界大慈大悲阿弥陀佛下先读此文然后念佛)。

　　读四大祖师语有感

　　昆业障深重。何缘得熏持名妙法。实仗四大祖师之言教。而得开发者多。愧无学问。不能阐扬。以报祖恩。遂将书名。奉告诸友。以表不忘其本耳。幽溪大师之弥陀圆中钞。蕅益大师之弥陀要解。坚密大师之十要总序。彻悟禅师之语录。略揭大纲。而述偈云。

　　六字洪名妙莫穷。即空即假即圆中。法华止观皆明此。是故幽溪立钞宗。

　　六字洪名妙莫穷。华严全部在其中。竖穷横遍难思议。蕅祖因斯立要宗。

　　六字洪名妙莫穷。三身之德悉居中。彻公悟此垂言教。切切阐扬念佛宗。

　　六字洪名妙莫穷。坚师舍命于斯中。愿三大要广流世。令众得闻希有宗。

　　昆每读三大要。如膏肓之重病。得救济之神丹。感德岂可思议也哉。因述此偈。聊表其本。并采全文为证。以便持名学者。同沾妙益。净土十要总序云。净土持名之法。有三大要焉。一者六字洪名。念念之间。欣厌具足。如出幽狱。奔托王家。步步之间。欣厌具足。是故万缘之唾不食。众苦之忍莫回。高置身于莲华。便订盟于芬利。蛆蝇粪坏。可煞惊惭。二者参禅必不可无净土。为防退堕。宁不寒心。净土必不可入禅机。意见稍乘。二门俱破。若夫余宗。在昔之时。不必改弦。但加善巧回向。在今之世。秪可助行。必须净业专修。冷暖自知。何容强诤。三者一句弥陀。非大彻不能全提。而最愚亦无少欠。倘有些子分别。便成大法魔殃。只贵一心受持。宁羡依稀解悟。乞儿若见小利。急须吐弃无余。棒打石人头。嚗嚗论实事。已上三要。颇切今时。倘能真实指迷。我愿舍身供养。十方三世。共闻此言。

　　称名述怀四则并序

　　圆中钞云。凡诸佛应身接物。有乎四益。一以形益。现身是也。二以光益。放光是也。三以声益。说法是也。四以通益。现神通是也。唯阿弥陀佛。四益之外。更加之以名接物。以其有本时所发誓愿故也。余之四接。其摄机也狭。唯以名接物。其摄机也广。既弥陀发愿。以名而接物。是故应当。专修持名之行。以投愿海。方得感应易显。净业速成耳。又云一称嘉号万德齐彰者。名实不异之谓也。名即假名。实即实德。假名之外。别无实德。实德之外。别无假名。故彻悟云。全德立名。德外无名。以名召德。名外无德。所以幽溪灵峰坚密诸祖。皆劝持名。必不可杂观想。以违弥陀以名接物之大誓愿也。又灵峰大师云。念佛人。若更问念佛是谁。头上安头。骑驴觅驴。明眼人为之喷饭。而近代无知狂悖之徒。反以话头为奇特。名号为寻常。弃如意珠王。竞取瓦砾。可哀矣。昆为此直告云。能念佛的。即是不生不灭之大圆觉心也。念善定生天宫。念恶定堕地狱。念佛定生佛国。倘若更问是谁。正是灵峰所呵者。分明谁字话头。是钝根人事。有何奇哉。又经云。极恶之人。必堕地狱。暂称佛号。即变狱火。而成莲华。岂有圆顿微妙。更过于此。如上四段。皆至要至切之谈。持名行者。可不尽心竭力者乎。为畅鄙怀。复遵前义。而述偈云。

　　极乐巍巍万德尊。以名接物誓宏深。我今信佛无虚愿。决定持名求往生。

　　但称名号德明明。彼佛宛然在口唇。可愧我心多异念。于中未见紫金身。

　　称佛一声掐一珠。本来面目分明举。广长舌相证明斯。切忌更参向上理。

　　狱火炎炎称佛名。顿然一朵宝莲成。速超苦海无如此。那可于中不死心。

　　读佛偈四则并问答

　　余题读佛轩。有学者问云。佛贵心念。诸说皆然。师重口读。请示其由。令我断疑。亦好共行。余反问曰。万法唯心。汝已知否。答曰已知。又问。口是一法否。答曰口是一法。余曰既知口是一法。谅必已知口即是心。若不知口即是心。万法唯心之义。便不通矣。自口唯心。尚且不知。他物唯心。岂非空说。汝今既知。口是一法。即是自心。万法唯心之义。可谓的确矣。如此终日口读佛。岂非终日心念佛。何疑之有。复次当知。在朝贵士。处世明贤。无有一人。不从读诵而得也。何况出世间之大道。岂有不从读诵而成哉。遂作四偈。而安慰之。

　　佛号勤勤读。莲华速速开。弥陀曾有愿。决定为君来。佛既有缘赞。须加信愿持。朝朝只十气。亦决到莲池。人人佛肯读。个个菩提熟。乃至极凶人。亦能生彼国。下愚将佛读。贤者看为低。且待临终日。各人见是非。

　　舌病难除戒午后食

　　昆自癸酉春。忽得舌病。已经数载。不能断除。岂不哀哉。无奈舌病越久。贪味之心越炽。乃至时时刻刻。欢喜吃东吃西。如此之心。岂非大乱。心内之乱。犹可称佛。犹可往生。向外好吃之乱。丑甚丑甚。岂能现世而得往生者哉。念佛镜一书。将一切法门。与念佛比较。皆差百千万倍。唯午斋一戒。而极赞之。因此害。少人知觉故也。经云。贪财色名食睡五欲者。必堕恶道。可不惧乎。因此立誓。毕命为期。常持午斋。若破此戒。必堕地狱。不破此戒。愿佛哀怜。必生西方。因色身不佳。夜饥难忍。故于子时之后。稍用小食。而述偈云。

　　久缠舌病莫能去。定是多生贪口味。为此终身持午斋。子时稍犯当惭愧。

　　愧多贪恚愿迟作师

　　欲为人师。必须戒律精严。慧解具足。方能自利利他。道业圆成者也。愧哉。我古昆非但不能如是。抑且多贪多嗔。难调难伏。是故见恭敬我者。便生贪爱。见毁谤我者。便生嗔恚。此是古昆真实之言。若是妄语。必堕地狱。如此心行。岂能往生。故圆觉经云。有爱我者。我与随顺。非随顺者。便生憎怨。为憎爱心。养无明故。相续求道。皆不成就。岂不怕哉。故立一愿。愿早往生。迟作人师。以䇿爱顺之心。令着力念佛也。

　　我立一愿必坚持。惭愧难平贪恚痴。且待往生安乐国。方来此处作人师。

　　自耻好谈慎说人过

　　大宝积经云。菩萨成就八法。于诸佛前。莲华化生。一乃至失命不说他过。二化人令皈依三宝。三安置一切于菩提心。四梵行不染五造佛像安华座上。六能除众生忧恼。七于贡高人常自谦下。八不恼他人。昆每读此言。真实惭愧。菩萨乃至失命。不说他过。我从朝至暮。总是说人之短。论因果。岂不定堕三途。故梵网合注云。恶口之罪。亦令众生。堕三恶道。可不慎乎。因述偈云。

　　好谈人过罪弥大。必堕三途无出期。是故菩萨至失命。终不开口说他非。

　　然臂香供梵网经忏悔

　　梵网经者。昆从初受戒。便喜持诵。后于咸丰六年。在杭城太平门外。月塘寺相近之福善庵。偷得灵峰大师梵网合注。宛如旧失。喜如获宝。所以历逃兵难。终不弃舍。此书乃康熙间。台宗金松弘法师之遗物也。愈阅愈喜。遂熟读菩萨戒。欲为常课。惭愧宿垢深重。力不由志。于菩萨行。不能遵修。是故发心。于报恩关中。敬然臂香十炷。供养梵网经十重戒。又然臂香四十八炷。供养四十八轻戒。以求忏悔。并忏偷取梵网合注诸书。及一夜动嗔。故烧蚊虫。乃至作无益事。多伤虫蚁等罪。愿命终时。不堕恶道。正念分明。往生极乐。而述偈云。

　　敬然臂香供戒经。忏除破戒诸恶业。愿求临死不沉沦。正念分明生乐国。

　　满七自庆述怀告众

　　无量寿经云。其有得闻彼佛名号。欢喜踊跃。乃至一念。当知此人。为得大利。则是具足无上功德。昆恒于此言。喜彻骨髓。愧持念之功。未竭其力。由是发心。于光绪丙子秋月。在法源庵之报恩关。启建七七道场。惭愧数经七期。皆被障缘扰乱。虽功不虚弃。实不称怀。故今特请妙能法师。为众讲经。共相护七。以安内外。昆禁止语言。以绝外事。定拾万弥陀六时礼想为日课。以䇿懈倦。于起七日。敬然臂香三十八炷。供养六方三十八佛名号。又然臂香二十一炷。供养释迦弥陀观音势至。及众菩萨。以求加护。令我内外诸障不起。每晨敬然臂香三炷发愿云。我今然臂香。供养弥陀佛。愿我众罪愆。决定皆消灭。愿我命终时。决定生彼国。愿早闻佛乘。愿早度一切。满七日。敬然臂香四十八炷。供养佛说阿弥陀经。又然臂香十二炷。供养阿弥陀佛。观音势至诸菩萨众。以申回向。愿我承此道场功德。临命终时。决定得生极乐世界。早见弥陀。早度众生。又然臂香三炷告众云。

　　古昆深愧障重。妄想难除。七七已完。并无祥瑞。只于第三七完养息。得一异梦。至险至善。堪为警䇿。可以对众说说。梦一人。以一把凶刀。横驾我顶。手不能抵。心中怖急。知必定死。忽忆弥陀。必能救护。即用毕命之力。勇称佛号几声。遂醒。得一身大汗。欢喜异常。不能为喻。深思之。必佛力使然。真真实实。是持名之大切要。坚密大师。六字洪名。念念之间欣厌具足之旨。不外乎此。欲终身为警䇿。而述偈云。凶刀驾顶。命必难顾。勇心称佛。佛心救护。欲想临终。决定离苦。念念之间。应当如此。昆于持名之行。最喜坚密大师。六字洪名。念念欣厌之言。依凭数载。犹未得旨。今获此梦。心安意悦。感恩难思矣。敬然臂香四十八炷。供养阿弥陀佛。愿我临终念佛。与此梦无异。

　　七越打。灵峰大师之恩越显。秘藏指南云。深信切愿念佛。而念佛时心多散乱者。即是下品下生。此语真是阿伽陀药。万病总持。令我垢重心乱无救之人。得知念佛不用怕妄想。只要信深愿切。必定往生。末法亿亿人修行。罕一得道。唯依念佛。皆可度脱。此之谓也。我从此。不管妄想多少。只顾持名每日几万。愿早生下品。免受轮回。想我垢重心乱。病无可救。幸得遇此活命灵丹。粉骨碎身。岂能报其深恩也哉。故于今日。敬然臂香四十八炷。供养灵峰蕅益大师。而发愿云。我今然臂香。供养灵峰祖。愿我速往生。早来击法鼓。普化垢乱人。同生安乐所。唯愿大慈悲。证明摄受我。

　　四七完。承妙能法师。入字赞云。谅此回七期。必定仗佛冥加。得成三昧。今不瞒丑。而对之曰。古人念佛。往生甚多。先得三昧。而后往生。能有几位。实为信深愿切。临终仗佛力冥加。暂得一心不乱。而往生者多。故普贤菩萨行愿品云。愿我临欲命终时。尽除一切诸障碍。面见彼佛阿弥陀。即得往生安乐刹。若先得三昧。何用愿临欲命终。无诸障碍。灵峰云。得生与否。全由信愿之有无。品位高下。全由持名之深浅。此亦不说。先得一心不乱。成就三昧。方能往生。唯先得一心成三昧者。可往上品上生耳。当知今时之人。垢心日炽。先得一心不乱。成就三昧。岂易言哉。我但求一不改变之志。亦千难矣万难矣。此番七期。障缘不起。持名心安。且得日听法音。助起精进。信也信极。愿也愿极。行也尽力。深愧妄想。究竟难息。幸有弥陀慈誓收。信愿真深终得入。诸友齐心护七之功。无穷无尽。法师讲经助道之功。亦无穷无尽。昆七七日中。蒙照获益。所受之恩。亦无穷无尽矣。愿我等今世。决定同生西方。同见弥陀。尽未来际同化众生。

　　七内发愿学六时经行出声念佛

　　第五七完。惭愧空过。忽忆幸读佛经。方知无始劫来。受畜生身。无量无数。饿鬼地狱。亦复如是。想做骡时。背负千斤。腹无饱食。昼夜驱驰。苦不可言。做牛时。肩拖一犁。背受千打。步步之间。痛无处欣。暂时无力。便送杀者。岂不大苦。今日幸仗佛力。而得为僧。种种受用。只要自在经行。出声念佛。何苦之有。且得诸佛欢喜。龙天护佑。现在安隐。临终往生。如此功德。岂能议哉。那可在念佛关中。贪坐养神。不欲开口。今世若不往生。则虚消信施。披毛戴角依旧难逃。故省庵法师云。这回若不归西去。依旧从前受苦辛。可不惊乎。是故对佛发愿云。我弟子古昆。敬然臂香九炷。供养阿弥陀佛。唯愿大慈大悲。常加被我。令我出声念佛。胸头不痛。(因每每出声念佛胸头微痛)倘有宿障。必垂救护。方可䇿励懈心。圆成胜德。早见弥陀。广度众生也矣。

　　念佛堂所用赞六则

　　弥陀要典。普度慈航。一历耳根道不忘。六刹尽宣扬。护念犹长。的的是经王　　接莲池会。

　　经宣极乐。清净庄严。佛寿无边光亦然。生者悉高贤。鸟树谈玄。胜妙异群诠　　接莲池会。

　　弥陀名号。万德圆彰。信愿执持功莫量。诸佛共称扬。登此舟航。不动到西方　　接身金色。

　　执持名号。脱苦奇方。法藏因中愿力强。果上放毫光。摄受迷狂。同往九莲乡　　接身金色。

　　火宅主。大恩王。殷勤说彼清凉。有佛常放无量光。妙法正宣扬。满空天乐日铿锵。金楼玉宇无量。若人持名信愿强。决定往他乡。

　　六方佛。出广长。同声称赞西方。护念信者得安康。同归极乐场。如斯恩德岂敢忘。应当发愿坚强。终日持名急忙忙。必早见慈王。

　　净土必求(终)

　　No. 1188-B 净宗十集(附)

　　余惭愧障深学浅。文字不通。虽强持名。功又不熟。更加有病。焉能酬对。故将鄙见。净宗十集之名。开列于后。以便问者。自可寻阅。言浅理明。实行为要。欲现世往生。必不可轻忽。当知我。报佛恩亦在此。坏名声亦在此。故自叹云。为净宗。恨无力。集十书。苦已极。费了多少心。干了多少血。招了多少讥。受了多少折。傥能结着一人缘。吃尽千酸心也悦。(慈云大师云。劝得一人生净土。纵自不修行。亦合得生佛国)何故如斯强出头。总因净友多疑说。信我者当愍之。

　　丁丑夏告病比丘玉峰恋西稽首谨识第一经律异相(先明因果方肯念佛)第二莲宗必读第三西方径路第四净土自警第五净土神珠第六西归行仪第七念佛开心第八净土随学第九上品资粮第十净土必求(附净业痛䇿之后)

　　极力奉答

　　傥有请示。不能回者。唯答云。每日必定要修十念法。每日必定要持弥陀经。每日必定要念多少佛。在家人。从一千起。出家人。从一万起。乃至多千多万。各尽其力。总要毕命为期。有此功德。仗佛十念救度之愿。临命终时。必定往生。十念尚生。况复百念千念万念。毕命为期念。岂不必定往生。此是古昆。自行之事。极力之说。愿有缘者。思而勉之。

　　发露忏悔

　　古昆深愧。学地不真。乱心难伏。正好着力念佛。偏要集东集西。每每痛戒。每每随犯。岂不深可哀哉。故此复然臂香四十八炷。供养阿弥陀佛。至心发露。以求忏悔。愿莫再犯。自障往生。时在丁丑六月二十二日。

　　读佛轩对(附)

　六字洪名常读诵　　一尊佛像誓归依

　　报恩关对(附)

　六时礼像除心垢　　一志持名报佛恩
