卍新纂续藏经第 62 册 No. 1198 净土神珠


　　No. 1198-A 净土神珠序

　　净土法门。所以称神珠者。盖佛德圆融。随心发现。如摩尼宝。有愿必遂。观经云。诸佛正遍知海。从心想生。是故心想佛时。是心即是三十二相。八十随形好。是心作佛。是心是佛。既云是心作佛。是心是佛。则知是心作九界。是心是九界。世出世法。无不由心而作。无不即心而是。故楞严云。知其本因。随所缘出。诸法所生。唯心所现。如是则十方虚空。微尘国土。皆是心中之物。离心之外。更无一法可得。故知十世古今。始终不离于当念。无边刹海。自他不隔于毫端。十万亿刹之遐方。的是唯心之净土。八万四千之妙相。得非本性之弥陀。余从前舍西方极乐。别言唯心净土。舍万德慈尊。别言自性弥陀。背乐邦之慈父。堕死水之深坑。真可哀哉。恋西大师。尽弃旧习。力究此宗。见时人之谬解。愍自己之前非。集诸圣之诚言。阐一乘之妙旨。名之曰净土神珠。欲令修净业者。了知现前一念具无量义。信弥陀依正。还在西方。西方依正。不离本性。回神亿刹。实生自己心中。孕质九莲。岂逃刹那际内。神珠之义。良在于斯。予深愧下愚。无言可赞。聊记亲闻。以表师志云尔。

　　壬申夏净业学者芳慧拜识

　　净土神珠目录自序往生净土决疑文弥陀经正信发愿偈弥陀经劝持序往生净土系缘门往生净土忏愿仪序往生西方略传序依修多罗立往生正信偈释华严贤首赞佛偈弥陀经通赞序弥陀经义疏序弥陀经圆中钞持名方法无生论三观法尔观经义疏序观无量寿经序无量寿佛赞观经妙宗钞神栖安养赋秘藏指南普说念佛即禅观论灵峰寺净业缘起惠应寺放生莲社序赠郑完德念佛序忍草沙弥化念佛疏念佛要旨止观息缘务呵五欲弃五盖不思议境发菩提心善巧安心安忍四悉檀慈云忏主书绅翠岩禅师警僧铭

　　No. 1198

　　净土神珠

　　幽溪传法后裔　古昆　集

　　净土神珠者何。现前一念心性。灵妙莫测之谓也。弥陀经称赞不可思议功德。一切诸佛。所护念者。盖为此也。古今贤圣。极力弘通宝王三昧。亦为此也。此心性者。本自竖穷横遍。不生不灭。本具十方诸佛。净妙国土。是故实有西方弥陀净土。宛然在中。无奈众生障重不能得见。故劳娑婆教主。开方便门。十方世尊。出广长舌。故妙宗云。心藏具法。有何边涯。无妙观缘。隐而不发。今依佛语。顺性想之。宝地光明。种种奇相。随心出现。宗论云。现前一念之心。亘古亘今。故名无量寿。灵明洞彻。故名无量光。果能念念执持阿弥陀佛。即是念念证无量寿。放无量光。果因交彻。微妙难思。诸佛护念。其在兹焉。故知净土。乃无上心要。如如意珠。顿含众宝。复何疑哉。余惜从前。虽喜净土。不知其实。每问禅友。皆云唯心净土。自性弥陀。不可著相。因此虽喜念佛。但只着空而已。后阅台净二宗。及无生论。始知净土实境昭彰即是唯心。弥陀真身显现。即是自性。实有净土可生。实有弥陀可见。故云生本无生生四土。见犹离见见三身。从兹死心念佛求生。谨将鄙见起信要言。略集成编。以此自勉。并告同心。所愿广开解目。深入行门。一句弥陀。包含无尽。佛功德海。当念圆成。释迦劝赞。诸佛同宣。凡有信者。不可不尽心而力行之也。

　　往生净土决疑文

　　慈云大师

　　十方净秽。卷怀同在于刹那。一念色心。罗列遍收于法界。并天真本具。非缘起新成。一念既然。一尘亦尔。故能一一尘中一切刹。一一心中一切心。一一心尘复互周。重重无尽无障碍。一时顿现非隐显。一切圆成无胜劣。若神珠顿含众宝。犹帝网交映千光。我心既然。生佛体等。如此方了回神亿刹。实生自己心中。孕质九莲。岂逃刹那际内。苟事理攸隔。净秽相妨。安令五逆凡夫。十念便登宝土。二乘贤辈。回心即达金池也哉。信此圆谈。事无不达。昧斯至理。触类皆迷。华严云。心如工画师。造种种五阴。一切世间中。无不从心造。如心佛亦尔。如佛众生然。心佛及众生。是三无差别。起信论。所言法者。谓众生心。是心即摄一切世间出世间法。依此示摩诃衍义。(摩诃衍大乘也若非此心安堪乘运)十六观。诸佛是法界身。入一切众生心想中。乃至是心作佛。是心是佛。般舟三昧。佛是我心。是我心见佛。是我心作佛等。谈斯旨者。大乘卷中。粲然可举。至若法华妙部。如来亲记往生。华严顿谈。普贤躬陈回向。是知弥陀因地。观此理而大誓普收。释迦果成。称此理而广舌深赞。十方三世。莫不咸然。问妙理圆极。世人尽须观行始生耶。答不然。今但直决疑情。令知净土百宝庄严。九品因果。并在众生介尔心中。理性具足。方得往生事用。随愿自然。是则旁罗十方。不离当念。往来法界。正协唯心。免信常流。执此非彼。其九品生相。各有行类。上辈三品。须解须行。故云汝行大乘。解第一义。学者见贤思齐。企金座而高升。当妙观之是托。若中下六品生因。只精持禁戒。行世仁慈。至下下品。本是恶逆。十念精诚。便生彼国。但知有净土。尽可回心也(世人纵云净土出大乘不能如上约教甄简宁逃混滥未足决疑)。

　　弥陀经正信发愿偈

　　稽首十方佛。弥陀圣中尊。方等修多罗。一切法宝藏。观音及势至。大地菩萨僧。我以诚信心。刻板并印造。阿弥陀经卷。及以正信偈。旋造各一万。施四众受持。偈以发信心。经以资读诵。若有每日中。至少诵三卷。年诵千八十。十年万八百。况复多诵者。及历多年数。如是积功德。自然生佛前。我此万卷经。随所流布处。极少得一人。诵持生净土。我愿承此力。决定生彼国。况复于多人。人亡经复在。展转相传授。是名无尽灯。灯灯相照耀。破生死长夜。显出佛菩提。究竟悉同生。常寂光净土。持此清净福。回向奉君亲。我国圣帝王。及圣后圣位。仁寿各万年。覆育群氓类。我父母眷属。怨亲非怨亲。咸承胜善根。同生安养国。

　　阿弥陀经劝持序

　　此经文句虽约。与大本意同。上圣赴缘。广略异耳。依正主伴。于是备焉。愿行方轨。有加诸说。辞简义博。讽易功多。良在兹矣。初则广赞依正。引物忻求。次则六方引同训勉生信。三则举难况易。使闻者知归。第一广赞依正者。初赞次劝修愿行。佛告长老下。标立所赞。彼土何故名为极乐下。先赞依果。即珠网丽天。琼林矗地。(一)池流八德。莲吐四光。(二)天乐韵于六时。裓华散于亿刹。(三)化禽演于道品。风树传于法音。(四)舍利弗于汝意下。广赞正报。先赞化主。相好八万。举光明以遍收。功德喻沙。言寿命以统括。成佛十劫。简过未以释疑(以上化主)又舍利弗下。赞眷属。声闻虽众。皆发大心。菩萨云多。率居补处。生者咸归于定聚。趣途即预于阿鞞。(已上眷属)次众生闻者下。劝修愿行。先愿。次不可以少善根下修行。一日等者。正在用心之厚薄。不在责时之久近。宜遵一心不乱。其人临命终下明得果。我见是利下结劝。次如我今者下。第二六方引同。训勉生信。先引同。次于汝意下劝信。亦是劝持。如我今者下。第三举难况易。五浊得道为难。净土修行则易并如文。请先熟寻节段。然后诵文。则起尽有伦。功不虚弃。如或清晨静夜。收视听以端居。口诵心游。荡神明于幽极。氛累斯涤。净境弗迷。广舌劝持。岂不然也。

　　往生净土系缘门

　　系缘门者。凡公临私养。历涉缘务。虽造次常不忘佛。及忆净土。如切事系心。虽种种作务。不妨密忆前事。念佛亦如是。若失念。数数摄还。久久成性。任运常忆。楞严经。譬如有人。一专为忆。一人专忘。如是二人。若逢不逢。或见非见。二人相忆。二忆念深。如是乃至。从生至生。同于形影。不相乖异。十方如来。怜念众生。如母忆子。若子逃逝。虽忆何为。子若忆母。如母忆时。母子历生。不相违远。若众生心。忆佛念佛。现前当来。必定见佛。去佛不远。不假方便。自得心开。如染香人。身有香气。如此系心。任运常遮一切恶念。设欲作恶。忆佛之故。恶不能成。纵随恶作恶业时。心常下耎。如身有香。自然离臭。又复觉心微起恶念。即便忆佛。以佛力故。恶念自息。如人遇难。求彼强援。必得免脱。又见他受苦。以念佛心。怜愍于彼。愿其离苦。若断刑狱。以念佛故。生悯念心。愿生净土。誓相救济。凡历一切境界。若善若恶。由心忆佛。皆心念作愿。故普贤愿王云。作一切恶。皆不成就。若作善业。皆悉和合。即此意尔。如是相续。念佛在心。能办一切净因功德。恐烦披览不复具说。诚哉此门。为益最大。

　　往生净土忏愿仪序

　　原其诸佛悯物迷盲。设多方便。而引取之。但唯安养净业。捷直可修。诸大乘经。皆启斯要。十方诸佛。无不称美者也。若比丘四众。及善男女。诸根缺具者。欲得速破无明诸闇。欲得永灭五逆十恶犯禁重罪。及余轻过。当修此法。欲得还复清净大小戒律。现前得念佛三昧。及能具足一切菩萨诸波罗密门者。当学此法。欲得临终离诸怖畏。身心安快。喜悦如归。光照室宅。异香音乐。阿弥陀佛。观音势至。现在其前。送紫金台。授手接引。五道横截。九品长鹜。谢去热恼。安息清凉。初离尘劳。便至不退。不历长劫。即得无生者。当学是法。欲修少法。而感妙报。十方诸佛。俱时称赞。现前授记。一念供养无央数佛。即还本国。与弥陀坐食。观音议论。势至行步。眼耳洞视彻闻。身量无际。飞空自在。宿命了了。遍见五道。如镜面像。念念证入无尽三昧。如是称述。不可穷尽。应当修习此之胜法。如所说者。皆实不虚。十方诸佛。出广长舌。称美此事。以示不妄。我等云何。敢不信佛。今取净土众经。立此行法。若欲广知。寻经补益。

　　往生西方略传序

　　维西方净土者。琼林宝网。珠阁瑶池。超亿刹于玉毫。耀千光于沙界。诸佛同赞。群贤所宗。遍吉曼殊。咸愿生乎其国。天亲弥勒。皆誓往于彼方。大圣尚然。况常徒者也。至若散因定业。少善多福。截五道而长鹜。眷九品以高升。直到萨云。无复退转。故彼佛本愿云。设我得佛。十方众生。至心信乐。欲生我国。乃至十念。若不生者。不取正觉。唯除五逆。诽谤正法。今既幸无逆罪。不谤大乘。岂有愿求而不遂也。况复十六观云。下品下生者。具足诸罪。四重五逆。谤方等法。地狱火现。十念称佛。地狱猛火。化为凉风。即生彼土。斯则又许逆罪之辈。十念得生。况无此罪者乎。推此而言。宜各自信。凡愿生者。无不遂心。故天台智者临终赞曰。四十八愿。庄严净土。华池宝树。易往无人。火车相现。一念改悔。尚得往生。况戒定熏修。净行道力。实不唐捐。又本愿云。十方众生。闻我名号。系念我国。回向欲生。若不果遂者。誓不成佛。又应校量业行久近者。十念信乐。尚生彼国。况复一日信乐者。况复一月一年一生而信乐者耶。又应校量灭罪轻重者。一念灭八十亿劫生死重罪。(重罪者出佛身血破和合僧杀阿罗汉杀父杀母也)一念称佛。灭罪既尔。况复十念所灭罪耶。况复一日一月一年一生念佛所灭罪耳。重逆尚灭。况轻罪乎。又应校量念佛功德。比余善根。优劣之相者。经云若人以四事极好之物。供养三千大千世界满中阿罗汉辟支圣人。所得福德。不如有人。一合掌。一称南无佛陀。如彼大千圣福。假使百分千分百千亿分。算数譬喻。皆所不及。一称佛名者。功德无量。一称佛名。功德尚尔。况复十念佛者。况复一日一月一年一生念阿弥陀佛者。所得功德耶。复次应知念佛之人。现世安隐。众圣守护。离诸灾厄。且近校量。今时风俗。竞祭鬼神。求其福祐。望得安隐。信邪杀命。造罪结冤。必无福庆。而可利人。虚招来生地狱罪报。易曰。积不善之家。必有余殃。杀生害命。祖承祭法。非一朝一夕。岂非积不善耶。殃咎何疑也。若言杀生非不善者。古今帝王。何故仁慈化世。胜残去杀。禽鱼遂性。令登寿域。咸称善耶。然祭祀之法。天竺韦陀。支那祀典。既未逃于世论。真诱俗之权方。周公虽称事神。不达汇征之道。仲尼焉能事鬼。盖迷六趣之源。老氏经既混于九流。庄子未移于百氏。惟释宗所辨。曲尽其理。天趣在上。人居其次。修罗处中。鬼畜斯下。今以人事神。其犹俯首就足。抑君奉民。何逆之甚也。又鬼有邪力。事之既久。物党方类。死堕其中。世其迷哉。且三界大师。万德慈父。归之者罪灭。尚之者福生。诸经具说。若能暂归三宝。受持一佛名者。现世当获十种胜利。一者昼夜常得一切诸天大力神将。河沙眷属。隐形守护。二者常得二十五大菩萨。如观世音等。及一切菩萨。常随守护。三者常为诸佛昼夜护念。阿弥陀佛。常放光明。摄受此人。四者一切恶鬼。若夜叉若罗刹。皆不能害。一切毒蛇毒龙毒药。悉不能中。五者一切火难水难。冤贼刀箭。牢狱枷杻。横死枉死。悉皆不受。六者先所作罪。皆悉消灭。所杀冤命。彼蒙解脱。更无执对。七者夜梦正直。或复梦见阿弥陀佛。胜妙色像。八者心常欢喜。颜色光泽。气力充盛。所作吉利。九者常为一切世间人民恭敬供养。欢喜礼拜。犹如敬佛。十者命终之时。心无怖畏。正念欢喜。现前得见阿弥陀佛及诸圣众。持金莲台。接引往生西方净土。尽未来际。受胜妙乐。诸有智人。请观念佛所获现世福利功德。岂同世人祠祀之法。现无福利。未来受苦耶。又复当信一切大乘经典。皆赞西方。庄严净土。劝令往生。若华严方等般若法华涅槃诸部诸经。皆示行相。及赞功德。又诸菩萨天亲龙树。皆各造论称赞净土。又此方诸法师禅师。各造论著疏。光赞西方。道安法师往生论十卷。慧远法师造劝经䟽一卷。天台智者造十疑论观经疏弥陀经疏各一卷。道绰禅师撰安乐集三卷。善导和尚立五会教。劝人念佛。造观经疏一卷。二十四赞六时礼文各一卷。怀感法师得念佛三昧。造决疑论七卷。慈愍三藏撰净土慈悲集三卷。慈恩法师造弥陀经疏二卷。镇国沙门澄观。造观经疏一卷。有谁闻此。众圣称扬。诱劝往生。而不信乐。除彼不肖人。痴瞑无智者。斯更复引自古及今。西天东夏道俗士女。往生高人。三十三条显验之事。具示将来。诸有贤达。愿共往生云也。

　　依修多罗立往生正信偈

　　(若人能诵持此偈。得三种利益。一得常持诸大乘经首题名字。二得增长净土信心。三得闻者深信净土。若遇临终者。高声诵一返二返。然后劝令念佛)。

　　稽首西方安乐刹。弥陀世主大慈尊。我依种种修多罗。成就往生决定信。

　　住大乘者清净心。十念念彼无量寿。临终梦佛定往生。大宝积经如是说。

　　五逆地狱众火现。值善知识发猛心。十念称佛即往生。十六观经如是说。

　　若有欢喜信乐心。下至十念即往生。若不尔者不成佛。四十八愿如是说。

　　诸有闻名生至心。一念回向即往生。唯除五逆谤正法。无量寿经如是说。

　　临终不能观及念。但作生意知有佛。此人气绝即往生。大法鼓经如是说。

　　一日一夜悬缯盖。专念往生心不断。卧中梦佛即往生。无量寿经如是说。

　　昼夜一日称佛名。殷勤精进不断绝。展转相劝同往生。大悲经中如是说。

　　一日二日若七日。执持名号心不乱。佛现其前即往生。阿弥陀经如是说。

　　若人闻彼阿弥陀。一日二日若过等。系念现前即往生。般舟经中如是说。

　　十日十夜六时中。五体礼佛念不断。现见彼佛即往生。鼓音王经如是说。

　　十日十夜夜斋戒。悬缯幡盖然香灯。系念不断得往生。无量寿经如是说。

　　若人专念一方佛。或行或坐七七日。现身见佛即往生。大集经中如是说。

　　若人自誓常经行。九十日中不坐卧。三昧中见阿弥陀。佛立经中如是说。

　　若人端坐正西向。九十日中常念佛。能成三昧生佛前。文殊般若如是说。

　　我于众经颂少分。如是说者无穷尽。愿同闻者生正信。佛语真实无欺诳。

　　疑者曰。观此偈有十念。下至一念生信乐者。乃至但作生意知有佛。亦生彼国。又有七七日。至九拾日念佛。方乃得生。岂非净土是一。何故修因顿异。释曰。净土虽一。生者自殊。无量寿经。总分三辈。十六观经开作九品。若更细分。亦应无量。又疑曰。下品等辈。修因既浅。应有退堕。释曰不然。得九品。华开有迟速。去佛有远近。得道有利钝。而生彼者。例皆不退。经云其有生者。悉住正定之聚。又云众生生者。皆是阿鞞䟦致。此言不退。十疑论中有五种因缘故不退。一者阿弥陀佛大悲愿力摄持故不退。二者佛光常照。故菩提心常增进不退。三者水鸟树林。风声乐响。皆说苦空。闻者常起念佛念法念僧之心故不退。四者彼国钝诸菩萨。以为良友。无恶缘境。外无鬼神邪魔。内无三毒等。烦恼毕竟不起故不退。五者生彼国。即寿命永劫。共菩萨佛齐等故不退。况此恶世。非但阙此五缘。抑乃恶友知识。声色醉乱。魔鬼滥真。寿命短促。五种皆恶。妨恼修道。浩劫空过。愿熟思之。愿熟思之。

　　或曰。一切法本无生无灭。平等空寂。何用强劝舍此求彼。释曰。若云求生西方。以为取舍。乖平等理者。汝还非彼执此。岂不乖理耶。若转计云。我亦不求生于彼。亦不求生于此者。则是生断灭见。金刚般若经。岂不谈空。佛诫须菩提云。汝莫作是念。发菩提心者。于法不说断灭相。真解空者。即于因缘法中。了生无生性。灭无灭性。非谓断无。为不生灭也。中论云。因缘所生法。我说即是空。不云灭无后空也。维摩经云。虽知诸佛国。及与众生空。而常修净土。教化诸群生。或曰净土在心。何须外觅。随其心净。则佛土净。岂用迢然求生他方净土耶。释曰。子又不善心土之义也。将谓我心局在方寸。便见西方夐在域外。苟如此者。又云何说心净则佛土净耶。华严云。心佛及众生。是三无差别。佛法既遍。心法亦遍。若各有方面。何谓无差。又云游心法界如虚空。虚空岂有分隔。若了一念心遍。一尘亦遍。十万亿刹。咫步之间。岂在心外。世人若谈空理。便拨略因果。若谈自心。便不信有外诸法。岂唯谤法。亦谤自心。殃坠万劫。良可痛哉。妄造是非。障他净土。真恶知识也。无量寿经云。佛告弥勒菩萨。诸天人等。无量寿国。声闻菩萨。功德智慧。不可称说。又其国土。微妙安乐。清净若此。何不力为善。念道之自然。宜各勤精进。努力自求之。必得超绝去。往生安乐国。横截五恶道。恶道自然闭。升道无穷极。易往而无人。其国无违逆。自然之所牵。何不弃世事。勤行求道德。可得极长生。寿乐无穷极。

　　释华严贤首赞佛偈

　　又放光明名见佛。此光觉悟将终者。令随忆念见如来。命终得生其净土。

　　见有临终劝念佛。及示尊像令瞻敬。俾于佛所深归仰。是故得成此光明。

　　此二偈者。前四句赞佛放光。其光名为见佛。能令临终者。见佛往生。后四句赞佛修此光明之因。其因者。只是劝临终人念佛。并示其佛像。故成佛时。得此光明。今广施此偈者。盖劝深信者。凡遇眷属。及一切人。临命终时。失于床前安置佛像。令彼眼见。及劝令念佛。若苦痛所逼。或先无信心。不肯念佛者。亦须种种方便。劝令称佛。下至十念。得灭重罪。生佛净土。此一利益。不可思议。若劝得一人生净土。纵自不修行。亦合得生佛国。况当来成佛。能放光明。照一切众生临终见佛也。多见世人。为恩爱故。聚头哭泣。不思救度。苦哉苦哉。名为恶知识也。恩爱所牵。堕落恶道。无解脱期。世间有五种人。不肯念佛。一者先无信心。二者恋着财宝。三者不舍妻子。四者自惜身命。五者罪业所障。死堕地狱。愿早觉悟。

　　阿弥陀经通赞序

　　慈恩法师

　　详夫。理绝众诠。岂三乘之可摄。智圆万德。非十地以能观。布慈云而荫四生。洒法雨而津九有。由是降神兜率。诞迹迦维。厌欲乐于王宫。获真常于觉树。良以群生业惑。魔党增强。腾苦海以辟三途。溺慈舟而吞万善。是以高张教网。直指净方。是入圣之玄门。乃超凡之妙躅。十重净土。约地位以等差。九品莲台。契根宜之次第。大矣哉。回抛空有之门。独颖断常之表。佛者。觉道已圆。说者。慈心演法。阿弥陀者。无量寿也。经者常法贯摄也。常则百王不易。法则千代同规。摄则包括众诠。贯则通达妙理。故云佛说阿弥陀经也。

　　阿弥陀经义疏序

　　孤山法师

　　夫心性之为体也。明乎静乎。一而已矣。无凡圣焉。无依正焉。无延促焉。无净秽焉。及其感物随缘而变。则为六凡焉。为四圣焉。有依焉有正焉。依正既作。则身寿有延促矣。国土有净秽矣。吾佛大圣人。得明静之一者也。乃假道于慈。托宿于悲。将欲欧群迷使复其本。于是乎。无身而示身。无土而示土。延其寿净其土俾其忻。促其寿秽其土俾其厌。既忻且厌。则渐诱之䇿行矣。是故释迦现有量而取秽土。非欲其厌耶。弥陀现无量而取净土。非欲其忻乎。此则折之。彼则摄之。使其复本。而达性耳。故净名曰。随所调伏众生。而取佛土者。其是之谓乎。虽宝楼金池。为悦目之玩。而非惑荡之色。而能达唯心无境矣。虽风树鸟声。有入耳之娱。而非惉懘之音。而能念三宝有归矣。夫如是则复乎明静之体者。如转掌耳。经云。众生生者。皆是阿鞞䟦致是也。大矣哉。圣人之善权也如此。是故群经森列。而偏赞净方。其有旨哉。佛说阿弥陀经者。其偏赞之谓欤。吾爱其辞简而理明。其文约而事备。足可以诱弱丧而击童蒙焉。于是约龙树之宗。准智者之说。依经辩理。为之义疏。若极深研几。则吾岂敢。庶乎有助于真风。为益于后昆尔。

　　阿弥陀经圆中钞

　　幽溪大师

　　凡诸佛应身接物。有乎四益。一以形益。现身是也。二以光益。放光是也。三以声益。说法是也。四以通益。现神足是也。唯阿弥陀。四益之外。更加之以名接物。以其有本时所发誓愿故也。余之四接。其摄机也狭。唯以名接物。其摄机也广。既弥陀以名而接物。故众生得以耳闻而口诵。岂唯一称嘉号。而万德齐彰。且又无边圣德。揽入识心。永为佛种。除罪证道。不可思议。其善根功德。岂小小哉。窃原净土法门。其所开示一也。唯所修之方。厥门虽多。要其所归。不出二种。一曰正修。二曰助行。于正修中。其法有二。一观想。二持名。专心作观。则文载观经。专心持名。则文载此经。若观想与持名。两者并行。则文载般舟三昧经。今欲明其义则有五种不同。一名实不同。名即佛界假名。实则佛界五阴。与夫国土。观五阴实法。则观经所示佛菩萨三辈往生等九观。观依报国土。则观经所示日冰地树等六观。若般舟经所示。但观佛身正报实法而已。今经所示。但持假名。故曰闻说阿弥陀佛。执持名号。是则依此经修。但以称佛名号六字音声。而为所缘之境。无以观佛相好。以滥经宗。所谓一称嘉号万德齐彰。举假名而全收实法。故知此经所示。乃提纲挈领之法门也。二缓急不同。如观经所示十六妙观。始修日观。必待成就。然后改观观水观冰等。缓缓而进。办在一生。此经所示持名方法。极其长期。在于七日。其次或六或五乃至一日执持名号。一心不乱。并观经下辈往生。大弥陀经临终十念。即得往生。故知此经所示。乃以急胜缓之法门也。三难易不同。观经修观。以凡夫之人。心想羸劣。故先示日观西向。以摄其心。待心静细。然后观水观冰。乃至像观成就。然后观佛真身。此必久修成熟之机。乃可行之。今经所示。初心凡夫。但是有口能称。有信能念。皆可修之。故知此经所示。乃至简至易之法门也。四纯间不同。十六观门。初心修者。跏趺入定。然后可观。出定历缘。非其境界。若执持名号。不间闲忙。不拘动静。行住坐卧。皆可修之。故知此经所示。乃至捷至径之法门也。五摄机不同。若依观经所修。唯被上根。故所修之机。狭而不广。称名之法。不择贤愚。不拣男女。若贫若富。若贵若贱。皆可修之。故知此经所示。乃摄机极广之法门也。是则此经所明境观。只须唯约执持名号。为所观境。若事若理。悉以此而解说修行。不必更约观佛相好。而杂附之。

　　持名方法

　　经云。若有善男子善女人。闻说阿弥陀佛。执持名号。若一日若二日若三日若四日若五日若六日若七日。一心不乱。略解云。执谓执受。持谓任持。信力故执受在心。念力故任持不忘。若者不定之辞。利根一日一念。钝根或至七七日行成。纵未破惑。定为往生之因。一心不乱。有事有理。事一心者。行者系缘忆念阿弥陀佛相好光明。无分散意。念念无间。名事一心。理一心者。了达能念之心。所念之佛。皆无自性。虽本来空寂。而感应道交。如镜像水月。任运显益。当处皆空。全体即假。二边叵得。中道不存。三谛圆融。绝思绝议。名理一心。须了达法界唯心。心外无境。弥陀相好。元是自心。十万亿刹。不逾当念。以性具诸法故。不从他得。圆中钞云。了达下明即空义。言能念所念。皆无自性者。此约四性。而体达无生也。应云亦无他性。共性无因性。文之略也。此中宜以能念之心本空。为无自性。所念弥陀本空。为无他性。感应道交。如镜像水月。为无共性。任运显益。为无无因性。此乃摄后归前。以明无有四性也。次虽本来空寂下。明即假也。上二句约法明假。下二句约喻明假。乃以形之与水喻感。镜之与月喻应。镜月本无心。而自然现乎影像。形水亦无意。而法尔感乎镜月。功至往生。任运显益也。当处皆空者。有即空也。全体即假者。空即有也。有即空则有即非有。空即有则空即非空。非空非有。则中道昭然。即空即有。则中道亦亡。故曰二边叵得。中道不存。如是则所观之境。三谛圆融。能观之心。绝思绝议。事理二门。已如解中略示。若欲更明其旨。则又有横竖二种不同。横论三观。则能念属乎三观。所念属乎三谛。如正称名时。了能称心。非内非外。无形无状。即空观。虽非内外形状。而此能念之心历历分明。即假观而此能念。非离假而有空。亦非离空而有假。双遮双照即中观。所称佛名。及以音声。如谷中响。如水中月。了不可得即真谛。虽不可得。而佛号音声宛然在口。显然在耳即俗谛。而此所念。亦非离真而有俗。亦非离俗而有真。俱存俱忘即中谛。此横论三观三谛也。若竖论者。祇以一心不乱万缘俱寂者。为空观。以所念六字圣号朗朗分明者为假观。能念虽空。而念者宛然。所念虽假。而谷响不实。如是则即空不空。而空即假。即假非假。而假即空。双遮双照。境观双忘。所谓境为妙假观为空。境观双忘即是中。忘照何尝有先后。一心融绝了无踪。若然者。求生净土之人。但以一心不乱。而执持名号。祇执持名号。而一心不乱。无边妙义。咸在其中。不思议观。非离当体。可谓全性起修。全修在性也。

　　又须了知经中之意。一心不乱。欲使因果名目相应也。执持名号。欲使生佛感应道交也。因果名目相应者。极乐称为净土。唯其心净。而后佛土净。但心净土净。其义甚通。圆伏五住。圆破三惑。皆名心净。而此心净。感佛土净。则圆该四土。今是同居净土。只须一日至于七日。执持名号。一心不乱。以为心净往生之因。二生佛感应道交者。弥陀妙应。既是果人复有宿誓。令我持名。是故必须执持名号。以为心净往生之因。故一心不乱。与执持名号。二义相须。阙一不可。故此经宗。须以四句料简。一是一心非持名。即寻常修禅。与夫一心修诸众行。又无回向发愿。悉非往生正因。二是持名非一心。即散心持名。虽是佛乘缘种。亦非往生正因。三非一心非持名。即悠悠凡夫。作诸善事。亦非往生之因。四是一心是持名。方是此经所说往生正因。若约此经。说在方等。收四教机。以判一心。则有四种行人不同。一藏教人。心佛实有。唯约事相。判心不乱。以此为因。加之信愿。临终果熟。即得往生。今之凡夫。未通至理。唯关闭六情不出不入。而一心持名。或用心推究种种剖析。皆藏教人一心持名也。二通教人。善能了达。若心若佛。如幻如化。佛本是无。心亦何有。声如谷响。佛如镜像。如此体解。当处无生。此通教人。一心持名也。三别教人。先能达空。亦能达假。以我空心。而造假佛。非唯佛有。不妨心有。然以空心。而念假佛。空既不空。假亦不假。非假非空。见于中道。此别教人。一心持名也。四圆教人。能达净土唯心。弥陀本性。既真俗中。观中空假。有念无念。无非法性。无佛有佛。皆是真如。终日有念终日无念。以无念念。相有相相。无生而生。生而无生。此圆教人。一心持名也。此约方等时。义释如是。若约法华开权显实者。应会前教。悉归圆顿。以藏教人。关闭六情。制心不乱。为我圆教事中一心。通教如幻。为我圆教即空一心。别教出俗。为我圆教即假一心。圆本相即。不须和会。以法华妙。具二妙故。前圆教一心。为法华相待论妙。今统会归。为法华绝待论妙。是政圆家行人。已闻妙法。深悟圆理。以起圆宗。如此力用。圆融无碍。了事乃即理之事。理乃即事之理。是以一心持名时。事一心可也。理一心可也。事理相即。一心可也。念念无非法界。心心皆即真常。如是念佛。功德最大。能伏五住烦恼。能破一心三惑。能净四种净土。能见三身弥陀。是为不思议念。是为无功用念。永明所谓。有禅有净土。犹如戴角虎。今世为人师。来世作佛祖。此偈正为圆顿人。一心持名者说也。

　　法界有三义。一性具。即三千十界也。一性体。即清净本然。一真如法界也。一曰性量。即一真法界。竖穷横遍之界量也。三种法界之性。皆唯众生根尘相对一念分别识心。是故离心无境。离境无心。以是之故。弥陀相好。乃我本性之弥陀。十万亿刹。乃吾唯心之净土。故曰原是自心。不逾当念。是故结云。以性具故。不从外得。

　　略解云。又复当知。弥陀已证究竟第一义谛。一称嘉号。万德齐彰。罪销尘劫。福等虚空。何况一日。至七日耶。良由法藏本愿。设我得佛。十方众生。至心信乐。欲生我国。乃至十念。若不生者。不取正觉。既承彼佛因中愿力。果上光明。执持名号。功德无量。临终见佛。决定无疑。圆中钞云。前释事中一念。乃约忆念彼佛相好光明而说。似滥观经。观佛为念。用心虽同。拣境则异。今则的指执持名号。而为所缘之境。故曰一称嘉号。万德齐彰。文中乃释或者之伏疑。疑者云。佛有万德。应观三身。云何但称名号。即得往生。故殷勤示之曰。又复应知等云云。文约两义。以释其疑。一者名实相称。二者法藏本愿。一名实相称者。四明云。圆极之果所有名字。一一不虚。究竟成就。盖其所召。皆真极故。故大经云。世谛但有名无实义。第一义谛。有名有实义。佛是究竟第一义谛故。又今弥陀既已证乎究竟第一义谛。故一称嘉号。万德齐彰。弥陀万德慧日。既以俱体齐彰。众生黑暗罪瑕。自然当念消乎尘劫。罪性本空虚而不实者既销。则称名功德福等虚空者自生。一称佛名。功德尚然。况一日至七日。一心不乱。执持名号。则无罪而不灭。无福而不生。临命终时。往生净土。断断乎不唐捐矣。良由下。第二示法藏本愿云云。盖诸佛本愿。毫无虚假。以弥陀因中。发四十八愿已。即便经历旷劫修行。以填愿海。愿海既满。无量法财。一时发现。是故今取极乐世界。摄受有情。而娑婆众生。已信是事。仍发往生之愿。以投愿海。复修称名之行。以增行山。万流归海。同一咸味。须弥摄物。共一帝青。自然而然。原非勉强。是故解文末后合二义。以结断疑根云。既承彼佛因中愿力。果上光明。执持名号。功德无量。临终见佛。决定无疑。

　　无生论三观法尔

　　能观为三观。所观即三谛。全性以起修。故称为法尔。论曰。三谛者真俗中也。三观者空假中也。忘情绝解。莫尚乎真。随缘应用。莫尚乎俗。融通空有。莫尚乎中。虚灵不昧。吾心自空也。物来斯应。吾心自有也。空有相即。吾心自中也。此性也非修也。三谛也非三观也。修之者称性照了也。体达此心。空洞无物谓之空。照了此性。具足万法谓之假。融通二边。不一不异谓之中。然则即虚灵而应物也。即应物而虚灵也。空即假中也。假即空中也。中即空假也。是称性而修也。绝待而照也。不思议之三观也。首楞大定之司南也。别论如此。若总论者。或以吾心虚灵为空。以所观万物为假。以心境不二为中。物吾心之物也。何假而不空。心万物之心也。何空而不假。即心即物。即物即心。何中而不空假。是以观极乐依正。以吾心一观之三观。照彼一境之三谛。无不可者。以吾三观之一心。照彼三谛之一境。亦无不可者。虎溪大师云。境为妙假观为空。境观双忘即是中。忘照何尝有先后。一心融绝了无踪。尚何三观之不法尔乎。

　　观无量寿经疏序

　　智者大师

　　夫乐邦之与苦域。金宝之与泥沙。胎狱之望华池。棘林之比琼树。诚由心分垢净。见两土之升沉。行开善恶。都二方之粗妙。喻形端则影直。源浊则流昏。故知欲生极乐国土。必修十六妙观。愿见弥陀世尊。要行三种净业。然化因事渐。教藉缘兴。是以阇王杀逆。韦提哀请。大圣垂慈。乘机演法。曜玉相而流彩。耸珍台而显瑞。虽广示珍域。示宗归安养。使末俗有缘。遵斯妙观。落日悬鼓。用标送想之方。大水结冰。实表琉璃之地。风吟宝叶。共天乐而同繁。波动金渠。将契经而合响。观肉髻而瞻侍者。念毫相而睹如来。及其瞑目告终。上珍台而高踊。文成印坏。坐金莲而化生。随三辈而横截。越五苦而长鹜。可谓微行妙观。至道要术者哉。此经心观为宗。实相为体。所言佛说观无量寿佛者。佛是所观胜境。举正报以收依果。述化主以包徒众。观虽十六。言佛便周。故云佛说观无量寿佛。经者。训法训常。由圣人金口也。

　　观无量寿佛经序

　　慈觉禅师

　　夫正遍知海。从心想生。诸佛世界。随心净土。然则弥陀至圣。不隔下凡。极乐虽遥。岂离方寸。所以念佛而即得见佛。求生而遂能往生。观无量寿经者。以法界心。照实相境。三种净业。明法行之正因。十六妙观。为寂照之方便。法身与化身随量。依报与正报齐观。是以韦提希豁然大悟。授记往生。佛世尊亲敕受持。广说斯事。经传此土。人罕流通。不有圆机。谁陈法施。常山比丘琼安等。悯众生之日用。不出尘劳。嗟妙境之无边。愿为乡导。同心镂板。庶广受持。非势至之同伦。即远公之旧社。聊伸序引。普告未闻。

　　无量寿佛赞

　　大智律师

　　八万四千之妙相。得非本性之弥陀。十万亿刹之遐方。的是唯心之净土。净秽虽隔。岂越自心。生佛乃殊。宁乖己性。心体虚旷。不碍往来。性本包容。何妨取舍。是以举念即登于宝界。还归地产之家乡。弹指仰对于慈容。实会天真之父子。几生负德。枉受沉沦。今日投诚。必蒙拯济。三心圆发。一志西驰。尽来际以依承。历尘刹而称赞。

　　观无量寿经妙宗钞

　　四明尊者

　　良以圆解。全异小乘。小乘唯心。佛从外有。是故心佛其体不同。大乘行人。知我一心。具诸佛性。托境修观。佛相乃彰。今观弥陀依正为缘。熏乎心性。心性所具极乐依正。由熏发生。心具而生。岂离心性。全心是佛。全佛是心。终日观心。终日观佛。

　　又应了知法界圆融不思议体。作我一念之心。亦复举体。作生作佛。作依作正。作根作境。一心一尘。至一极微。无非法界全体而作。既一一法。全法界作。故趣举一。即是圆融法界全分。既全法界。有何一物。不具诸法。

　　又果佛圆明之体。是凡夫本具性德。故一切教所谈行法。无不为显此之觉体。故此观门。托彼安养依正。用微妙观。专就弥陀。显真佛体。虽托彼境。须知依正。同居一心。心性周遍。无法不造。无法不具。若一法从心外生。则不名为大乘观也。行者应知。据乎心性。观彼依正。依正可彰。托彼依正。观于心性。心性易发。

　　圆人妙解。知能想心。本具一切依正之法。今以具日之心。缘于即心之日。令本性日。显现其前。斯乃以法界心。缘法界境。起法界日。既皆法界。岂不即空假中。以根境空寂。故心日无碍。以缘起假立。故累想日生。以其心日皆法界故。当处显现。此之三观同在一心。非一非三。而三而一。不可思议。

　　心藏具法。有何边涯。无妙观缘。隐而不发。今依佛语。顺性想之。宝地光明。种种奇相。随心出现。

　　欲想佛身。须知观体。体是本觉。起成能观。依体立宗。斯之谓矣。须知本觉。乃是诸佛法界之身。以诸如来无别所证。全证众生本性故也。若始觉有功。本觉乃显。故云法身从心想生。

　　当知今观。非直于阴。观本性佛。乃托他佛。显乎本性。故应佛显。知本性明。托外义成。唯心观立。

　　又云。应知实相。全体照明。称为真心。亦名本觉。觉体遍故。诸法皆实。若指其要。不离现前分别之念。念即本觉。觉即经体。无别经体。以为所诠。以此觉心。观于依正。能所即绝。待对斯忘。妙观之宗。自兹而立。

　　直指云。丈六八尺像者。随顺下凡。使观小见大也。粗妙异想。悉从性而起修。小大殊形。咸自本而垂迹。能观性初无差别。所观境宁可度量。圆顿之谈。一音普被。示次第而非渐。顺根器而非偏。并启观门。全彰实相。像教之源。岂不在兹。

　　神栖安养赋

　　智觉禅师

　　弥陀宝刹。安养嘉名。处报土而极乐。于十方而最清。二八观门。修定意而冥往。四十大愿。运散心而化生。尔乃毕世受持。一生归命。仙人乘云而听法。空界作呗而赞咏。紫金台上。身登而本愿非虚。白玉毫中。神化而一心自庆。详夫广长舌赞。十刹同宣。但标心而尽契。非率意而虚传。地轴回转。天华散前。一念华开。见佛而皆登妙果。千重光照。证法而尽厕先贤。考古推今。往生非一。运来而天乐盈空。时至而异香满室。一真境内。现相而虽仗佛威。七宝池中。睹境而皆从心出。故知圣旨难量。感应犹长。变凡成圣而顷刻。即迷为悟而昭彰。探出仙书。真是长生之术。指归净刹。永居不死之乡。更有出世高人。处尘大士。焚身燃臂以发行。挂胃捧心而立轨。仙乐来迎而弗从。天童请命而不喜。或火烈山顶。光明境里。绝闻恶趣之名。永抛胎狱之鄙。眼开舌固而立验。牛触鸡𪅎而忽止。处铁城而拒王敕。须徇丹心。坐莲台而赖佛恩。难抛至理。其或诽谤三宝。破坏律仪。逼风刀解体之际。当业镜照形之时。忽遇知识。现不思议。剑林变七重之行树。火车化八德之莲池。地狱消沉。湛尔而怖心全息。天华飞引。俄然而化佛迎之。慧眼明心。香炉堕手。应谶而莲华不萎。得记而宝林非久。奇哉佛力难思。古今未有。

　　秘藏指南

　　藕益大师

　　寿昌云。念佛心。即是佛。盖现前一念之心。无性缘生。缘生无性者也。唯其无性缘生。故念名满腔是名。念利满腔是利。乃至昼所为。夜所梦无不趋归于一念之专注。而十界升沉。从此出矣唯其缘生无性。故炽然造集善恶之时。蓦地放下。则一切法了不可得。然向此了不可得处坐定。则堕无为深坑。不能证法界无障碍体。不能起法界无障碍用。故须念佛求生净土。方是大乘不可思议圆顿法门。夫念佛者。岂有他哉。以此缘生无性之一念。念彼无性缘生之佛名耳。佛名既是无性缘生。则缘生亦仍无性。是故念一声。有一声佛名显现。念十百千万声。有十百千万声佛名显现。而不念时。便寂然矣。念性既是缘生无性。则无性不碍缘生。倘不念佛。正恐又生种种杂念。纵不生杂念。亦恐堕在无生窠臼。故必以佛号生我之念。使我念念不离佛号。此乃心外无佛。佛外无心。是心作佛。是心是佛。谓之以佛证心可也。谓之以心证佛可也。谓之以佛证佛。以心证心。亦可也。至直捷稳当。至圆顿了义。不可思议。不可将余一切法门比量。果如此信得及。直下念去。则诸佛出广长舌相以证之。若人专念弥陀佛。号曰无上深妙禅。至心想像见佛时。即是不生不灭法。金口诚言。可不信哉。

　　原夫。本觉妙明。真如法界。智理无能所之分。依正绝自他之量。祇因迷妄。遍计横生。背觉性而九界杂陈。昧真境而三土幻现。劳我世尊。垂慈设教随众生根性。示无量法门。或显了说。或隐覆谈。或曲接偏机。渐令入道。或直投圆种。顿使开明。或从一法中。分别说为无量或以异方便。善巧助显一乘。虽复教网万殊。无非醒九界长梦。令复还原觉。了三土幻翳。令冥契寂光耳。然了义中最了义。圆顿中极圆顿。方便中第一方便。无如净土一门。何以言之。随其心净。则佛土净。见思净。超同居。尘沙净。超方便。无明净。超实报。故曰唯佛一人居净土。尚何不了之义。众生心念佛时。是心作佛。是心是佛。以一念顿入佛海。故曰一称南无佛。皆已成佛道。若人专念弥陀佛。是名无上深妙禅。岂不至圆至顿。果德愿力不可思议。因心信力亦不可思议。感应道交文成印坏。以凡夫而阶不退。未断惑而得横超。又复三根普被。四土横该。五浊轻净在同居。体空巧净在方便。三观净净在实报。究竟觉净在寂光。尚无等者。矧或过之。是名不可思议功德。世间难信之法也。总其大要。须具信愿行三。信则信事信理。信自信他。信因信果。知心外无土。土外无心。性外无佛。佛外无性。因必该果。果必彻因。愿则念念回向。心心趋往。行则无量法门。会归一致。而净土正行。尤以念佛为首。

　　吾人现前一念心性。原与阿弥陀佛同体。而罕能直下知归者无他。未具信行愿三故也。予尝谓信如将。愿如谋。行如军旅。有将有谋。老弱亦可取胜苟无将谋。虽勇壮亦溃矣。是故信宜专。愿宜审。行宜无所不收。专且审故圆顿直捷而至高。无所不收。故三根普被而至广。此念佛三昧。所以为横超胜异也。迩来宗教之士。或视念佛太易。以为曲被中下。或视念佛太难。以为斋戒须全。夫太易则不高。太难则不广。岂宝王三昧之谓哉。

　　普说

　　金刚经。如幻如梦者。为破凡外二乘。我法二执言之夫梦境虽空。而梦心即是觉心。幻事虽虚。而幻本亦不全虚。泡虽无实。而非无水。影虽无实。而非无质。则知六凡生死往还。虽如幻梦。而佛性亦不断灭。但日用不知耳。菩萨了知现前一念心性。亘古亘今。本不生灭。上等诸佛。下等众生。虽欲不上求下化。不可也然虽发大菩提心。无始虚妄无明习重。观力轻微。恐易退转。必须将此圆解。专念阿弥陀佛。求生极乐世界。盖吾现前一念心性。既本竖穷横遍。则本具无边刹海。于我心性无边刹海中。实有十万亿刹外之极乐世界。实有现在阿弥陀佛。先证心性。慈悲接引。一切迷流。我今以此菩提心力。称彼名号。便与阿弥陀佛如空合空。水合水。故称名一声。即一声一心不乱称名十声。即十声一心不乱。乃至称名七日。即七日一心不乱。以正称名时。更无二心。更无可乱也。

　　念佛即禅观论

　　或问藕益子曰。参禅教观。与念佛法门。同耶异耶。答曰同异皆戏论也。即亦同亦异。非同非异。亦戏论也。以三种法门。无不离四句故。若知一切法。无不即心自性。仍可四句而诠显之。何者梵语禅那。此云静虑。静即是定。虑即是慧。静即止虑即观。静即寂虑即照是故定慧也。止观也。寂照也。皆一体而异名也。或谓寂照约性。余二约修。止观约因。定慧约果。不过一往语耳。夫吾人现前一念心性。虽昏迷倒惑。灵知终不可灭。虽流转纷扰。本体终未尝动。此岂非寂照真源。止观血脉。定慧根据乎。究此现前一念心性。名为参禅。达此现前一念心性。名为止观。思惟忆持此现前一念心性。名为念佛。盖念者始觉之智。佛者本觉之理也。就此念佛法门。有念自佛他佛自他佛之不同若单念自佛。与参禅止观全同。若单念他佛。与参禅止观。亦异亦同。若双念自他佛。与参禅止观。非异非同。夫念自佛者。是四念处观。所谓观身观受观心观法。若一切法门。不为四念处所摄者。即外道法。故知与禅观同也。夫念他佛者。或念相好或法门或实相。或不能作此三种念者。则但持名号。若念相好。一往似与禅观异然必止息异缘专观彼佛。则仍与静虑同也。念法门者。例此可知。若念实相。虽托他果佛为异。然终无两种实相。究竟是同。若持名号。一往亦与禅观异。然无论解与不解。而所持之名。当体无非一境三谛。能持之心。当体无非一心三观。故曰明珠投于浊水。浊水不得不清。佛号投于乱心。乱心不得不一。是则心无异缘。即是静是止。名号历历。即是虑是观。亦究竟同也。夫双念自他佛者。了知心佛众生。三无差别。乃托他佛。助显本性。由悟本性。故与禅观非异。由托他佛。故与禅观非同。是谓胜异方便。无上法门。文殊般若经。般舟三昧经。观无量寿佛经等。皆明此圆顿了义。而妙宗钞申之为详。凡栖心净土之士。不可不熟究而力行之也。

　　灵峰寺净业缘起

　　尝观净土之为胜异。正不在寂光实报方便。而在同居。盖三土断惑乃生。唯同居直以信愿相导。感应道交。五浊之习稍轻。三界之苦斯脱。而又即此西方极乐。竖彻方便实报寂光。故下愚皆可登其阈。上智终莫逾其阃。三根普资。四悉咸备。正法住世。诸祖已共宏扬。末运迷津。四依能无独赞。乃世之驾言直指者。以西方为钝置学语大乘者。以净土为退休。不思不假方便。自得心开。安有如斯曲径。妙华盛裓遍供亿方。安有如斯小乘。且既悟直指。是名见性成佛。何故拒弥陀于自性之外。既乘大愿。必须严净国土。何故拣极乐于刹海之中。夫声闻权教。不闻他方佛名。四果神力。仅周三千界内。彼十万遐方。尊特善逝。非胜莲大士。勇猛丈夫。孰能亲近承事。甫育莲台。便阶䟦致。较矢心参究。期克三生。已悟心宗。犹曰生生不退。佛阶可期者。难易迟速。皎然可知。六方调御。同口赞扬。遍吉文殊。诚心劝发。岂欺我哉。法流震旦。禅律性相。皆法久弊生。势穷须变。唯兹元猷。始匡岳讫五云。或刻莲漏于六时。或发妙宗于三观。或导万善以同归。或融一心于事理。法无不收。机无不摄。故得法流益久。法道愈光。声化所洽。远及山谷。鄣南灵峰讲寺。石峨颀公。请雪航楫公。结社兹山。复有抱一粹沙弥。季清程居士。共禀弥陀宏愿。同阐势至法门。佛声浩浩。偕松风鸟语并显圆通。僧德雍雍。率牧竖耕夫同入三昧。横超三界。无烦九次第修。竖彻寂光。不俟三僧祗证。诚劫浊津深。昏衢宝炬也。

　　惠应寺放生莲社序

　　能儒氏之为教也。大而博深而不可晦。极六合内外不为迁。余昔拘虚程朱之学。不唯望洋。复兴斥鷃。今乃骎骎然入于其中。异哉能儒如来。观音地藏。巧以胜异方便。转我邪心。令生正信也。予因是。得仰承如来威行。作狮子吼。遍破一切外道邪心。夫物虽微。谁不爱命。只此爱命之心。便是真常佛性。此心不在内。不在外。不在中间。非过去。非现在。非未来。非有非无非亦有亦无。非非有非无。本自离过绝非。不可思议。迷此心性真常真乐真我真净。妄认四大。为自身相。六尘缘影。为自心相。是故于中。分人分物。起爱起憎。惑业苦轮。循环不息。若能直下谛观现前一念心性。似局四大缘影中。实非四大缘影所能区局。如心佛亦尔。如佛众生然。便知心佛众生。的的三无差别。杀生即杀自心未来诸佛。放生即放自心未来诸佛。若放自心未来诸佛。即真念佛三昧。修此念佛三昧。是恒转妙法华经百千万亿部也。我释迦如来之道。未坠于地。良由含灵抱识。无不各具全体大用。今举此全体大用。而为社为文为诗。为种种法语。岂复有文献不足征之叹哉。故题其编。曰能儒文献。而为之序。

　　赠郑完德念佛序

　　尝读十六观经云。诸佛正遍知海。从心想生。是故众生心想佛时。是心即是三十二相。八十种好。是心作佛。是心是佛。噫。此真念佛三昧之秘要也。盖但言作佛。不言是佛。则谓佛非固有。何异权乘。但言是佛。不言作佛。则谓佛非修证。何殊魔外。故大佛顶经。发明世出世法。知其本因。随所缘出。夫知其本因。则十界无不即心而是。谓佛界非心是乎。随所缘出。则十界无不由心而作。谓佛非心作乎。予己已晤千里郑老居士。见所绘圣像。微细精妙。巧逾天工。恍悟心作心是之旨。长公完德。尤穷工极致。完德久参念佛是谁公案。予谓苟信是心作佛。是心是佛二语。而更参谁字。可令人捧腹大笑。大集偈云。若人但念阿弥陀。是名无上深妙禅。至心想像见佛时。即是不生不灭法大势至法王子云。忆佛念佛。现前当来。必定见佛。去佛不远。不假方便。自得心开。永明禅师云。一念相应一念佛。一日相应一日佛。寿昌禅师云。念佛心。即是佛。夫何疑哉。夫何疑哉。

　　忍草沙弥化念佛疏

　　弥陀如来。以四十八愿摄化十方。势至大士。以念佛三昧游此世界。当知末世众生。舍净土一门。而求脱生死不可得矣。佛法无多子。久常难得人。一时勇猛。不若终身无倦。所以慈云大师。示晨朝十念法门。飞锡尊者。阐一念得生妙旨。今忍草沙弥。发心普劝缁素。修此念佛三昧。每日从十万起。以至一百。或唯十声。下至日念一声。不拘数之多寡。但以终身不间断为则。将此饥餐渴饮工夫。用作宝地珍池左券。尚能一念中顿破无明。便超寂光净土。顿断尘沙。便超实报净土。顿断见思。便超方便净土。纵未断惑。五浊渐澄。佛光渐露。登同居净土。永脱轮回。固无惑矣。普愿见者闻者。于此便作东林胜会想。于一切登名莲簿者。便作十八高贤想。则一心普念三世佛。而念佛三昧了了现前矣。

　　念佛要旨

　　彻悟禅师

　　吾人现前一念能念之心。全真成妄。全妄即真。终日随缘。终日不变。一句所念之佛。全德立名。德外无名。以名召德名外无德。能念心外。无别所念之佛。所念佛外。无别能念之心。能所不二。生佛宛然。本离四句。本绝百非。本遍一切。本含一切。绝待圆融。不可思议。莲宗行者。当从者里信入。又云。一声佛号一声心。直下分明岂待寻。鞭影不劳频举示。白牛运出古黄金。又云。九品宝莲。在脚跟底。不念弥陀孤负自己。

　　止观息缘务

　　智者大师

　　缘务妨禅。由来甚矣。兰若比丘。去喧就静。云何营造缘务。坏兰若行。非所应也。缘务有四。一生活。二人事。三技能。四学问。一生活缘务者。经纪生方。触途纷紏。得一失一。丧道乱心。二人事者。庆吊俯仰。低昂造聘。此往彼来。来往不绝。况复众人交络。扰攘追寻。夫违亲离师。本求要道。更结三州。还敦五郡。意欲何之。倒裳索领。钻火求冰。非所应也。三技能者。医方卜筮。泥木彩画。棋书咒术等是也。皮文美角膏煎铎毁。已自害身。况修出世之道。而当树林招鸟。腐气来蝇。岂不摧折污辱乎。四学问者。读诵经论。问答胜负等是也。领持记忆。心劳志倦。言论往复。水浊珠昏。何暇更得修止观耶。此事尚舍。况前三务。云云。

　　观心生活者。爱是养业之法。如水润种。因爱有忧。因忧有畏。若能断爱。名息生活缘务也。人事。是业也。业生三界。往来五道。以爱润业。处处受生。若无业者。爱无所润。诸业虽有力。不逐不作者。不作故生死则断技术者。未得圣道。不得修通。虚妄之法。障于般若。般若如虚空。无戏论无文字。若得般若。如得如意珠。但一心修。何遽匆匆。用神通为习学者。未得无生忍。而修世智辩聪。种种分别。皆是瓦砾草木。非真宝珠。若能停住。水则澄清。下观琉璃。安徐取宝。能知世间生灭法相。种种行类。何物不知。以一切种智知。以佛眼见。欲行大道。不应从彼小径中学也。

　　呵五欲

　　五欲者。谓色声香味触。毗婆沙论云。禁六情。如絷狗鹿鱼蛇猿鸟。狗乐聚落。鹿乐山泽。鱼乐池沼。蛇乐穴居。猿乐深林。鸟乐依空。六根乐六尘。非是凡夫浅智弱志。所能降伏。唯有智慧坚心正念。乃能降伏。总喻六根。今私对之。眼贪色。色有质像如聚落。眼如狗也。耳贪声。声无质像如空泽。耳如鹿也。鼻贪香如鱼也。舌引味如蛇也。身着触如猿也。心缘法如鸟也。今除意。但明于五尘。五尘非欲。而其中有味。能生行人须欲之心。故言五欲。譬如陶师。人客延请。不得就功。五欲亦尔。常能牵人。入诸魔境虽具前缘。摄心难立。是故须呵。色欲者。所谓赤白长短。明眸善𥅦。素颈翠眉。皓齿丹唇。乃至依报。红黄朱紫。诸珍宝物。惑动人心。如禅门中说。色害尤深。令人狂醉。生死根本。良由此也。如难陀为欲持戒。虽得罗汉。习气尚多。况复具缚者乎。国王耽荒无度。不顾宗庙社稷之重。为欲乐故身入怨国。此间上代。亡国破家。多从欲起。赫赫宗周。褒姒灭之。即其事也。经云众生贪狼于财色。坐之不得道。观经云色使。所使为恩爱奴。不得自在。若能知色过患。则不为所欺。如是呵已。色欲即息。缘想不生。专心入定。声欲者。即是娇媚妖词。淫声染语。丝竹弦管。环钏铃佩等声也香欲者。即是郁茀氛氲。兰馨麝气。芬芳酷烈郁毓之物。及男女身分等香。味欲者。即是酒肉珍肴。肥腴津腻。甘甜酸辣。酥油鲜血等也。髑欲者。即是冷暖细滑。轻重强软。名衣上服。男女身分等。此五过患者。色如热金丸。执之则烧。声如涂毒鼓。闻之必死。香如憋龙气。嗅之则病。味如沸蜜。汤舌则烂。如蜜涂刀。䑛之则伤。触如卧师子。近之则啮。此五欲者。得之无厌。恶心转炽。如火益薪。世世为害剧于怨贼。累劫已来。常相劫夺。摧折色心。今方禅寂。复相恼乱。深知其过。贪染休息。事相具如禅门中云云。上代名僧诗云。远之易为士。近之难为情。香味颓高志。声色丧躯龄。

　　弃五盖

　　五盖者。所谓贪欲嗔恚睡眠掉悔疑。通称盖者。盖覆缠绵。心神昏闇。定慧不发。故名为盖。前呵五欲。乃是五根对现在五尘发五识。今弃五盖。即是五识。转入意地。追缘过去。逆虑未来。五尘等法。为心内大障。喻如陶师身中有疾。不能执作。盖亦如是。为妨既深。加之以弃。如翦毒树。如检偷贼。不可留也。大品云。离欲及恶法。离欲者五欲也。如前所呵。恶法者五盖也。宜须急弃。此五盖者。其相云何。贪欲盖起。追念昔时所更五欲。念净洁色。与眼作对。忆可爱声。仿佛在耳。思悦意香。开结使门。想于美味。甘液流口。忆受诸触。毛竖战动。贪如此等。粗獘五欲。思想计校。心生醉惑。忘失正念。或密作方便。更望得之。若未曾得。亦复推寻。或当求觅。心入尘境。无有间念。粗觉盖禅。禅何由获。是名贪欲盖相。瞋恚盖者。追想是人恼我。恼我亲。称叹我怨。三世九恼。怨对结恨。心热气粗。忿怒相续。百计伺候。欲相中害。危彼安身。恣其毒忿。畅情为快。如此嗔火。烧诸功德。禅定支林。岂得生长。此即嗔恚盖相也。睡眠盖者。心神昏昏为睡。六识闇塞。四支倚放为眠。眠名增心数法。乌暗沉塞。密来覆人。难可防卫。五情无识。犹如死人。但余片息。名为小死。若喜眠者。眠则滋多。萨遮经云。若人多睡眠。懈怠妨有得。未得者不得。已得者退失。若欲得胜道。除睡疑放逸。精进䇿诸念。离恶功德集。释论云眠为大闇无所见。日日欺诳夺人明。亦如临阵白刃间。如共毒蛇同室居。如人被缚将去杀。尔时云何安可眠。眠之妨禅。其过最重。是谓睡眠盖相。掉悔者。若觉观偏起。属前盖摄。今觉观等起。遍缘诸法。乍缘贪欲。又想嗔恚。及以邪痴。炎炎不停。卓卓无住。乍起乍伏。种种纷纭。身无趣游行。口无益谈笑。是名为掉。悼而无悔。则不成盖。以其掉故。心地思惟。谨慎不节。云何乃作无益之事。实为可耻。心中忧悔。懊结绕心。则成悔盖。盖覆禅定。不得开发。若人忏悔改往。自责其心。而生忧悔。若入禅定。知过而已。不应想着。非但悔故。而得免脱。当修禅定。清净之法。那得将悔萦心。妨于大事。故云悔已莫复忧。不应常念着。不应作而作。应作而不作。即是此意。是名掉悔盖相也。疑盖者。此非见谛障理之疑。乃是障定疑也。疑有三种。一疑自。二疑师。三疑法。一疑自者。谓我身底下。必非道器。是故疑身。二疑师者。此人身口。不称我怀。何必能有深禅好慧师而事之。将不误我。三疑法者。所受之法。何必中理。三疑犹豫。常在怀抱。禅定不发。设发永失。此是疑盖之相也。五盖病相如是。弃法云何。行者当自省察。今我心中。何病偏多。若知病者。应先治之。若贪欲盖重。当用不净观弃之。何以故。向谓五欲为净。爱着缠绵。今观不净。脓囊涕唾。无一可欣。厌恶心生。如为怨逐。何有智者。当乐是耶。故知此观。治贪之药。此盖若去。心即得安。若嗔恚盖多。当念慈心。灭除恚火。此火能烧二世功德。人不喜见。毒害残暴。禽兽无异。生死怨对。累劫不息。即世微恨。后成大怨。今修慈心。弃舍此恶。观一切人。父母亲想。悉令得乐若不得乐。我当勤心。令得安乐。云何于彼而生怨对。作是观时。瞋心即息。安心入禅。若睡盖多者。当勤精进。䇿励身心。加意防拟。思惟法相。分别选择善恶之法。勿令睡盖得入。又当选择善恶之心。令生法喜。心既明净。睡盖自除。莫以睡眠因缘。失二世乐。徒生徒死。无一可获。如入宝山空手而归。深可伤叹。当好制心。善巧防御也。杖鞠贝申脚起星水洗。若掉散者。应用数息。何以故。此盖甚利。来时不觉。于久始知。今用数息。若数不成。或时中忘。即知已去。觉已更数。数相成就则觉观被伏。若不治之。终身被盖。若三疑在怀。当作是念。我身即是大富盲儿。具足无上法身财宝。烦恼所翳。道眼未开。要当修治。终不放舍又无量劫来习因何定。岂可自疑。失时失利人身难得。怖心难起。莫以疑惑。而自毁伤。若疑师者。我今无智。上圣大人。皆求其法。不取其人。雪山从鬼请偈。天帝拜畜为师。大论云。不以囊臭而弃其金。慢如高山。雨水不停。卑如江海。万川归集。我以法故。复应敬彼。普超经云。人人相见。莫相平相。智如如来。乃能平人身子云。我从今去不敢复言。是人入生死。是人入涅槃。即此意也。常起恭敬。三世如来。师即未来诸佛。云何生疑耶。若疑法者。我法眼未开。未别是非。凭信而已。佛法如海。唯信能入。法华云。诸声闻等。非己智分。以信故入。我之盲瞑。复不信受。更何所归。长沦永溺。不知出要。若心信法。法则染心。犹豫狐疑。事同覆器。

　　不思议境

　　不可思议境者。如华严云。心如工画师。造种种五阴。一切世间中。莫不从心造。种种五阴者。十法界五阴也。法界者三义。十数是能依。法界是所依。能所合称。故言十法界。又此十法。各各因各各果。不相混滥。故言十法界。又此十法。一一当体。皆是法界。故言十法界云云。十法界。通称阴入界。其实不同。三途是有漏恶阴界入。三善是有漏善阴界入。二乘是无漏阴界入。菩萨是亦有漏亦无漏阴界入。佛是非有漏非无漏阴界入。释论云。法无上者涅槃是。即非有漏非无漏法也。无量义经云。佛无诸大阴界入者。无前九阴界入也。今言有者。有涅槃常住阴界入也。大经云。因灭无常色获得常色。受想行识。亦复如是。常乐重沓即积聚义。慈悲复盖即阴义。以十种阴界不同故。故名五阴世间也。

　　揽五阴通称众生。众生不同。揽三途阴。罪苦众生。揽人天阴。受乐众生。揽无漏阴。真圣众生。揽慈悲阴。大士众生。揽常住阴。尊极众生。大论云。众生无上者。佛是。岂与凡下同。大经云。歌罗逻时名字异。乃至老时名字异。芽时名字异。乃至果时名字亦异。直约一期。十时差别。况十界众生。宁得不异。故名众生世间也十种所居。通称国土世间者。地狱依赤铁住。畜生依地水空住。修罗依海畔海底住。人依地住。天依宫殿住。六度菩萨同人依地住。通教菩萨惑未尽。同人天依住。断惑尽者。依方便土住。别圆菩萨惑未尽者。同人天方便等住。断惑尽者。依实报土住。如来依常寂光土住。仁王经云。三贤十圣住果报。唯佛一人居净土。土土不同。故名国土世间也。此三十种世间。悉从心造。

　　又十种五阴。一一各具十法。谓如是相性体力作因缘果报本末究竟等。先总释。后随类释。总释者。夫相以据外。览而可别。释论云。易知故名为相。如水火相异。则易可知。如人面色。具诸休否。览外相即知其内。昔孙刘相显曹公相隐。相者举声大哭。四海三分。百姓荼毒。若言有相。闇者不知。若言无相。占者洞解。当随善相者。信人面外具一切相也。心亦如是。具一切相。众生相隐。弥勒相显。如来善知。故远近皆记。不善观者。不信心具一切相。当随如实观者信心具一切相也。

　　如是性者。性以据内。总有三义。一不改名性。无行经称不动性。性即不改义也。又性名性分。种类之义分分不同。各各不可改。又性是实性。实性即理性。极实无过。即佛性异名耳。不动性扶空。种性扶假。实性扶中。今明内性不可改。如竹中火性。虽不可见。不得言无。燧人干草。遍烧一切。心亦如是。具一切五阴性。虽不可见。不得言无。以智眼观。具一切性。

　　如是体者。生质故名体。此十法界阴。俱用色心为体质也。

　　如是力者。堪任力用也。如王力士。千万披能。病故谓无。病差有用。心亦如是。具有诸力。烦恼病故。不能运动。如实观之。具一切力。

　　如是作者。运为建立名作。若离心者。更无所作。故知心具一切作也。

　　如是因者。招果为因。亦名为业。十法界业。起自于心。但使有心。诸业具足。故名如是因也。

　　如是缘者。缘名缘由。助业皆是缘义。无明爱等。能润于业。即心为缘也。

　　如是果者。克获为果。习因习续于前。习果克获于后。故言如是果也。

　　如是报者。酬因曰报。习因习果。通名为因。牵后世报。此报酬于因也。

　　如是本末究竟等者。相为本报为末。本末悉从缘生。缘生故空。本末皆空。此就空为等也。又相但有字。报亦但有字。悉假施设。此就假名为等。又本末互相表帜。览初相表后报。睹后报知本相。如见施知富。见富知施。初后相在。此就假论等也。又相无相。无相而相。非相非无相。报无报。无报而报。非报非无报。一一皆入如实之际。此就中论等也。

　　二类解者。束十法为四类。三途以表苦为相。定恶聚为性。摧折色心为体。登刀入镬为力。起十不善为作。有漏恶业为因。爱取等为缘。恶习果为果。三恶趣为报。本末皆痴为等。

　　三善表乐为相。定善聚为性。升出色心为体。乐受为力。起五戒十善为作。白业为因。善爱取为缘。善习果为果。人天有为报。应就假名。初后相在为等。

　　二乘表涅槃为相。解脱为性。五分为体。无系为力。道品为作。无漏慧行为因。行行为缘。四果为果既后有田中不生。故无报云云。

　　菩萨佛类者。缘因为相。了因为性。正因为体。四弘为力。六度万行为作。智慧庄严为因。福德庄严为缘。三菩提为果。大涅槃为报云云。

　　众生世间。既是假名。无体分别。揽实法假施设耳。所谓恶道众生。相性体方究竟等云云。善道众生。相性体力究竟等。无漏众生。相性体力究竟等。菩萨佛法界。相性体力究竟等。准例皆可解。

　　国土世间。亦具十种法。所谓恶国土相性体力等云云。善国土。无漏国土。佛菩萨国土。相性体力云云。

　　夫一心具十法界。一法界又具十法界。百法界。一界具三十种世间。百法界即具三千种世间。此三千在一念心。若无心而已。介尔有心。即具三千。亦不言一心在前。一切法在后。亦不言一切法在前。一心在后。例如八相迁物。物在相前。物不被迁。相在物前。亦不被迁。前亦不可。后亦不可。祇物论相迁。祇相迁论物。今心亦如是。若从一心生一切法者。此则是纵。若心一时含一切法者。此则是横。纵亦不可。横亦不可。祇心是一切法。一切法是心。故非纵非横。非一非异。玄妙深绝。非识所识。非言所言。所以称为不可思议境。意在于此。

　　如如意珠。天上胜宝。状如芥粟。有大功能。净妙五欲七宝琳琅。非内畜非外入。不谋前后。不择多少。不作粗妙。称意丰俭降雨穰穰。不添不尽。盖是色法。尚能如此。况心神灵妙。宁不具一切法耶。又三毒惑心。一念心起。尚复身边利钝八十八使。乃至八万四千烦恼。若言先有。那忽待缘。若言本无。缘对即应。不有不无。定有即邪。定无即妄。当知有而不有。不有而有。惑心尚尔。况不思议一心耶。又如眠梦。见百千万事。豁寤无一况复百千未眠不梦不觉不多不一。眠力故谓多。觉力故谓少。庄周梦为蝴蝶翱翔百年。寤知非蝶。亦非积岁。无明法法性。一心一切心。如彼昏眠。达无明即法性。一切心一心。如彼醒寤云云。又行安乐行人。一眠梦。初发心乃至作佛坐道场。转法轮度众生入涅槃。豁寤祇是一梦事。若信三喻。则信一心。非口所宣。非情所测。此不思议境。何法不收。此境发智。何智不发。依此境发誓。乃至无法爱。何誓不具。何行不满足耶。说时如上次第。行时一心中具一切心(云云)。

　　发菩提心

　　发真正菩提心者。既深识不思议境。知一苦一切苦。自悲昔苦。起惑耽湎粗獘色声。纵身口意。作不善业。轮环恶趣。萦诸热恼。身苦心苦。而自毁伤。而今还以爱茧自缠痴灯所害。百千万劫。一何痛哉。设使欲舍三途。欣五戒十善。相心修福。如市易博换。翻更益罪。似鱼入笱口。蛾赴灯中。狂计邪黠。逾迷逾远。渴更饮咸。龙须缠身。入水转痛。牛皮系体。向日弥坚。盲入棘林。溺堕洄澓。抱刃把炬。痛那可言。虎尾蛇头。悚焉悼栗。自悲若此。悲他亦然。假令隘路。叛出怨国。备历辛苦。绝而复苏。往至贫里佣赁一日。止宿草庵。不肯前进。乐为鄙事。不信不识可悲可怪。思惟彼我。鲠痛自他。即起大悲。兴两誓愿。众生无边誓愿度。烦恼无数誓愿断。众生虽如虚空。誓度如空之众生。虽知烦恼无所有。誓断无所有之烦恼虽知众生数甚多。而度甚多之众生。虽知烦恼无边底。而断无底之烦恼。虽知众生如。如佛如。而度如佛如之众生。虽知烦恼如实相。而断如实相之烦恼。何者。若但㧞苦因。不拔苦果。此誓杂毒。故须观空。若偏观空。则不见众生可度。是名著空者。诸佛所不化。若偏见众生可度。即堕爱见大悲。非解脱道云云。今则非毒非伪。故名为真。非空边非有边。故名为正。如鸟飞空。终不住空。虽不住空。迹不可寻。虽空而度。虽度而空。是故名誓与虚空共斗。故名真正发菩提心。即此意也。

　　又识不可思议心。一乐心一切乐心。我及众生。昔虽求乐。不知乐因。如执瓦砾。谓如意珠。妄指萤光。呼为日月。今方始解。故起大慈。兴两誓愿谓法门无量誓愿知。无上佛道誓愿成。虽知法门永寂如空。誓愿修行永寂。虽知菩提无所有。无所有中。吾故求之。虽知法门如空无所有。誓愿画缋庄严虚空。虽知佛道非成所成。如虚空中种树。使得华得果。虽知法门及佛果。非修非不修而修。非证非得以无所证得。而证而得。是名非伪非毒名为真。非空非见爱名为正。如此慈悲誓愿。与不可思议境智。非前非后。同时俱起。慈悲即智慧。智慧即慈悲。无缘无念。普覆一切。任运拔苦。自然与乐。不同毒害。不同但空。不同爱见。是名真正发心菩提义。自悲已。悲众生义。皆如上说。

　　善巧安心

　　善巧安心者。善以止观安于法性也。上深达不思议境。渊奥微密。博运慈悲。亘盖若此。须行填愿。行即止观也。无明痴惑。木是法性。以痴迷故。法性变作无明。起诸颠倒。善不善等。如寒来结水。变作坚冰。又如眠来。变心有种种梦。今当体诸颠倒。即是法性。不一不异。虽颠倒起灭。如旋火轮。不信颠倒起灭。唯信此心。但是法性。起是法性起。灭是法性灭。体其实不起灭妄谓起灭。祇指妄想。悉是法性。以法性系法性。以法性念法性。常是法性。无不法性时体达既成。不得妄想。亦不得法性。还源返本。法界俱寂。是名为止。如此止时。上来一切流转皆止。

　　观者。观察无明之心。上等于法性。本来皆空。下等一切妄想。善恶皆如虚空。无二无别。譬如劫尽。从地上至初禅。炎炎无非是火。又如虚空藏菩萨。所现之相一切皆空。如海慧初来。所现一切皆水。介尔念起。所念念者。无不即空。空亦不可得。如前火木。能使薪然亦复自然。法界洞朗。咸皆大明名之为观。止祇是智。智祇是止。不动止祇是不动智。不动智祗是不动止。不动智照于法性。即是观智得安。亦是止安。不动于法性相应。即是止安。亦是观安。无二无别。若俱不得安。当复云何。夫心神冥昧。棕利恍[怡-台+兩]。汩起汩灭。难可执持。倏去倏来。不易关禁。虽复止之。驰疾飏炎。虽复观之。闇逾漆墨。加工苦之。散惑倍隆。敌强力弱。鹬蚌相扼。既不得进。又不可退。当殉命奉道。荐以肌骨。誓巧安心。方便回转。令得相应。成观行位也。

　　安忍

　　安忍者。能忍成道事。不动亦不退。是心名萨埵。始观阴界。至识次位八法。障转慧开。或未入品。或入初品。神智爽利。若锋刃飞霜触物斯断。初心聪睿。有逾于此。本不听学。能解经论。览他义疏。洞识宗途。欲释一条。辩不可尽。若怀宝藏璧蕴解匿名。密勤精进。必得八品。或进深品。志念坚固。无能移易。弥为胜术。但锥不处囊。难覆易露。或见讲者不称理。或见行道者不当辙。慈悲示语。即被围绕。凡令讲说。或劝为众生。内痒外动。即说一两句法。或示一两节禅。初对一人。驰传渐广。则不得止。初谓有益。益他盖微。废损自行。非唯品秩不进。障道还兴。象子力微。身没刀箭。掬汤投冰。翻添冰聚。毗婆沙云。破败菩萨也。昔邺洛禅师。名播河海。住则四方云仰。去则千百成群。隐隐轰轰。亦有何益利。临终皆悔武津叹曰。一出望入铜轮。领众太早。所求不克。着愿文云。择择择择。高胜垂轨。可以镜焉。修行至此。审自斟酌。智力强盛。须广益利。如大象押群。若其不然。且当安忍。深修三昧。行成力着。为化不晚。大论云。菩萨以度人为事。云何深山自善。答曰。如服药将身。体康复业。身虽远离。心不远离。若至六根清净。名初依人。有所说法。亦可信受。一音遍满。闻者欢喜是化他位也。若此时不出。强软两贼。无如之何。自行转成。于他有办。大象捍挌。刀箭无施。日光照世。长冰自冶。此即安忍之力焉。若被名誉罗罥。利养毛绳。眷属集树。妨蠹内侵。枝叶外尽者。当早推之。莫受莫着。推若不去。翻被黏系者。当缩德露玼。扬狂隐实。密覆金贝。莫令盗见。若遁迹不脱。当一举万里。绝域他方。无相谙练。快得学道。若名利眷属。从外来破。忆此三术。啮齿忍耐。虽千万请。确乎难拔。让哉隐哉去哉。若烦恼业定见慢等。从内来破者。亦忆三术。即空即假即中。设使屠粉肌肉。心不动散。大地镇压。不为重沦。毗岚弗轻。寒冰非冷。猛炎宁热。端心正观。那得薄证片禅。即以为喜。才见少恶。即以为忧。坏器易堆庵华难实。大品云。无量人发菩提心。多堕二乘地。为办大事。弥须安忍。若得此意。不须九境若未了者。当更广明。

　　四悉檀

　　大明法数云。悉遍也。檀梵语。具云檀那。此云施。华梵兼称。故名悉檀。佛以此四说法。遍施一切众生。故名四悉檀也。一世界悉檀。世即隔别之义。界即界分也。盖由众生根器浅薄。故佛随其所欲乐闻。为之次第分别而说。令生欢喜。是名世界悉檀。二为人悉檀。谓佛欲说法。必先观众生之根器大小。宿种浅深。然后称其机宜。而为说之。令生正信。增长善根。故名为人悉檀。三对治悉檀。谓知众生贪欲多者。教观不净。嗔恚多者。教观慈心。愚痴多者教观因缘。为此对等诸病。说此法药。遍施众生。故名对治悉檀。四第一义悉檀。第一义即理也。谓如来知众生善根已熟。即为说法。令其得悟圣道。是名第一义悉檀。

　　妙宗钞云。机生熟故四悉被之。为未种者。作世界说。令其乐欲。赞用受行。为已种者。用中二悉。善根未发。作为人说。令起宿善。信戒进念。恶未破者。必对治说。令其三毒。豁尔冰消。为已熟者。第一义说。令得契真革凡成圣。佛智鉴机。说之必中。知不入理。令得三益。知不破恶。令得二益。无善可发。作世界说。但生欢喜。若全无益。佛则不说。

　　慈云忏主书绅

　　知白汝知。日之所为。害善之法。偏宜远之。损恶之道。益其用之。口无自伐。心无自欺。勿抱内蠹。勿扬外仪。欲人之誉。畜己之私。杀义之始。陷祸之基。自恃其德。必有余讥。自矜其达。必有余非。眷属集树。汝宜远之。利养毛绳。汝宜畏之。自行之际。择而思之。惩恶之余。何则是宜。清香一炷。红莲数枝。口勿辍诵。意勿他思。安禅礼像。其则勿亏。量衣节食。其志勿移。造世文笔。如佛戒之。说人长短。如法慎之。纵对宾侣。口勿多辞。频惊光影。坐勿消时。芭蕉虚质。非汝久期。莲华净土。是汝真归。俾夜作昼。勤而行之。又愿文。

　　愿我此身。安隐修道。离诸缘障。正法无难。国土丰乐。常居林野。乐独寂静。衲衣菜食。随分知足。常畏信施如御强敌。常离眷属。如远大怨。常保禅慧。如护珍宝。常弃诸恶。如去。獘疾。法衣锡杖。御魔甲兵。绳床香罐。资道调具。舍此之外。更无所贪习俗生常。愿莫相近。嗜欲名利。永非我徒。毁赞虚响。犹风过耳。安忍违从。志全道业。

　　翠岩禅师警僧铭

　　风一披缁。便非庸类。岂可泛常。仅同俗辈。立志立心。宜勇宜锐。处众处独。宜韬宜晦。若哑若聋。如痴如醉埋光埋名。养智养慧。随动随静。忘外忘内。离圣离凡㧞群拔萃。一粥一饭。信施信馈。饱享饱餐。须惭须愧勿效庸僧。成群逐队。说李说张。杂痴杂秽。争是争非。夸能夸会。本性本真。尽盲尽味。凡戒凡律或犯或背虚朝虚暮。丧月丧岁。可悲可怜。必沉必坠常警常醒。灭殃灭罪。

　　同治庚午夏月录于旌教讲寺之天台教观

　　No. 1198-B 净土神珠后附

　　血佛像诗

　　同治壬申夏日。恋西大师。见余血画弥陀像诗十首。忽生随喜。每和二首。余一见之。深生惭愧。乃超过我百千万亿倍也。读之愈久。欢喜愈深。此诗和者颇多。皆称美善。总不及师之至诚恳切。诚可起信愿。而助持名。谨将此诗。附刻神珠之后。普告同学友人。同为警䇿。愿同刺幻身。同描真佛。诚能下此恳苦之心。决定到彼极乐之国。

　　甲戌冬后学妙能芳慧拜识

　　久背弥陀大导师。深沉苦海莫能离。剖身欲画慈悲像。滴血鲜鲜带泪垂。

　　血描极乐大恩师。尽报归依不敢离。苦海漂流无可出。愿伸宝手近吾垂。

　　说着死门涕泪淋。深惭虚度莫追寻。至心血写如来像。愿我速闻极乐音。

　　穷儿叹苦泪淋淋。痛失摩尼没处寻。割血图成亲长者。朝朝求降大慈音。

　　劳劳碌碌百无成。孤负灵台一点明。赖有弥陀垂摄受。恭描血像愿求生。

　　善事难周恶易成。皆由因果不分明。今刳舌血描慈像。九品华池定得生。

　　造业之时只一躯。三途受苦有千殊。愿从此世生安养。刺血描成彼佛模。

　　只说圣凡各一躯。谁知真性体无殊。诚心血绘弥陀像。带起当人旧日模。

　　庄严净土最堪安。宝树重重乐万端。痛血画成调御像。愿生彼国倚栏看。

　　觉体灵明本自安。量周沙界一毫端。血图圣像皆因此。唯愿诸人着眼看。

　　剖身滴血画如来。愿我临终上宝台。诸佛现前同授手。梵音慰喻响如雷。

　　轮回生死去还来。何日能升七宝台。割血描师求出苦。免教痛哭响如雷。

　　现前一念本惺惺。为染尘缘失己灵。血画弥陀全体露。宛然心佛不丹青。

　　弥陀愿海寂惺惺。摄取群生复本灵。剖血绘成真宝像。是心是佛是丹青。

　　佛性常存非旧新。众生迷背认残身。精诚血画慈尊像。普愿含灵越垢尘。

　　一点灵光万古新。情根覆蔽变凡身。血心画作西方佛。愿了娑婆历劫尘。

　　彼佛愿门正大开。应将信种急培栽。我今血画金池像。宛在心中无去来。

　　情枷爱锁莫能开。急急回头把藕栽。恭对西方剖舌血。描成彼佛宛然来。

　　血写弥陀即一真。为人自肯乃方亲。还须把本逃生死。念念休忘彼佛身。

　　旷劫奔驰丧本真。深悲空过负慈亲。今番立誓持名号。滴血申诚画佛身。

　　净宗八要

　　此八要者。恋公因和晓法师而作。余每读之。时时得润。是故附刻。以公有缘。学者芳慧谨识。

　　欣

　　西方胜境独超伦。上善同居绝苦辛。风动树林宣妙响。鸟飞空处现奇身。宝莲华里人如佛。功德池中水是珍。欲慕临终生彼国。须从平素不因循。

　　厌

　　吾躬下劣孰同伦。昏昧愚痴最苦辛。口里喜谈尘世语。心中偏着女人身。声名本假贪如宝。财利原空爱若珍。多劫沉迷方起厌。急须念佛莫因循。

　　信

　　莲邦清净绝尘嚣。立志求生勿动摇。佛有慈悲容彼入。土无高下任吾超。心言相合终归去。感应道交不用招。笃信修行全智力。功能成就罪能消。

　　愿

　　立心坚固勿循情。诫止闲非不妄行。净业功多应努力。尘缘过重必须轻。欲令彼国莲华大。全在当人道念成。发愿往生亲见佛。速来救苦出迷城。

　　行

　　读诵洪名不用疑。堂堂大路向西驰。光阴有限宜精进。人命无常莫待时。欲识念心是那个。须知彼佛号阿弥。但凭此行归安养。定作娑婆说法师。

　　专

　　修行定课事何饶。日日如斯始可标。杂学余门原路远。专持佛号岂途迢。轮珠记数平常念。莲萼书名必获超。但办一心生极乐。庄严功德永无消。

　　久

　　极乐迢迢甚易超。全凭诵佛志无摇声声相继庄严露。念念勿忘功德饶。终日修行靡间断。毕生求愿岂堪聊。莲邦从此朝朝近。懈怠情萠路转遥。

　　警

　　久迷本性最堪嗟。道业难成苦永遐。宿世造愆真可惜。今生修善不宜差。攀缘必落轮回所。谤法终归地狱家。警䇿身心勤念佛。定超彼国净无瑕。

　　恋西大师。见余所持净土仪式。取而读之。因作此诗。余深愧障重。习学无门。忽然闻此切实指示之言。庆幸之至。故燃臂香九炷。以申供养。

　　净业学人福昶维遐稽首谨䟦

　　No. 1198-C 净土神珠后䟦

　　余自惭昏昧。学力全无。若不逢知识。将唯心本性。细细剖明。禅净混滥。之大病根。犹且不知。唯心本性。瞒旰儱侗之微细病源。那能辨别。为此倘无明师。定起邪见。纵存信愿。焉能了知因果厌欣之奥旨。纵喜持名。焉能明解唯佛唯土之妙宗也。幸哉获此神珠。如昏衢而逢宝炬。照了病根。终生净土。得益无量。感恩不尽。略引序云。净土实境昭彰。即是唯心。弥陀真身显现。即是自性。实有净土可生。实有弥陀可见。此等语者。妙哉至矣。不但融通事理。圆明心宗。抑且斩尽偏邪。抉破时病。诚天台之的旨。净土之正宗者焉。愿同行之人。同遵此学。熏此妙解。必起妙行。必得早生净土。早见弥陀。早获法忍。早度众生庶不负智者慈云法智幽溪灵峰彻悟等。诸大祖师。一番血力。又不负恋公所集神珠。为法为人之一片苦心矣。余因法缘有幸。故募刊毕。而复为之跋。

　　同治甲戌腊月佛成道日净业弟子芳慧妙能敬然臂香四十八炷供养阿弥陀佛及神珠法宝稽首书于舜江旌教讲寺之净业关
