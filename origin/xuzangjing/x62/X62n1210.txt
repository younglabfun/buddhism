卍新纂续藏经第 62 册 No. 1210 二林唱和诗


　　No. 1210

　　二林唱和诗

　　知归子　集

　　目录彭绍升偶题四首汪元亮和知归子偶述四首彭绍升酬竹香子普呈诸同学四首罗有高得知归子偶述诗及竹香子和诗欢喜赞叹亦成和诗四首汪缙和知归子偶述四首罗有高二林居唱和诗䟦一首

　　偶述四首

　　彭绍升

　　畴昔事诗书。每纡经世䇿。抗志师皋夔。天衢奋六翮。登高瞰浮云。一去无留迹。长歌入草庐。㝱觉东窗白。

　　齐居叩元关。服气思却老。丹书伫九霄。青鸟期三岛。秋风吹鬓丝。黄叶同枯槁。焚香得坐忘。触目咸浩浩。

　　净水发莲台。光明生众窍。回心向西池。廓尔同一照。轮转断因缘。修持得津要。翻怜历劫来。土偶长相笑。

　　人生系阎浮。大患痴与恋。谁收一战功。萑苻坐清宴。兰若足安栖。伊蒲好共荐。远公课六时。残漏声声禅。

　　和知归子偶述四首

　　汪元亮

　　众生娑媻(俗作婆)界。为恶如饮食。业缘尘冥冥。颠倒六合窄。旦暮形气尽。游魂安所适。无始入轮回。妄自遗灾贼。蠕动而蠉飞。鱼鳞而鸟翮。昔也腼人面。今也忽变易。四方及上下。俱作苦恼宅。每叹皇古初。弃我如遗迹。缚箸(俗作着)地根久。光音勿可即。思之又思之。焉能寐通昔。病磨(俗作魔)渐窥司。(俗作伺)乘我暗弱隙。仰赖造物仁。幽明父母力。更逢作人代。长养蒙深泽。至今䙷不死。独袌残卷册。默惭报恩身。贫贱转狼籍。长恐一念驰。负此处室白　(一)。

　　往来古及今。有长无不剽。幼者日以壮。壮者日以老。不遇善知识。妄谓他谬巧。我闻大乘言。得以海喻了。利物故不争。无尽出珍宝。润泽为土膏。广大同天昊。万川趋东流。学海笑池沼。学圣人云何。观海坐海岛。更观百千海。一海安足道。一海一世界。世界相回袌。消归自性中。那复论大小。海水为桑田。润者时亦稿。如来法流水。终古此浩浩。回看二乘人。几同落叶埽。西方阿弥陀。八万四千好　(二)。

　　起信苦不坚。闻法苦不要。[局-口+(囗@夕)]土远乎哉。心灯还自照。往生动念间。大㝱忽大觉。永永无退落。常行佛训诰。彼佛无量寿。光远而有耀。与此恶众生。机缘相感召。拔济甚疾速。悲愿善引导。女人及根缺。劣弱皆可到。决定勿复疑。专持[肆-聿+(爾-(平-十)+(釆-木))]陀号。至彼极乐国。万劫享清妙。鸟唤无常空。鸣韵喧不喿。(俗作噪)风林仙乐声。委宛生窔窍。一池功德水。阑楯宝围绕。𢆯黄青白华。亭亭出泥淖。内绝三毒烦。外谢群魔闹。菩萨为良友。远离诸倨傲。既得无生忍。定力莫可挠。还来三界中。破闇同日耀。回转阎浮提。都作[局-口+(囗@夕)]方貌。尔时见世尊。宁负世尊教。是义如不妄。勤为愚者告。是义如不然。长为智者笑　(三)。

　　意(俗作忆)昔六七龄。颇深文字愿。唯恐不如法。哭泣生眷恋。于兹三十三。𡧯寞岁既宴。刹那怛刹那。微细思其变。青已落颠毛。白未绉颜面。精性不暂迁。日月不久禅。本来妙圆明。信根随发现。罪恶无量劫。冰泮雪见现。一佛一切佛。此即无碍辩。一土一切土。此即知正遍。具缚诸凡夫。而与众生援。犹[粥/者](俗作煮)恒河沙。勥(俗作强)欲成嘉馔。是故道行难。往往空叹羡。读书自述诗。法门启方便。知归得所归。君应为我先　(四)。

　　酬竹香子并呈诸同学四首

　　彭绍升

　　吾观阎浮提。杀戮为饮食。茹毛自古然。此风日以棘。深渊布网纶。密林候罾戈。嗟彼罪伊何。无专(俗作端)忽见逼。况复鼓刀屠。日夜行残贼。将钱买他命。饱啖各自得。大者或瓜分。小者便狼籍。安知碗楪间。冤魂百千亿。弥天怨难平。化为厉与蜮。忽复得人身。砺刃划仇敌。无始入轮回。更互为主客。不有大觉王。谁能破斯惑。愿告我同袍。充彼慈恩力。普宣梵网文。淳风被四国。鸡豚放不收。鱼鸟欢共适。是愿诚难成。我褱安可释。知君不我迂。快睹莲华白。

　　莲华何亭亭。独立八荒表。移植污泥中。支蔓苦萦绕。涤除见本根。水清华色皎。静夜发奇光。光中世界好。弹指变东西。息心齐大小。仙乐奏空林。法音鬯鸣鸟。我褱既恬恬。物意俱悄悄。南无阿弥陀。一了一切了。

　　觉海浩无边。群生本𢆯妙。沿流昧真源。生死不自料。如来大悲心。为尔勤诏告。儒家道其常。老氏观其徼。由来三界中。一月无两曜。分身遍群机。万影同𡧯照。是义实有征。匪我言则耄。大罗诸天人。并服如来教。嗟兹末法中。执相咸鼓闹。徒拟射虚空。安能外覆帱。尔我幸同心。知恩曾莫报。誓尽本来生。常为世间导。闲游涅槃门。无㝱亦无觉。

　　吾闻刘仲恩。喜作西方观。亦有庞道元。长与妻儿伴。同登𡧯灭(俗作灭)场。心迹何曾判。往生得无生。二义同一贯。至今仰末光。高标插天汉。小子缅前修。天属褱深眷。入山尚徘徊。埽室容清宴。所[(百-日+目)/(冗-几+心)](俗作忧)业未成。坐令岁将宴。挥手谢浮云。观身同闪电。欲海苟不枯。恶道焉能断。知归便须归。行来无留恋。

　　得知归子偶述诗及竹香子和诗欢喜赞叹亦成和诗四首

　　罗有高

　　光音辟空劫。开目嗜饮食。长养诸根虫。蠢动生业识。俄然男女判。倏忽淫思逼。纳想流[(舛-夕)/(冗-几+心)](俗作爱)间。团栾交二色。无始一念迷。坐令中阴惑。颠倒出种类。转回日充塞。见分相分兴。一体画畛域。眼耳鼻舌意。与身成六国。国国不相知。互互为盗贼。各各无厌足。昧昧觐苟得。兼之矗我人。两峰树屴崱。[中/(冗-几+心)]恶不停感。攻取妄罗织。同类首尾换。能无肆戕殛。类类呼党群。强弱如卷席。哀哀獉獉初。人畜并狼籍。恭惟古贤圣。应化立人极。明伦措义理。正彼淫欲忒。假物烦深悲。勤体教稼穑。驱导猛挚者。放之归幽逖。都俞置虞官。上下驯鳞𩙺。仁风来威凤无解球磬侧。维时下土夫。淳闷安作息。耕织故有营。眉寿翻多福。中间杂治乱。民性困讹易。恶习叠(俗作叠)垢缠。性光堕深黑。[中/(冗-几+心)]贪与杀贪。辗转落其实。中古别氏族。嫌疑辨琐赜。久如堤防穿。祸始一蛾隙。郑卫波靡靡。流末滋险剧。衾枕弄戈矛。骨肉飞鸣镝。用[(舛-夕)/(冗-几+心)]涂炭基。辙辙沿旧则。佐以口腹孽。黏黐难刷拭。太平物力丰。宰杀沃宾客。冠昏丧祭乡。剁割谁叹息。当人哀怒时。物命恣烹磔。当人欢喜场。物情尤恸戚。强忍庶生苦。膬填七情坼。入鼎既号跳。下咽犹唧唧。那忆他生恶。但记今生敌。为旱魃疫疠。人愚不知惕。不然为豺虎。不然为蛊蜮。或司人潜行。或居人肝鬲。众生种种病。万变难可测。生臧(俗作脏)熟臧中。冤虫百千亿。形状见方书。蠹𠯗若蚕蚀。何故乐交报。为彼输精液。不然复人身。啸侣播灾厄。变现罗刹面。坑屠快冤积。吾观前代史。淫杀代新辟。奇痛不忍言。往往伤心衋。哀哉去圣久。磨说歧且嶷。外藩周孔言。内扩色食宅。冠裳陈钟鼓。拜跽尽仪式。諟彼牙𣡌起。二端常的的。羊蒙虎皮毛。凡假圣墙壁。雷同遍娑媻。机械阶往昔。偶闻戒瞋痴。大笑落巾帻。宁伊性如然。夙业作使力。幻师弄傀儡。甘受魔鬼役。大有利根汉。系恋惮更革。乍前已却去。疑悔环相搤。躲根在微茫。拈尘自乖隔。鼓唇出戏论。滑稽颇徽繣。闻之无柰何。正襟坐而默。嗟予堕已久。好内欢噬腊。一微戛层汉。澄冰凝卤卤。因缘读棱严。谬为文字鼏。决定清净诲。正信匪调直。差沱(俗作跎)今几春。诸尘日[黍*翏]䵒。恩感大慈愿。摄受尽微僻。投我障难丛。宝珠瞥衣裓。虽然不再现。[瓝-勺+血][瓝-勺+血]如可即。普观不净观。四大智火赫。再观观还源。色味无留迹。誓尽未来际。护念敢偷斁。得无碍辩才。洞诸尘翳隔。同十二类生。永脱生死籍。南无阿弥陀。施我毫光白。

　　吾观大愿品。无边无本剽。知刃剖微尘。囊括大千昊。二百十亿刹。刹刹迁择了。四十八愿王。愿愿庄严好。一二三四五。五愿净烦恼。三途坦光明。胎狱化莲褓。衣食称念来。殿阁珠胜媌。和合种种香。香香行佛道。事事绝希求。一一嵌七宝。哀哀阎浮提。用此肆好狡。欲海结空沤。四大共缭绕。堕地哭啼啼。悔觉苦不早。因循习前尘。景事纷相绍。习习眷恋生。久久贪痴造。得知蔗杖甜。翻怜出胎懆。食色田宅衣。筹运尽精眇。口口知止足。心心计多少。无贵贱贤愚。各各不知老。坐斯心地荒。鲜得长洒埽。等闲施余财。责报甚诛讨。能修有漏业。已属庸中佼。但惜德本迷。画饼论饥饱。况其剥他人。仰箭能无𠬪。周遍历三途。虚妄成毒挠。普愿诸有情。怖畏力擎矫。欣彼自然福。意欲念昏晓。回向今在兹。纤疑堕空淼。南无阿弥陀。垂手青莲表。

　　青莲涌香光。优昙钵华妙。十二光如来。光光炽莲曜。莲根空倚依。普擎普覆冒。哀哉逃逝久。违背慈父约。如斯妙莲台。污嫚肆殄暴。恭惟清净相。随缘无变貌。亭亭出泥淤。曾不滓泥淖。但恨委谢动。未得长开觉。巍巍释迦文。莲舌垂典诰。摹写极乐尊。指引最明到。群生变苟难。闻之为矧笑。翻以简易法。疑虑自封罩。树大我幔幢。妄语逐蝉喿。华严与净土。权实并誊照。如普贤文殊。华严三圣号。龙树出龙宫。愿生何慥慥。是三大菩萨。岂其偶荒耄。又如首棱严。势至陈功效。专意譬子母。历劫偎褱袌。牛呞净业熟。遂脱牛呞报。斯与闻思修。同是圆通要。登科下第言。鼓瑟柱已胶。禅心净土心。心心无动掉。佛念众生念。念念相钩钓。蜾蠃呼螟𧕅。诚以一克肖。家鸡伏雉卵。出壳由啄鞄。生佛况一体。起信何悔懊。历代善知识。劝生勤谕诏。其言明且清。搜抉净土奥。世士缚深业。披诵憎其傲。寒闻不阙疑。衷旗转风纛。我友知归子。照诸蚊蚋闹。破口舒赤舌。拟障颓波潦。杰然末法中。天骨信雄奡。愿子逆流去。返闻威九窍。南无阿弥陀。无诤发清啸。我友知归子。契阔心旦旦。寄我一张字。危语竦懒嫚。歌偈七八首。香洁比莲瓣。君心我知之。乐善善共荐。载读竹香句。海潦卷清辩。同心三千里。朗朗见颜面。得椷来开读。对椷泪如霰。[(舛-夕)/(冗-几+心)]庐无端由。杜撰出身段。一字一怆恻。泪落珠毋贯。遥遥谓[(舛-夕)/(冗-几+心)]庐。岁华各云晏。系心期一缘。衢道摩畔岸。兼告诸同袍。精修慎勿倦。佛说波旬说。决定宜区判。问涂首康庄。迈往震雷洊。小子即巽弱。骥尾诚眷恋。此心二六时。黾勉迟露电。弄笔穷愁中。春蚕自营罥。忏悔复忏悔。饮药忽瞑眩。他日刺头来。共刻莲漏箭。跛鳖多濡滞。不休铭寸愿。深心乐余光。翘首诸公先。南无阿弥陀。大悲布方便。

　　和知归子偶述(并序)

　　汪　缙

　　序曰。知归子邀余和自述诗。予欲一例随喜乎。恐徒增其法执。欲不一例随喜乎。我已跃跃然欲罢不能矣。如法恩惟。作前后和诗。

　　有人梦为儒。严气风䇿䇿。照镜整衣冠。山鸡弄羽翮。回看世上人。瓜田多履迹。一朝梦觉时。笑倒李太白。(太白有嘲鲁儒诗)。

　　有人梦为仙。脚底云浩浩。御气须臾还。已遍游三岛。回看世间人。小年易枯槁。一朝梦觉时。自身毕竟老。

　　有人梦为佛。因明而立照。净土一以归。禅关握秘要。回看世间人。相量以蚓窍。一朝梦觉时。妄想殊可笑。

　　我乃凡夫身。粥饭常恋恋。但有粥饭吃。伸脚眠至旦。问儒儒不知。问禅禅不荐。问道道不能。梦与梦相禅。

　　我亦游于儒。孔孟炳方策。程朱与陆王。大鹏振双翮。纷纷觅剑徒。劳矣刻舟迹。独有忠孝心。铁华万年白。

　　我亦游于仙。诸仙同浩浩。长恐鳌身翻。没却海中岛。凡夫笑高真。问谁先枯槁。独有忠孝心。后天而不老。

　　我亦游于禅。无止亦无照。问君何以然。禅门要非要。赵州云门老。两个无一窍。独有忠孝心。祖祖破颜笑。

　　我友知归兄。子母长相恋。薉土一何喧。净土一何宴。提肝奉弥陀。布发为之荐。大哉忠孝心。三教互相禅。

　　二林唱和诗(终)

　　No. 1210-A 二林唱和诗䟦

　　罗有高

　　乾隆四十一年。有高自浙东过苏州。故人彭君。出是册示予。且命校其字之违古甚者。得一再读之。悲响𤫩珑。僾然迦陵频伽二六时中和雅音也。芬然曼殊娑华新好华片也。独念予今去作诗时六年。尚痴痴迷迷。流落人间。净业荡无纤芥。罪疾等于须弥。陈思王之咏飞蓬。意欲同之。不莲界之思。何思乎。思而不学。自取怠焉。念之哉。
