卍新纂续藏经第 62 册 No. 1207 莲邦诗选


　　No. 1207-A 莲邦诗选序

　　经云。清泰国土。宝树珠网。德水珍禽。常出清畅和雅之音。周遍世界。皆演妙法。乃是我无量寿如来。欲令法音宣流。变化所作。众生闻者。欢喜无量。自然随顺念天戒舍之道。自然随顺清净离欲之行。自然随顺六度万行之法。自然随顺无畏不共之力。故自他兼利。惑业顿除。皆得阿鞞䟦致于无上菩提也。明万历间。云栖妙意庵广贵。辑古今尊宿赞西方劝念佛怀净土愿往生之偈。分类撰成莲华世界诗一●。盖净土文录。充栋汗牛。此辑又何为也。凡诗歌之协于声律也。能沁人肺腑。鼓人性灵。不觉手之舞之足之蹈之者。惟诗为然。贵师之旨。将欲以声律化人。愿同弥陀耶。而况此方教体。清净在音。耳根极利。闻慧最圆。则何难化娑婆成清泰乎。净愿社玄颙长老。拾遗增录一百余首。改其签。曰莲邦诗选。属余弁卷。自顾芜拙。不敢赞辞。略摭法王之神化。贵师之苦心。玄老之弘愿。庸规法侣。兼以自勖焉。

　　古愚居士题

　　No. 1207-B 原序

　　云栖会下妙意庵　广贵　撰

　　佛言。诸佛如来是法界身。则遍法界身是阿弥陀佛。何净何秽。何乐何苦。然净度三昧经有云。人生一念受一身。百念受百身。千念受千身。一日一夜种生死根。后当受八亿五千万杂类之身。百年中所造魂神。逐种受苦。遍大千刹土。体骨皮毛亦遍大千刹土。当其皮毛齿角森然变现时。岂复能知遍法界异类身是阿弥陀佛。当其鞭笞雨下屠割奏刀时。岂复能知遍法界受苦异类身是阿弥陀佛。当其鼎烹刀锯犁耕火炙时。岂复能知遍法界饿鬼地狱受苦身是阿弥陀佛。岂惟是即俨然而人。当其苦难。忽逢刀兵乍逼。尔时即不能知我辈苦难身是阿弥陀佛。岂惟是即快然而得意。五欲自娱。荣华满志。尔时即不能知我辈受享身是阿弥陀佛。夫人世间在顺在逆。尚不能知此身是阿弥陀佛。何况风刀解体八苦交煎之际。何况改头换面羽毛骨角之俦。何况焰口针喉镬汤洋铜之日。然后不知我身是阿弥陀佛哉。金刚上味经载。文殊师利言。一切凡夫以自系缚故。见地狱相。虽非实有。而令受者受苦。譬如梦中见身堕地狱。万火所烧。掷入镬汤。彼人梦中吼言极苦。若知是梦虚妄不实。身心得安。所以法苑云。观罪性空者。罪从心生。心若可得。罪不可无。今尘世中。心空者几人。梦破者几人。所以如来教人念一句阿弥陀佛。正摄其百念千念八亿五千万杂念。于一念念至。一念不起。自然证见阿弥陀佛。然后知一念百念千念八亿五千万杂念皆阿弥陀佛之念。然后知一身百身千身八亿五千万杂类之身皆阿弥陀佛之身。然后知畜生饿鬼地狱皆阿弥陀佛之法界。然则经云。一声阿弥陀佛。灭八十亿劫生死重罪。岂不深切着明矣哉。故知一声阿弥陀佛。正是证明无净无秽之净土。证明无苦无乐之极乐。正是空其心之丹药。正是大梦中之霹雳也。无奈我辈明知是梦。却又寻梦。明知是梦引我入铁围山。却又迷昧。故乡道路。岂可不用。过来人语。招之䇿之。掖之涵濡之。孔子曰。兴于诗。立于礼。成于乐。三者惟立礼为坚定之力耳。而兴诗成乐。则始终皆以韵事。发其欢喜。镕其格捍。所以净土光中。不但如来所出音声皆演妙法。其摩尼水流注华间。其声皆演说苦空无常无我诸波罗蜜。赞叹诸佛相好。如意珠王涌出金光。化为百宝色鸟。和鸣哀雅。常赞念佛念法念僧。楼阁中诸天作天妓乐。又乐器悬空。不鼓自鸣。其众音中。皆说念佛念法念比丘僧。总之水流光明。及诸宝树。凫雁鸳鸯皆说妙法。所以行者出定入定皆闻妙法。夫坐莲华上者。犹藉此音声。以增其进。况其未到莲池者乎。小传载。张子房在汉军中。项兵虽挫。犹自相持。子房乃教军中作楚歌。使楚人怀乡。而汉事遂成。可见声音一道可以补攻取之。不及昔贤净土之咏。即子房之还乡曲也。试看咏净土者。多出于宗门之知识。其殆佛门之子房也哉。

　　莲邦诗选年代名号周阿氏多䟦陀罗迦哩迦半托迦晋谢康乐(灵运)唐善导庞道玄(蕰)吕纯阳(岩)贯休惟岸李青莲(白)白香山(居易)李商隐宋大智(元照)仙潭(若愚)长芦(宗赜)延寿(慧亨)慈受(怀深)冲默樝庵(有岩)一行(宗利)萝月(昙莹)雪溪(希颜)北山(可旻)一元(宗本)无名僧文潞公(彦博)苏东坡(轼)黄山谷(庭坚)丁注古音草庵许自新冯氏(法信)元中峰(明本)石屋(清珙)日观优昙(普度)广制白云(圆信)明楚石(梵琦)笑岩(德宝)古溪(觉澄)莲池(袾宏)达观(真可)度门(无际)雪峤(圆信)博山(元来)专愚(观衡)顶目(弘彻)萍踪(如晓)晦夫(大缘)丁莲侣(明登)沈朗倩(大洁)妙意(广贵)蕅益(智旭)永觉(元贤)清百痴闻学(实定)莲隐(智现)凤翔(与楷)沈芝塘(起潜)贺了悟(寿昌)

　　莲邦诗选目录如来弘愿第一一元(七首)中峰(五首)妙意(三首)沈芝塘(一首)苦劝回缰第二䟦陀罗(一首)迦哩迦(一首)半托迦(一首)善导(一首)庞道玄(一首)贯休(一首)慈受(五首)冲默(一首)北山(二首)一元(九首)中峰(二十五首)石屋(一首)无名(一首)优昙(六首)广制(一首)白云(二首)楚石(六首)度门(一首)雪峤(一首)妙意(五首)蕅益(四首)莲隐(二首)沈芝塘(三首)翻然向往第三谢灵运(一首)白香山(一首)李商隐(一首)苏东坡(二首)长芦(一首)一元(五首)许自新(一首)冯氏(一首)中峰(一首)优昙(三首)楚石(一首)雪峤(二首)专愚(三首)沈朗倩(一首)蕅益(二首)永觉(一首)闻学(一首)莲隐(一首)沈芝塘(一首)一意西驰第四大智(一首)樝庵(二首)雪溪(九首)北山(一首)一元(九首)中峰(十首)日观(九首)楚石(五首)笑岩(四首)古溪(二首)专愚(一首)晦夫(一首)丁莲侣(一首)沈朗倩(二首)蕅益(五首)永觉(二首)闻学(一首)沈芝塘(二首)执持名号第五白香山(一首)北山(七首)一元(六首)古音(一首)中峰(五首)优昙(八首)楚石(二首)莲池(三首)雪峤(一首)失名(一首)顶目(二首)沈朗倩(四首)妙意(二首)蕅益(二首)永觉(四首)闻学(一首)莲隐(二首)沈芝塘(二首)圣境现前第六阿氏多(一首)吕纯阳(六首)惟岸(一首)李青莲(一首)延寿(一首)萝月(一首)北山(六首)一元(三首)中峰(五首)楚石(十三首)古溪(二首)博山(三首)沈朗倩(一首)妙意(十四首)永觉(一首)闻学(一首)莲隐(一首)发明心地第七慈受(一首)一元(六首)草庵(一首)中峰(三十七首)优昙(二十八首)楚石(七首)达观(二首)雪峤(一首)博山(十一首)专愚(十八首)晦夫(二首)萍踪(一首)沈朗倩(一首)妙意(十三首)蕅益(三首)永觉(十六首)百痴(二首)闻学(二首)莲隐(一首)凤翔(四首)沈芝塘(一首)贺寿昌(一首)华开见佛第八庞道玄(一首)仙潭(二首)慈受(一首)一行(一首)北山(五首)一元(二首)中峰(三首)博山(三首)妙意(五首)永觉(一首)沈芝塘(一首)广度众生第九文潞公(一首)一元(三首)丁注(一首)中峰(二首)优昙(八首)楚石(四首)博山(一首)永觉(一首)

　　No. 1207

　　莲邦诗选

　　云栖会下妙意庵　广贵　辑

　　净愿社释玄颙堂　陈韩　补

　　如来弘愿序

　　悲华经载。往昔因中。阿弥陀佛为转轮王。释迦佛为大臣。同于宝藏佛所发弘誓愿。轮王愿于清净安乐世界。摄受众生。大臣愿于五浊苦恼世界。度脱众生。以此君臣弘愿无穷无尽。所以二如来为兄弟。沙弥时。同以法华。教度众生。而三乘授道之外。有度未尽者。度在弥陀。故出此净土一门。一推一挽。共成道化。以故释迦佛四十九年。设大乘经中。恒归宿此一门。而会上单拈净土一门者。尤谆谆不已。即如世间朝夕所诵一卷弥陀经。文句简约。然一则曰。众生闻者。应当发愿。愿生彼国。再则曰。众生闻是说者。应当发愿生彼国土。而又曰。若有信者。应当发愿。生彼国土。其言极乐国土成就如是功德庄严者。一见二见。三见四见。其言汝等众生当信是不可思议功德一切诸佛所护念经。秦译六见。至唐译。十方佛赞叹后。则十见之。而又曰。汝等皆当信受我语及诸佛所说。味其语气。恨不将此数语。充满一切众生之耳。恨不将此数语。钻入众生之肺肠。爱何其切。虑何其深。悲何其至。即父母于至爱之子。晨夕付嘱。亦未必如此之惓切也。何以故。盖世间父母付嘱子孙。不过望其成家立业已耳。至于如来见众生。不入此门。必堕镬汤鼎沸之中。得失匪细。则众生不念佛。悲安得不深。众生念佛自然摄取不舍。论云。譬如鱼子母。若不念子则烂坏。佛若不念众生。善根亦坏。所以无量寿佛经言。当来之世。经道灭尽。我以慈愍。特留此经。更住百岁。又云。此经灭后。佛法全无。但留阿弥陀佛四字名号。救苦众生。世上君臣兄弟。能以净土相成。设化众生。皆是从弥陀释迦弘愿中流出。

　　如来弘愿第一

　　西方咏

　　一　元

　　西方化主度迷情。佛力加持道易成。撒手便行无异路。最初一步要分明。

　　西方只要办心坚。努力勤修速向前。顺水行船加橹棹。导师接引愿绳牵。

　　西方今古镇长存。慈父哀怜度子孙。八万四千门路别。弥陀一句众称尊。

　　西方大圣法中王。接引群迷放宝光。不惮疲劳弘愿重。常游苦海驾慈航。

　　西方有佛号弥陀。普度众生出爱河。六八愿门通九品。人人可到莫蹉跎。

　　西方大道理绵长。功德巍巍不可量。非但释迦开此路。恒沙诸佛尽称扬。

　　西方慈父动悲哀。接引迷流归去来。早向莲台亲托质。莫投凡世入胞胎。

　　怀净土

　　中　峰

　　藕池无日不华开。四色光明映宝台。金臂遥伸垂念切。众生何事不思来。

　　动地惊天勤念佛。捶门打户劝修行。开渠因甚么如此。只怕众生入火坑。

　　十愿弘深不可量。心心念念广宣扬。弥陀有愿终须到。四色莲花遍界香。

　　阿弥陀佛法中王。爱河浪里作舟航。一心愿度沉沦辈。尽到西方极乐邦。

　　六方佛出广长舌。俱赞娑婆念佛人。须信白莲花世界。无时不散劫壶春。

　　阿弥陀佛赞

　　净土教主号弥陀。四十八愿利娑婆。九品咸令登彼岸。愿度众生出爱河。

　　颂以无缘慈摄受众生

　　妙　意

　　梅花落尽杏花开。岂是春风着意吹。一气不言含有象。万灵何处谢无私。

　　颂一一光明遍照十方世界念佛众生摄取不舍

　　寂光影里现全身。遍界光明迥出伦。浪暖桃花鱼忆子。无缘慈度有缘人。

　　一点悲心劈不开。镬汤滚处笑盈腮。希奇之事朕深信。见与君王说法来。

　　弥陀像赞

　　沈芝塘

　　饥当糇粮。渴当茶汤。病当医药。裸当衣裳。无边苦海。化作津梁。无明暗室。照见灯光。途穷日暮。回到家乡。炎天暑热。吹来风凉。水火盗贼。㐫不相妨。蚖蛇蝮蝎。毒不能伤。逢人济度。随处祯祥。是慈悲父。是大愿王。人命呼吸。迅速无常。心心相印。念念不忘。高超上品。稳坐慈航。往生下品。犹胜天堂。垂手接引。同到西方。

　　苦劝回缰序

　　佛言。得人身者。如指上土。失人身者。如地上土。虽信佛语。未知其故。至读楞严经言。一切众生六识造业。所招恶报。从六根出。恶业圆造者。入阿鼻。六根各造。兼境兼根者。入无间。身口意三。作杀盗淫。入十八狱。三业不兼者。入三十六狱。一根单犯者。入一百八狱。地狱中历劫烧然。罪毕方受鬼形。鬼业既尽。方与世间元负人。怨对相值。为畜生以酬宿债。三途绵远如此。至较量寿命经所载。地狱寿命。活地狱一昼夜。比较人间算数。一万六千二百俱胝年。狱愈进时愈久。地狱一道寿命之长又如此。则善知识所言。一失人身万劫难与出得头来是几时之语。岂非刳心剖肠痛哭流涕之言也哉。今世上人求其六根清净。不犯一业者几人。则茫茫尘世。大抵皆地狱之因耳。求其为饿鬼畜生。尚不能得。岂可不寒心哉。楞严中。载畜生中业报。用钱役力。偿足自停。若杀其命。或食其肉经微尘劫。相食相诛。互为高下。无有休息。食肉之转徙为如此。然则我辈此一副面孔。一旦失之。复生何年。凡此等之苦。我辈凡眼不能自见。唯如来悉知悉见。安得不惓惓切切千言万语苦口向人。可怜平日不念佛之人。在地狱苦难之中。亦不能念佛。近有活阎罗王公。教地狱人念佛。但能念一句阿弥陀佛。即与出狱。而口噤不能吐一佛字。不信心之障重如此。大智度论云。有诸菩萨自念。谤大般若。身堕恶道。历无量劫。虽修余行。不能灭罪。后遇善知识。教令念阿弥陀佛。乃得灭障。超生净土。然则吾辈业海中众生。除却一句阿弥陀佛。更从何处生活。

　　苦劝回缰第二

　　警世

　　䟦陀罗

　　不结良缘与善缘。苦贪名利日忧煎。岂知住世金银宝。借汝闲看几十年。

　　警世

　　迦哩迦

　　爱欲牵继没了期。日生烦恼镇相随。官中囹圄犹存赦。家业拘牵没赦时。

　　警世

　　半托迦

　　地水火风化此身。身灭四大各归真。诸魔六贼皆消散。苦乐前程祇主人。

　　劝念佛偈

　　善　导

　　渐渐鸡皮鹤𩬊。看看行步龙钟。假饶金玉满堂。难免衰残老病。任你千般快乐。无常终时到来。唯有径路修行。但念阿弥陀佛。

　　古诗

　　庞道玄

　　一年复一年。务在且迁延。皮皱颜色减。𩬊白髓枯干。毛孔通风过。骨消椽梠宽。水微不耐热。火少不忍寒。幻身如聚沫。四大亦非坚。更被痴狠使。无明晓夜煎。惟知念水草。心神被物缠。云何不忏悔。便道舍财钱。外头遮曲语。望得免前愆。地狱应无事。准拟得生天。世间有这属。冥道不如然。除非不作业。当拔罪根源。根空尘不实。内外绝因缘。积罪如山岳。慧火一时燃。须臾变灰烬。永劫更无烟。

　　观地狱图

　　贯　休

　　峨峨非剑阁。有树岂堪攀。佛手遮不得。人心似等闲。周王应未雪。白起作何颜。尽日空弹指。忙忙尘世间。

　　警世

　　慈　受

　　渔者不能猎。猎者不能渔。贵人钱为网。水陆皆可图。畜生肉尝遍。诸佛心转疏。黄泉途路滑。失脚恐难扶。

　　又

　　美食意生贪。粗食心起怒。喃喃嗜饱满。殊不知来处。人生一饭间。贪嗔痴悉具。智者善思惟。莫为餔啜误。

　　劝众念佛

　　𩯭𩬊看看染雪霜。心猿意马尚颠狂。一朝掩目归空去。始信泥犁岁月长。

　　业报差殊事不同。劳生无地出樊笼。欲知自性弥陀佛。在汝朝昏一念中。

　　不是山僧说是非。修行魔事要君知。直须紧峭草鞋底。透过娑婆五欲池。

　　警下品

　　冲　默

　　愚流习恶久成风。平昔那知黑白踪。直待垂终诸业现。方惊己困四蛇攻。自非夙善熏闻力。安得称名勇猛功。陡觉凉风吹业火。玉毫光里面金容。

　　赞净土

　　北　山

　　四色莲华间绿荷。一莲华载一弥陀。莫疑净土程途远。日日人生雨点多。

　　暮鼓晨鸡不住催。逡巡容貌变衰颓。莫言白𩬊浑闲事。总是无常信息来。

　　西方咏

　　一　元

　　西方谛信莫生疑。念佛修行要及时。有限光阴宜早办。骷髅着地几人知。

　　西方有路少人登。一句弥陀最上乘。把手牵他行不得。但当自肯乃相应。

　　西方故国早回还。人命无常呼吸间。有限光阴当爱惜。今生蹉过出头难。

　　西方急急早修持。生死无常不可期。窗外日光弹指过。为人能有几多时。

　　西方步步踏莲华。指路开门谢释迦。三复丁宁无别说。一心念佛早归家。

　　西方直指易修持。本性弥陀孰得知。六道三涂生死转。思量怎不痛伤悲。

　　西方易到可修行。十念精专便往生。奉劝世人男共女。大家速急趱归程。

　　西方功德与天齐。反谤弥陀是阐提。地狱堕身无量劫。不知何日醒群迷。

　　西方不到果然艰。一失人身力拔山。分付世间英烈汉。急须采宝莫空还。

　　净土诗

　　中　峰

　　尘沙劫又尘沙劫。数尽尘沙劫未休。当念只因情未撇。无边生死自羁留。

　　四大聚成玄兔角。六根缚住白龟毛。沤花影里翻筋斗。出没阎浮是几遭。

　　东海一丸红弹子。流光日日射西林。世间多少奇男子。谁向窗前惜寸阴。

　　血池干处藕池清。剑树枯时宝树荣。苦乐本来无住相。于无住处自圆成。

　　佛与众生夙有缘。众生与佛性无偏。奈何甘受娑婆苦。不肯回头着痛鞭。

　　人间天上与泥犁。劳我升沉是几时。白藕有根如不种。尘沙生死自羁縻。

　　自家一个弥陀佛。论劫何曾着眼看。今日更随声色转。这回欲要见还难。

　　人间五欲事无涯。利锁名缰割不开。若把利名心念佛。何须辛苦待当来。

　　深思地狱发菩提。父母家乡勿再迷。痛䇿归鞭宜早到。莫教重待日移西。

　　七月人间暑渐衰。晚风池上更相宜。遥观落日如悬鼓。便䇿归鞭已较迟。

　　腊尽时穷事可怜。东村王老夜烧钱。即心自性弥陀佛。满面尘埃又一年。

　　寄语娑婆世上人。要寻归路莫因循。银山铁壁如挨透。千叶莲花别是春。

　　念佛不曾妨日用。人于日用自相妨。百年幻影谁能保。莫负西天老愿王。

　　富贵之人宜念佛。黄金满库谷盈仓。世间受用无亏缺。只欠临终见愿王。

　　贫乏之人念佛时。且无家事涉思惟。赤条条地空双手。直上莲台占一枝。

　　老来念佛正相当。去日无多莫暂忘。南无阿弥陀六字。是名越苦海慈航。

　　尽道少年难念佛。我云年少正相当。看他八岁龙王女。掌上神珠放宝光。

　　身膺宰辅与朝郎。盖世功名世莫量。自性弥陀如不念。未知何以敌无常。

　　一等师家每劝人。自心三昧不精勤。身居净白莲华土。空把弥陀播口唇。

　　一般平等惟心土。贵贱贤愚没两途。漆桶要教连底脱。大家齐用着工夫。

　　便就今朝成佛去。乐邦化主已嫌迟。那堪更欲之乎者。管取轮回没了期。

　　四蛇同箧险复险。二鼠侵藤危更危。不把莲花栽净域。未知何劫是休时。

　　诸苦尽从贪欲起。不知贪欲起于何。因忘自性弥陀佛。异念纷驰总是魔。

　　爱河渺渺广无边。六根绳缆要牢坚。一心系着菩提岸。举步高登般若船。

　　警世

　　茶倾三奠复三奠。一个骷髅烧未干。业识又钻皮袋去。铁人闻也骨毛寒。

　　警世

　　石　屋

　　茅檐雨过日头红。瞬息阴晴便不同。况是死生呼吸事。黄昏难保听朝钟。

　　劝世念佛颂

　　无　名

　　杀业冤家渐债多。将何词理见阎罗。教君一路超生法。不如知悔念弥陀。

　　劝念佛

　　优　昙

　　生死忙忙古渡头。弥陀拨动度人舟。夙生有分今生遇。快上船来归去休。

　　一念心迷有万端。尘劳业识辊成团。若非猛烈英灵汉。透出头来也是难。

　　我念弥陀不问禅。只图口快要争先。幸然有个辽天鼻。却被无明业子穿。

　　老来死至怎生医。乐土风光谁得知。到者同名无量寿。因从此界念阿弥。

　　法身清净本无尘。无奈众生造业因。地狱三途甘受苦。分明有理不曾伸。

　　警悟

　　委骸回视积如山。别泪翻成四海澜。世界到头终有坏。人生弹指有何欢。成男作女经千遍。带角披毛历万端。不向此生生净土。投胎一错悔时难。

　　念佛偈

　　广　制

　　佛在心中须着眼。莫抛脑后不相看。此时蹉过真成错。欲似今朝恐大难。

　　望江南

　　白　云

　　娑婆苦。身世一浮萍。蚊蚋睫中争小利。蜗牛角上窃虚名。一点气难平　人我盛。日夜长无明。地狱尽头成坠入。西方无个肯修行。空死复空生。

　　娑婆苦。光影急如流。庞辱悲欢何日了。是非人我几时休。生死路悠悠　三界里。水面一浮沤。纵使英雄功盖世。祇留白骨掩荒丘。何似早回头。

　　怀净土

　　楚　石

　　少年顷刻老还衰。须信无常日夜催。九十六家邪智慧。百千万劫受轮回。不存宝界华池想。争得刀山剑树摧。但自净心生极乐。此中圣贤许追陪。

　　佛袈裟下失人身。重得人身有几人。万行不如修白业。一心何苦恋红尘。法王立誓邱山重。迷子思归涕泪频。若解反观观自性。抛来掷去总家珍。

　　娑婆生者极愚痴。众苦萦缠不解思。在世更无清净业。临终那有出离时。百千经里殷勤劝。万亿人中一二知。珍重大仙金色臂。早来携我入莲池。

　　忙里偷闲亦在人。人生谁满百年春。送迎毕竟无时了。悲喜交煎逐日新。休念功名惟念佛。但忧道业勿忧贫。忽然铁树开花也。妙转如来正法轮。

　　大患明明为有身。须知疾病不饶人。但关妄想无非妄。纵得真仙未是真。众热聚来风扇火。一期抛去骨缠筋。唯余念佛离生死。只恋阎浮化作尘。

　　罪重无如杀盗淫。身囚犴狱口呻吟。敲枷打锁能称佛。覆地翻天莫变心。夜半从教神鬼啸。空中自有圣贤临。收因结果莲台上。自性弥陀不外寻。

　　净土诗

　　度　门

　　高才弘略气非常。那个临时不着忙。打雨敲风问计较。惊天动地漫文章。爱河如未干枯竭。浅浪还须作主张。六字弥陀无注脚。归依即是大慈航。

　　劝修净土

　　雪　峤

　　行船分付把梢婆。须识长河逆顺波。只怕顺风吹过火。转来不得逆风多。

　　颂下品中下生

　　妙　意

　　(下品中生者。命欲终时。地狱众火一时俱至。遇善知识。开示念佛生西。六劫华开。菩萨说法。下生者。命终。应历劫受苦。遇善知识。开示十念往生。十二大劫华开。菩萨说法)。

　　知识相逢岂易求。危哉浪海此浮沤。斜阳欲落未落处。尽是离人今古愁。

　　称佛名故于念念中除八十亿劫生死之罪

　　铁狗铜蛇正奋瞋。风刀火锯肉成尘。一声佛号翻身去。回首何曾见旧人。

　　鸡声茅店月华明。客梦沉迷尚未醒。开得眼来天大晓。蓬头垢面奔前程。

　　即此心识造地狱即此心识见佛成佛

　　因地而倒因地起。离地求起无是理。不离浊水与污泥。出头仍是莲华地。

　　总颂下品三生

　　多生结得善根由。幸免无边苦海愁。早知大劫都卢坐。悔不娑婆勇猛修。

　　净土偈

　　蕅　益

　　西方即是惟心土。缘具方能了正因。忍慧互资成戒品。明珠获惜不宜轻。

　　西方即是惟心土。未到西方深可危。夙障已如波浪涌。那堪新业又相随。

　　西方即是惟心土。悲智相应始克生。莫谓大悲应悯浊。化他须是自功成。

　　西方即是惟心土。三昧中王道最微。瞥尔生疑千古隔。咬钉嚼铁莫依违。

　　怀净土诗

　　莲　隐

　　摄心快向乐邦来。莫待无常老病催。若使此生重蹉过。难逃永劫堕轮回。天边落日勤修观。世上空花不用栽。念念直前无退怯。宝池坐看一莲开。

　　残月钟声欲晓天。如何高枕尚安眠。请看竹马风鸢日。忽到头童齿豁年。休逐世波沉黑业。快称佛号育青莲。乐邦归去须归去。莫待他人把手牵。

　　劝念佛

　　沈芝塘

　　生死不能了。劳劳何日休。劝君早念佛。即此是回头。

　　富贵与贫贱。人生境不同。万般都有尽。念佛福无穷。

　　忙里偷闲念。人人做得来。临终方应验。净土有莲台。

　　翻然向往序

　　古德云。众生处五浊恶世。如囚处狱。虽罪有轻重。然无有一人不苦者。夫地狱饿鬼之苦。犹云隔世而未知也。畜生之苦。犹云隔胎而未知也。生老病死爱别离冤憎会苦。犹云人生变态未必时时然也。只如安常处顺。在家庭之间。有何趣味。法苑举婆娑所言家居之可厌恶甚详。姑撮其一二。有云。家是难满。如海吞流。家是无足。如火焚薪。家是苦性。如冤诈亲。家是斗乱。共相违诤。家是多瞋。呵责好丑。家是伎人。种种妄饰。家如眼梦。富贵则失。家如朝露。须臾变灭。家如棘藂。欲刺伤人。此世间有身家者所共尝之滋味也。然乎不然乎。故要集举涅槃云。在家迫迮。犹如牢狱。一切烦恼因之而生。无已则剃发披缁。可以无累欤。古德云。为僧心了总输僧。若其心了。岂不超然大丈夫也哉。如其不了。与俗何异。而罪过尤细。罪福决疑。经论钱谷因果之事。如施主拟作释迦。改作弥陀。拟作大本。改充涅槃之类。即计钱多寡论罪。庄椿云。盗用常住一文钱。一日一夜。长三分七厘利。第二日夜利又长利。盖共三分七厘之利。又起利也。来世作牛马偿之。牛日还八文。马日还七文。所以云。作一生之容易。为万劫之艰难。由此推之。为僧者可不惕然畏乎。以此左推右测。惟有净土一门。任意早脱。终无再住阎浮之法。

　　又

　　瑞应经。佛言。吾无数劫时。本为凡人。初求佛道以来。受形五道。生死无量。计吾故身。不能以数。夫释迦佛学佛之后。尚不免五道。况学他道者乎。惟生净土者。决不退转。但受持弥陀经者。发念欲生阿弥陀佛国者。释迦佛皆许以不退转。则此法门之利益。于佛道中。又为最胜。故古德云。修净土者。宜发愿云。吾自从无始以来。不曾持此法门。以故轮回六道。不得出离。今日知之。岂肯不即时下手。

　　翻然向往第三

　　净土诗

　　谢灵运

　　法藏长王宫。怀道出国城。愿言四十八。弘誓拯群生。净土一何妙。来者皆菁英。颓年欲安寄。乘化好晨征。

　　病中𦘕西方变相愿

　　白香山

　　极乐世界清净土。无诸恶道及众苦。愿如我身病苦者。同生无量寿佛所。

　　送臻师

　　李商隐

　　苦海迷途去未因。东方过此几微尘。何当百亿莲华上。一一莲华见佛身。

　　𦘕阿弥陀佛像赞

　　苏东坡

　　钱塘元照律师。普劝道俗。归诚西方极乐世界。眉山苏轼敬舍亡母蜀郡太君程氏簪珥遗物。命匠胡锡。𦘕阿弥陀佛像。追荐冥福。以偈颂曰。

　　佛以大圆觉。充满十方界。我以颠倒想。出没生死中。云何以一念。得往生净土。我造无始业。一念便有余。既从一念生。还从一念灭。生灭灭尽处。则我与佛同。如投水海中。如风中鼓橐。虽有大圣智。亦不能分别。愿我先父母。及一切众生。在处为西方。所遇皆极乐。人人无量寿。无去亦无来。

　　发愿偈(临终)

　　生死犹如臂屈伸。情钟我辈一酸辛。乐天不是蓬莱客。凭仗西方作主人。

　　劝修净土颂

　　长　芦

　　三界炎炎如火聚。道人未是安身处。莲池胜友待多时。收拾身心好归去。

　　目想心存望圣仪。直须念念勿生疑。他年净土华开处。记得娑婆念佛时。

　　西方咏

　　一　元

　　西方易到莫沉吟。只要当人办肯心。弹指已超生死海。有缘得遇芥投针。

　　西方径路好修行。勇猛加工速趱程。九品莲台都有分。华开早晚悟无生。

　　西方一着莫迟延。抖擞精神速向前。休待渴来才掘井。只宜早趁白莲船。

　　西方精进莫迟延。一堕疑城五百年。大圣放光来照破。重归净土礼金仙。

　　西方及早向前修。闲是闲非一笔勾。放下身心勤念佛。也无烦恼也无忧。

　　净土诗

　　许自新

　　同仗弥陀力。齐登方便船。乐邦容易到。却胜苦参禅。

　　往生偈

　　冯　氏(法信)

　　随缘任业许多年。枉作老牛为耕田。打叠身心早归去。免教鼻孔受人穿。

　　怀净土

　　中　峰

　　清旦黄昏礼忏摩。低头泣告老弥陀。轮回六趣知多少。誓欲今番出网罗。

　　劝念佛

　　优　昙

　　人间四相难逃死。天上何曾免五衰。宁可九莲居下品。不来浮世受胞胎。

　　长生不用神仙诀。救急还须海上方。靠着主人无量寿。算来都胜别思量。

　　几多失脚走阎浮。世事如麻日转稠。故国田园埋草里。野牛放荡几时休。

　　怀净土

　　楚　石

　　一自飘蓬赡部南。倚楼长叹月纤纤。遥知法会诸天绕。正想华台百宝严。此界犹如鱼少水。微生只似燕巢檐。同居善友应怀我。已筑浮屠欠合尖。

　　净土诗

　　雪　峤

　　林下长开佛面花。子规叫血数珠斜。耳边多少闲题目。赚煞春风不到家。

　　溪上行歌杖紫藤。落花没膝叫黄莺。春池无月空捞漉。早叩莲邦题姓名。

　　净土诗

　　专　愚

　　南北东西求所知。怖头认形总成迷。直饶悟得声前事。也要弥陀作导师。

　　十方诸佛赞西方。不是无端出广长。只恐痴禅耽寂灭。错将断灭作真常。

　　寂光未异庄严土。向上不为断灭禅。细细虫音宣法界。佛声岂背未生前。

　　怀净土诗

　　沈朗倩

　　生无生法不须疑。苦向严陵掌上推。收拾金钱提槵子。六爻皆吉是阿弥。

　　净土偈

　　蕅　益

　　西方即是惟心土。净戒坚持莫使疏。人世总皆局蹐境。不须旅邸觅安居。

　　西方即是惟心土。功行应教日日鲜。一息不存谁努力。岂将精进逊先贤。

　　净土偈

　　永　觉

　　才生一念便生缠。摄念无如念佛先。直把娑婆全放下。毓神端在紫金莲。

　　念佛偈

　　闻　学

　　愿力如山重。往生似羽轻。见知融一念。无量佛名经。

　　怀净土诗

　　莲　隐

　　渐看须发着霜痕。自省己非自讨论。一世竟成何事业。百年还有几朝昏。便须立志求安宅。休更甘心赴死门。乐国不遥归有路。莲台好去觐慈尊。

　　劝念佛

　　沈芝塘

　　认得今朝是。方知昨日非。修行原甚易。何不早皈依。

　　一意西驰序

　　世间念佛者多。见佛者少。知有净土者多。生净土者少。何也。意不一故也。盖意为第六识本。宜为五识之主。而耳目口鼻争以嗜好诱之意。反为五识之奴。奴之既熟。虽五识无感之时。不来役意。而纷纷扰扰。无有宁晷。所以全不知念佛者。自然随六根。而受地狱之报。其知有佛法福罪兼行者。纵得人身。亦仍来此樊然不净之世界而已。惟一意西驰者。纯是一心为主。故能感果于西方。君王即是如来。作以心为君者。以佛为君。此孟子所谓先立其大。小不能夺。观经所谓。即心作佛。即心是佛。虽正解不尽。如是亦可旁通于此矣。云栖云。一心不乱者。心王心所无所不一。夫心王心所虽有八与五十一之纷杂。然溯流穷源。不出一心。今念佛人。初以耳识。闻彼佛名。次以意识。专注忆念。以专念故。总摄六根。眼鼻舌身之识皆悉不行。念之不已。念极而忘。所谓恒审思量者。其思寂焉。忘之不已。忘极而化。所谓真妄和合者。其妄消焉。则七识八识亦悉不行。主既不行。从者焉附。其五十一又何论也。当尔之时。巨浪微波。咸成止水。浓云薄雾。尽作澄空。岂非现在之西方乎。

　　一意西驰第四

　　无量寿佛赞

　　大　智

　　八万四千之妙相。得非本性之弥陀。十万亿刹遐之方。的是惟心之净土。净秽虽隔。岂越自心。生佛乃殊。宁乖己性。心体虚旷。不碍往来。性本包容。何妨取舍。是以举念即登于宝界。还归地产之家乡。弹指仰对于慈容。实会天真之父子。几生负德。枉受沉沦。今日投诚。必蒙拯济。三心圆发。一志西驰。尽来际以依承。历尘劫而称赞。

　　怀安养故乡诗

　　樝　庵

　　几年衣袂惹京尘。志气凌云莫自伸。南雁数声乡梦断。秋风终夕泪痕频。此回若不怀归计。向后从谁结善邻。请看路傍埋朽骨。其中多是未归人。

　　昔年容易别琼楼。本也无心作远游。岂意而今发垂雪。片怀常挂月西钩。枕中忽听思归鸟。槛外频惊落叶秋。一炷檀烟一声磬。等闲遥望泪横流。

　　忆佛轩诗

　　雪　溪

　　自古有言。人生百岁。七十者稀。予六十祝发。叨预僧列。今幸七十。处世非久。朝夕人耳。平居非不诵经课佛。犹恨未为专注。遂取首楞严势至章。若人忆佛念佛现前当来必定见佛之语。命小轩曰忆佛。庶几以为临终见佛先容耳。且作山偈。以系于左。

　　随波逐浪去翩翩。弹指声中七十年。岂不向来知忆佛。欲从老去更加鞭。扫除意地空空已。焕发心华灿灿然。决定此身如许见。风埃蝉蜕笑谈边。

　　有盟晚景欲重寻。惟是拳拳忆佛心。数缕香消春坞冷。一龛灯伴夜窗深。破畦蔬雨滋香积。落涧松风发妙音。自恨不归甘自弃。既归安用越人吟。

　　三椽老去许安贫。佳处无如忆佛真。万事了知犹堕甑。百年惟此可书绅。岩间静寄蒲团夜。松下聊供茗碗春。闭户不忘常忆佛。愿常终似影随身。

　　平日丛林见祖师。还如忆佛在今时。但安谷底三椽地。不挂胸中一缕丝。幽径落花浮涧水。小窗斜日下松枝。寂然真境知谁见。惟佛尝多入梦思。

　　早寻史汉学为文。自许平生在博闻。弃置寸阴随逝水。思量于我竟浮云。闲中自识藏身稳。胜处谁知忆佛勤。沈谢曹刘今底处。草莱三尺但荒坟。

　　我欲今身见佛来。佛今于我岂悠哉。但能一念心无倦。不假三祇眼便开。紫燕黄鹂啼妙旨。清溪白石示珍台。要知成现还家路。谁道无人为挽回。

　　名利毛绳截骨仇。漆园犹自比蜗牛。浮生最是无双处。忆佛须知第一筹。母子但能同室住。风尘安用远方游。前程罢问从今始。纸帐蒲团稳坐休。

　　多年逃逝鬓如丝。忆佛难忘十二时。咄咄自嗟为荡子。几番花落路傍枝。

　　自怜忆佛暮年深。除佛无能写我心。谁道万金为客好。终非一饭在家村。

　　怀西方诗

　　北　山

　　已知今是昔何非。深掩柴门到落晖。竹尾轻摇新月上。帘腰半卷宿云归。山林气味盈怀抱。松柏香烟满布衣。一片蒲团常燕坐。寸心西趁落霞飞。

　　西方咏

　　一　元

　　西方不远莫他求。一句弥陀作话头。但得尽生无别念。莲华佛国任君游。

　　西方佛国胜生天。亦胜蓬莱有漏仙。亦胜王侯并富户。要知亦胜坐痴禅。

　　西方快乐胜天宫。寿命难量福不穷。无信众生颠倒谤。有缘佛子道相同。

　　西方景致胜蓬莱。服气餐霞养祸胎。莫学出神修炼法。直教枯木放华开。

　　西方富贵胜王侯。种种庄严事事周。但办肯心求彼国。轮回恶道一齐休。

　　西方满眼是莲华。百宝庄严富可夸。诸上善人俱一处。不知其数倍恒沙。

　　西方捷径易求生。只在当人一念诚。精进再加修福慧。金台上品得标名。

　　西方端的是吾家。一句弥陀路不差。信得及时行得实。直教铁树也开华。

　　西方受用胜豪家。七宝池中四色华。衣食现成非造作。光明相好绝纤瑕。

　　怀净土

　　中　峰

　　朝参暮礼效精勤。金沼莲胎入梦频。粉骨碎身千万劫。未应容易报慈亲。

　　六时叩问黄金父。赤子飘零几日归。话到轮回无尽处。相看不觉泪沾衣。

　　兄呼弟应念弥陀。要与浑家出爱河。办得此心常与么。直教佛不奈伊何。

　　昔有士夫吴子才。扣棺日日唤归来。虽然迹未离三界。已送神栖白藕胎。

　　船上西来忆故乡。四花池上晚风凉。飘零不奈归心切。一片轻帆挂夕阳。

　　念佛须期念到头。到头和念一齐收。娑婆苦海风涛静。稳泛乐邦红藕舟。

　　要结莲华会上缘。是非人我尽倾捐。无时不作难遭想。欢喜同登解脱船。

　　为存爱见起贪嗔。埋没黄金丈六身。今日幸然归净社。不应仍旧惹风尘。

　　要将秽土三千界。尽种西方九品莲。仔细思量无别术。只消一个念头坚。

　　不悬艾虎庆端阳。惟向西方古道场。一炷炉薰一声磬。六门风递藕花香。

　　怀安养

　　日　观

　　梦中哭向佛愿早。死便得小小莲华。开永超生死窟梦。中哭向老金仙愿。赐冥熏助着鞭金。沼莲华无数有。定生一朵免垂涎。

　　闻道西方事宛然。此行须藉好因缘。磨教一念明如镜。不怕弥陀不现前。

　　长把身心看夕阳。夕阳收处藕华香。水禽风树知予意。惆怅人间梦未忘。

　　三十六策走为上。一二万声死为期。浮世光阴能几在。晚香烧罢忆金池。

　　直上高楼望故乡。金乌落处暮云苍。悬知父母哀怜久。肠断飘萍在远方。

　　生死循环那可逃。此心未了漫徒劳。如今不做轮回梦。只走人间这一遭。

　　生人要结死人缘。活者须参亡者禅。莫把泥团穿一串。黑糊涂地入黄泉。

　　净土诗

　　落日西方散紫霞。心地澄净现莲华。抬头便是家乡路。不信生疑隔海涯。

　　怀净土

　　楚　石

　　日夜思归未得归。天涯客子梦魂飞。觉来何处雁声过。望断故乡书信稀。几度开窗看落月。一生依槛送斜晖。黄金沼内如船藕。想见华敷数十围。

　　曾闻白鹤是仙禽。日日飞来送好音。便欲寄书诸善友。定应知我一生心。长思乐土终归去。肯执莲台远访临。百岁真成弹指顷。娑婆只恐世缘深。

　　琉璃地列紫金幢。翡翠楼开白玉窗。文字可夸才不称。肉身未到意先降。能言孔雀知多少。善语频伽定几双。清梦正贪归路直。夜䦨无奈鼓逢逢。

　　人生百岁七旬稀。往事回观尽觉非。每哭同流何处去。闲抛净土不思归。香云玛瑙阶前结。灵鸟珊瑚树里飞。从证法身无病恼。况餐禅悦永忘饥。

　　莫将胎狱比华池。早向池中占一枝。却坐大华成佛子。何烦慈母浴婴儿。口餐法喜真肴膳。心得明门妙总持。般若台前定回日。令人长忆雁门师。

　　净土诗

　　笑　岩

　　莲土医王妙药多。而今尽付在娑婆。昨晓亲入病夫口。受用如何说似他。

　　欲作西方极乐人。如遭大病才将好。缘思伎俩不能生。称体莲华香杲杲。

　　竭诚一念力全提。似梦全身堕水泥。拽开念头忙眨眼。桃花笑入武陵溪。

　　红轮没处是吾家。只恐当机一念差。导者未来忘去着。乾坤是个黑莲华。

　　怀净土

　　古　溪

　　自南自北走风尘。回首西方入梦频。念佛每依芳草渡。归心常到藕华濵。可怜杜宇千声切。怎似弥陀一句亲。不学沩山行异类。宁栖净土且为民。

　　净土诗

　　追思父母未生前。痛彻心头得几年。面目昨来遭毒手。一腔热血葬青莲。

　　净土诗

　　专　愚

　　贫室多为儿女苦。家饶又虑子孙稀。道人饭罢无余事。西望白云片片飞。

　　净土诗

　　晦　夫

　　楼阁重重鹦鹉洲。几人到此自悠悠。清江一曲离情调。你若无心我也休。

　　净土诗

　　丁莲侣

　　千劫升沉事可嗟。须弥散骨乱如麻。于今自觉知惭愧。泪眼晨昏只忆家。

　　净土诗

　　沈朗倩

　　莲花不褁六尘胎。日月笼中自剪裁。拚此一堆穷骨子。这场春梦要亲推。

　　放步须寻百尺竿。男儿特地斩楼兰。等闲踏遍椎心土。未许花前立马看。

　　净土偈

　　蕅　益

　　西方即是惟心土。不识西方岂识心。何事谬希圆顿解。却将落叶作黄金。

　　西方即是惟心土。笃信西方即信心。念念若开圆顿解。不须离教自玄深。

　　西方即是惟心土。拟拨西方理便乖。极乐一尘同刹海。假饶天眼未知涯。

　　西方即是惟心土。土净方知心体空。一切境风犹挂念。云何妄说任西东。

　　西方即是惟心土。像季尤为法海梁。信念刹那能甫具。珍池已觉宝花香。

　　示庄居士

　　永　觉

　　西方有佛久相招。肯信须知路不遥。还观此念从何起。历劫娑婆当下超。

　　示达理上人

　　西方有路不难通。送想归西莫恋东。念佛常如子忆母。何愁子母不相逢。

　　念佛偈

　　闻　学

　　西方开净域。不染世间情。前路无知己。君须独自行。

　　劝念佛

　　沈芝塘

　　一心能不乱。久久自成功。只要工夫熟。何愁路不通。

　　间断功难进。常修道自成。念头须切实。发愿在心诚。

　　执持名号序

　　执持名号。本一心不乱中出。非是易事。子思之择善固执。颜子之拳拳服膺。虞舜之𠃔执厥中。皆言执也。夫三月不违。而后可以言服膺。惟精惟一。而后可以言𠃔执。所以执持名号不同于少福德因缘。盖生西是心上事。福德因缘犹有在事上做者。故相去悬绝。所以观经云。至心念阿弥陀佛。一声灭八十亿劫生死重罪。古德谓。一心既朗。积妄顿空。喻如千年闇室一灯顿照。此理执持之效也。然人不可自谓。理性未明。事持无益。虽是事持。而持者亦心也。大势至圆通章云。不假方便。自得心开。纯一念去。自有悟日。孔子言。困而学之。及其知之。则一。夫孔子说生说学。皆落一知字。至困学之人。不下知字。则胸中之不明了可知。谓之曰困。则学时散乱昏沉。无可奈何之状。可以想见。然及其知之。则同一大圆镜智矣。昔佛世。一老人求出家。舍利弗等诸大弟子。俱不肯度。谓彼多劫无善根。佛言。此人无量劫前。为采薪人。猛虎逼极。大怖上树。称南无佛。以是善根。遇我得度。获罗汉果。夫散心念佛一句。尚永劫不磨。况专志持名。岂有不往生者哉。

　　执持名号第五

　　念佛偈

　　白香山

　　余年七十一。不复事吟哦。看经费眼力。作福畏奔波。何以度心眼。一声阿弥陀。行也阿弥陀。坐也阿弥陀。纵饶忙似箭。不废阿弥陀。日暮而途远。吾生已蹉跎。旦夕清净心。但念阿弥陀。达人应笑我。多却阿弥陀。达又作么生。不达又如何。普劝法界众。同念阿弥陀。

　　怀净土

　　北　山

　　西望乐邦云杳隔。一钩新月湾湾白。意欲往生何计䇿。弥陀一念声千百。

　　文墨尖新无处用。已将名利浑如梦。一串数珠随手弄。惟闻念佛心欢勇。

　　览遍经文与律仪。频频惟劝念阿弥。一声消尽千生业。何况唠唠久诵持。

　　纷纷世态尽空华。讲外无余挂齿牙。一串数珠新换线。阿弥陀佛做冤家。

　　菊脑姜芽一饭余。其他安敢费工夫。从今十指无间暇。且尽平生弄数珠。

　　惟将焚诵足平生。夜夜唠唠一二更。只影自怜尘世外。风前月下恣经行。

　　善导可嗟今已往。化来老少皆归向。佛念一声分一镪。一声一佛虚空上。

　　净土诗

　　一　元

　　西方极乐众称尊。普劝诸人入此门。有口不须闲讲论。单提佛号度朝昏。

　　西方弘誓广流通。一句弥陀好用功。历历分明无间断。声声唤醒主人翁。

　　西方径到莫徜徉。全要当人自主张。但得一心专念佛。莲华国内姓名香。

　　西方门路甚分明。一句弥陀速趱程。早到金刚台上坐。同名同号证无生。

　　西方捷径胜参禅。一句弥陀快着鞭。十万亿程弹指到。为人只欠自心坚。

　　西方易往少人知。径路修行不用疑。六字真经纯熟了。金莲台上礼阿弥。

　　念佛偈

　　古　音

　　行住坐卧之中。一句弥陀莫断。须信因深果深。直教不念自念。若能念念不空。管取念成一片。当念认得念人。弥陀与我同现。

　　净土诗

　　中　峰

　　一串数珠乌律律。百千诸佛影团团。循环净念常相继。放去拈来总一般。

　　现成公案绝商量。晓磬频敲腊炬长。昼夜六时声不断。满门风递白莲香。

　　心中有佛将心念。念到心空佛亦忘。撒手归来重检点。华开赤白间青黄。

　　一心念佛莫蹉跎。堪叹人生去路多。急急称念弥陀佛。莫把光阴溺爱河。

　　一句弥陀胜坐禅。一声未了一声连。心心念念工夫到。在在西方极乐天。

　　念佛诗

　　优　昙

　　弥陀教我念弥陀。我又如何离得他。我不识他他是我。相逢觌面笑呵呵。

　　一句弥陀容易持。朝昏记念勿相离。念来念去心花绽。更是弥陀出世时。

　　自性弥陀见也么。问他面目是如何。祇知开口茫茫念。言下谁知蹉过多。

　　自家一个弥陀佛。不假修持已现成。莫谓目前全不见。一声唤着一声应。

　　我念弥陀不暂离。一阿弥了又阿弥。阿弥自唤阿弥问。你是阿弥我是谁。

　　我念弥陀不在声。高山流水是知音。更深人静月明夜。广舌宣流白藕香。

　　声声念佛意何长。恰似娇儿唤阿娘。直得一声相应处。天真母子喜非常。

　　好将金字寄金莲。一句弥陀猛着鞭。从头飏下闲家具。车𨋀花中占一单。

　　忏净土

　　楚　石

　　咫尺金容白玉毫。单称名号岂徒劳。晨持万遍乌轮上。夜课千声兔魄高。岁阅炎凉终不倦。天真母子会相遭。如何说得娑婆苦。苦事纷纷等猬毛。

　　闲中独坐面西方。手把轮珠念不忘。佛号能令心地净。舌根便作藕花香。晖晖日到衔山处。闪闪金浮满室光。此境此时无别想。许君亲见鼓音王。

　　除夕上堂有出多娑婆三韵

　　莲　池

　　六字真经摄义多。总持一似唱也娑。自从蓦直西方去。闲杀台山指路婆。

　　示大掉

　　有生必有死。长短安足论。今得圆僧相。平生愿已满。当生大欢喜。切勿怀忧恼。万缘俱放下。但一心念佛。注想极乐国。上品莲花生。见佛悟无生。还来度一切。

　　答慈圣皇太后问法

　　尊荣豪贵者。繇宿植善因。因胜果必隆。今成大福聚。深达罪福相。果中更植因。喻如锦上花。重重美无尽。如是修福已。复应慎观察。修福不修慧。终非解脱因。福慧二俱修。世出世第一。众生真慧性。皆以杂念昏。修慧之要门。但一心念佛。念极心清净。心净土亦净。莲台最上品。于中而受生。见佛悟无生。究竟成佛道。三界无伦匹。是名大尊贵。

　　净土诗

　　雪　峤

　　一二三四五六七。一心不乱往生西。佛言说得虽容易。动步通身入淤泥。

　　净土诗

　　失　名

　　系心一句阿弥陀。日用闲忙任寡多。如是尽终不妙悟。也教带业出娑婆。

　　念佛偈

　　顶　目

　　念无念念古弥陀。念到无心寿转多。不动尊王全体现。脚跟随处涌金波。

　　念无念念永无遮。念到无心始出家。任运腾腾随脚转。去来步步踏莲华。

　　怀净土

　　沈朗倩

　　四十九年唇口债。千七百则葛藤窠。老僧怕事都推却。闲把光阴送曩谟。

　　猛把屠刀斫爱窠。手中杀活肯饶他。洪名六字刀刀血。不似风飏驴耳过。

　　乱搭伽黎挈领头。持名不是任情搊。一声直去无消息。最似苍鹰始脱鞲。

　　念佛偈

　　十千声佛日为规。听得鸡鸣便起持。枕上有桥通极乐。此身已坐碧莲池。

　　颂执持名号一心不乱

　　妙　意

　　昏沉散乱如云雾。万劫从教今日破。大地乾坤通一句。声声截断千差路。

　　自从夜半安心后。直至从头更不疑。两眼烁开天地阔。太平无象到今时。

　　净土偈

　　蕅　益

　　西方即是惟心土。一串明珠万行圆。掐到断时频换线。莲邦左券更无愆。

　　佛会偈

　　已信弥陀大愿舟。共修三昧度迷流。六时行道无余想。一句洪名似救头。应痛盲龟常在溺。独忻孔木只今浮。殷勤拶入无生理。七宝池边握手游。

　　示林泡庵

　　永　觉

　　佛号绵绵不断声。恰如猛火炼真金。矿尽金全成大用。鉴地辉天别㨾明。

　　佛号直如倚天剑。截断千枝与万枝。眼前便是莲华国。那管弥陀愿力慈。

　　念佛偈

　　弥陀一句无他念。万念俱空见本然。便是尘尘成解脱。不须更问祖师禅。

　　示吴善友

　　念佛一门最为直截。不须多知解。不用巧言说。祇要一句佛。崛然如寸铁。管甚恩与爱。管甚怨与结。诸念俱不生。娑婆影自灭。

　　念佛偈

　　闻　学

　　子母不相离。净念常相继。良哉大势至。得此无尽意。

　　怀净土诗

　　莲　隐

　　一句弥陀火里莲。五种诸教莫能诠。声声不断魔难近。念念无差佛现前。多劫沉迷根尽拔。一生精进果堪圆。含灵抱识皆同体。但办肯心谁不然。

　　凡夫羸劣观难成。但事持名即往生。到底若能心不异。临终自有佛来迎。世缘易染刀头蜜。道念难坚水上萍。乐国风光殊不恶。归欤早赋彻宵征。

　　劝念佛

　　沈芝塘

　　人生都是假。万事总成空。要到西天去。全凭六字中。

　　莫道年华好。光阴迅速过。认明方便路。惟有念弥陀。

　　圣境现前序

　　诸佛如来入一切众生心想中。如白日升天。影现百川。然假使川中水浊。日虽在天。亦无由见。故必以观门念佛。方能澄清浊水。心眼开发。广见依报无常。经有云。人将命终。身心痛苦。应令病人观佛相好。心心相续。使发菩提之心。复为广说三界难居三途苦难。唯佛菩提是真归依。呜呼此如来悲悯众生。拔济于临命终时之苦心也。佛言。垂终之心。其力甚大。故临终之念。能消重业。然予见平生念佛人。至临命终时。容有痛苦逼身。舌根短硬。不能念佛者有之。何况平时观想不熟。至八苦交煎四山相逼之时。欲其随知识之口念佛。声声不绝。作观心不散乱。此必夙世因中。善根深远。乃能得之。岂可望于悠悠之众生哉。必如观经云。惟除睡时。恒忆此事。又云。出定入定恒闻妙法。方是稳着。

　　圣境现前第六

　　净土诗

　　阿氏多

　　自然音乐乐无涯。七宝楼台丽日霞。上妙众香常不散。缤纷云里雨天花。

　　九品莲花偈

　　吕纯阳

　　挺挺出金池。瓣瓣含玉露。火里放奇香。色比菩提固。

　　心即台之象。莲因色是身。西方无个处。极乐悟虚真。

　　双行树里泥团。九品莲中甘露。频伽不解无生。飞向恒河深处。

　　昨夜天风吹北斗。骊龙狮子一齐吼。要见莲花何处寻。莲花却在如来口。

　　菩提无树镜无台。安得莲花九品开。分付通源休浪悟。客尘二字证如来。

　　道人惯会饶舌。要讲莲花颜色。不长娑婆四部中。不染青黄赤白黑。时时入观见如来。柳花摇动璎珞月。

　　往生偈

　　惟　岸

　　观音助远接。势至辅遥迎。宝瓶冠上显。化佛顶前明。俱游十方刹。持华候九生。愿以慈悲手。提奖共西行。

　　净土咏

　　李青莲

　　向西日入处。遥瞻大悲颜。目净四海水。身光紫金山。勤念必往生。是故称极乐。珠网珍宝树。天花散香阁。图𦘕了在眼。愿托彼道场。以此功德海。冥祐为津梁。八十亿劫罪。如风扫轻霜。庶观无量寿。长睹玉毫光。

　　临终生西偈

　　延　寿

　　弥陀口口称。白毫念念想。持此不退心。决定生安养。

　　西归轩

　　萝　月

　　君言乐国是吾家。自笑飘零客路赊。一点归心悬落日。百年幻事寄空华。脐轮不鼓经帘卷。鼻观常清篆缕斜。正念相成无外物。小窗行树绿交加。

　　怀西方

　　北　山

　　西指西瞿更向西。向西西去有招提。华开菡萏光无夜。地布琉璃莹绝泥。风动法音强八咏。池流德水胜双溪。临终但得超生去。九品从教低处低。

　　从是西方十万亿。山长水远谁人识。唯有观门归路直。坐澄劫水琉璃碧。

　　兀坐初修水观成。微风不动翠波平。幽深境界谁人见。一片琉璃照眼明。

　　为厌娑婆求净土。驰情送想存朝暮。谁信不劳移一步。楼台隐隐云深处。

　　谁知端坐却能游。顷刻心飞到玉楼。竹影月移来户牖。更疑行树在檐头。

　　九品莲华次第排。也应荷叶翠相挨。未知何日生莲界。无奈朝昏甚挂怀。

　　西方咏

　　一　元

　　西方净土果奇哉。优钵罗华遍界开。种种现成真富贵。一华台上一如来。

　　西方在近路无多。直下承当在刹那。触目遇缘皆极乐。水流风动演摩诃。

　　西方大地是黄金。宝树参天演法音。如此名为安乐国。三涂八难永无侵。

　　怀净土

　　中　峰

　　势至曾参日月光。教令存想念西方。自从亲证三摩地。不离慈尊左右旁。

　　观经一卷是家书。日落之方有故居。多办资粮期蚤到。免教慈父日嗟吁。

　　浊水尽清珠有力。乱心不动佛无机。眼前尽是家乡路。不用逢人觅指归。

　　大圆镜里绝尘埃。碧藕花中有圣胎。遥望金沙池沼外。宝光常照玉楼台。

　　净土赞

　　极乐世界净琉璃。宝树行行列四维。金沙布地银阶道。璧玉阑干绕七围。

　　净土诗

　　楚　石

　　儒者之诗云。伐柯伐柯。其则不远。说者曰。执柯以伐柯。睨而视之。犹以为远信。斯言也。吾宗念佛。惟我自心。心欲见佛。佛从心现。阿弥陀佛三十二相八十种好。性本具足。不假外求。神通光明极未来际。名无量寿。至于华池宝座琼楼玉宇。一一净境。皆自我心发之妙喜。有云。若见自性之弥陀。即了惟心之净土。如楞严会上。佛敕阿难。一切浮尘诸幻化相。当处出生。随处灭尽。因缘和合。虚妄有生。因缘别离。虚妄名灭。殊不知。生灭去来。本如来藏常住妙明性真常中。求于去来。迷悟生死。了无所得。既无所得。但是一心。若净土缘生。秽土缘灭。则娑婆印坏。坏亦幻也。若秽土行绝。净土行兴。则极乐文成。成亦幻也。然此生灭净秽。不离自心。心不见心。无相可得。虽终日取舍。未尝取舍。终日想念。未尝想念。在彼不妨幻证。在此不妨幻修。一发心时。已成正觉。何碍幻除结习。幻坐道场。幻化有情。幻臻极果。岂不了世出世间之幻法调御丈夫之事乎。昔天衣怀禅师。亲见明觉。尽佛祖不传之妙。尝修净土。垂问学者曰。若言舍秽取净厌此欣彼。则是舍取之情。众生妄想。若言无净土。又违佛语。修净土者。当云何修。乃自答云。生则决定生。去则实不去。无过此语也。有心者悉当念佛。前所谓惟心净土。自性弥陀。不出户庭。夫何远之有。

　　要观无量寿慈容。只在如今心想中。坐断死生来去路。包含地水火风空。顶分肉髻光千道。座压莲华锦一丛。处处登临宝楼阁。真珠璀璨玉玲珑。

　　放下身心佛现前。寻常盈耳法音宣。风柯但奏无生曲。日观长开不夜天。行趁玉阶云冉再。坐依珠树月娟娟。凡夫到此皆成圣。不历僧祇大果圆。

　　未归极乐尚阎浮。漂泊风尘更几秋。残梦频惊蕉叶雨。故乡只在藕华洲。屈伸臂顷无多地。高占人群最上头。二大士心怜老病。何妨携手入琼楼。

　　法王治化宝莲宫。菩萨声闻满国中。普覆犹如天在上。大明胜似日生东。青螺髻接浮云岭。白玉毫辉跨海虹。世出世间无比者。当知体性本来空。

　　天人莫不证神通。一一黄金色相同。散众妙华为佛事。尽尘沙界起香风。身光触体成柔软。乐具流音说苦空。却倚雕栏看宝树。无边佛国在其中。

　　几回梦到法王家。来去分明路不差。出水珠幢如日月。排空宝盖似云霞。鸳鸯对浴金池水。鹦鹉双衔玉树花。睡美不知谁唤醒。一炉香散夕阳斜。

　　莲台得坐最高层。我许凡夫愿力能。顷刻人心翻作佛。斯须水观化为冰。玉抽玛瑙阶前树。金匝琉璃地上绳。无限天华满衣裓。十方佛国任飞腾。

　　衣不伤蚕食不耕。水边林下好经行。身心快乐无诸苦。依正庄严在一生。念念佛光从口发。时时天乐遍空鸣。却嫌鞋袜沾泥滓。千叶莲华向足擎。

　　多言极乐向西寻。究竟不离清净心。空影入池皆碧玉。日光穿树尽黄金。事如梦幻虽非实。理到圆常却甚深。八万四千真相好。请君危坐扣灵襟。

　　家在西头白玉京。老来难遣故乡情。每瞻云际初三月。先注华间第一名。密密疏疏琪树影。来来往往水禽声。红楼紫殿春长好。纵有丹青𦘕不成。

　　吾身念佛又修禅。自喜方袍顶相圆。曾向多生修福果。始依九品结香缘。名书某甲深华里。梦在长庚落月边。浊恶凡夫清净佛。双珠黑白共丝穿。

　　无边大士与声闻。海众何妨逐品分。一会圣贤长在定。十方来去总乘云。谈玄树上摩尼水。念佛林间共命群。坐卧经行无𦊱碍。天华随处落缤纷。

　　西望红霞白日轮。仰观宝座紫金身。一方土净方方净。当念心真念念真。生极乐城终不退。尽虚空界了无尘。向来苦海浮还没。何幸今为彼岸人。

　　净土诗

　　古　溪

　　彼无恶道绝闻名。群籁都为念佛声。细溜通渠调锦瑟。微风吹树奏瑶笙。鹤从翡翠帘前下。人在琉璃地上行。行者悠然心不乱。琅琅天乐自来迎。

　　修途十万一毫端。何谓西方路渺漫。佛境不从心外见。真容多在定中观。宝华丛里巢鹦鹉。玉树枝头宿凤鸾。清泰故家迎海众。风云际会一声欢。

　　净土诗

　　博　山

　　净心即是西方土。锦绣乾坤净业成。一句弥陀才吐出。昂藏皮袋廓然清。

　　净心即是西方土。一句弥陀一佛成。大地都来银世界。更于何处睹明星。

　　净心即是西方土。口说无凭步最亲。烂坏木鱼轻击着。几多花雨乱濵纷。

　　净土诗

　　沈朗倩

　　珍罗垂网引香台。口滑迦陵几唤回。林下笑逢金色侣。共携花裓候如来。

　　咏日观

　　妙　意

　　一轮明镜劫尘封。咫尺弥陀路不通。万法惟心初约日。从知大觉即心翁。

　　咏水观

　　冰结琉璃

　　俄然成水忽成冰。冰结琉璃宝池成。妙性圆明无住相。随渠建立自心生。

　　宝幢光明

　　七宝金幢百宝成。宝珠八面宝光擎。一光八万四千色。亿日辉𤾗映眼明。

　　华幢演法

　　华幢台边乐器盈。清风八种自然生。乐音风鼓传空谛。趺坐琉璃倾耳听。

　　咏八功德池水观

　　(八功德池。纯一珠玉所成。成池水者宝也。而成宝者珠也莲华生于池中。而水之流于华间。演说妙法者。亦珠之所为也。金色光化为宝鸟赞。叹三宝。而涌出金光者。亦珠之所为也)。

　　池开宝莲

　　珠成七宝宝成池。池作金渠十四支。莲华讵止车轮大。观佛成时某在斯。

　　水流说法

　　珠水涓涓绕胜莲。回环上下法轮圆。苦空无我声声出。又写如来相好篇。

　　鸟声说法

　　珠光化鸟鸟和鸣。鸟语嘤嘤佛法僧。功德水中无尽藏。相看总是性珠明。

　　咏楼阁总观

　　琉璃宝池黄金界。楼阁空中天乐清。音中共奏无生曲。观听明时定往生。

　　水观别咏

　　碧波深处钓鱼翁。抛饵牵丝力已穷。一棹清风明月下。不知身在水晶宫。

　　鸟鸣说法别咏

　　拂拂山香满路飞。百花俯仰斗芳奇。春风无限深深意。未审黄莺说向谁。

　　树说法别咏

　　贝叶收不尽一句。无私万法印千圣。满口不能宣。岭梅漏泄春光信。

　　总咏

　　也大奇也大奇。无情说法不思议。若将耳听终难会。眼处闻声方得知。

　　颂起自心生于西方极乐世界于莲华中结跏趺坐

　　茫茫不识火中莲。满面尘埃又几年。簸土扬沙无避处。翻身直到御楼前。

　　尧舜垂衣万国宾。拨云见日意休陈。东方来者东方坐。遍界通沾雨露新。

　　净土偈

　　永　觉

　　琉璃宝池黄金相。不在西方不在东。妄想尽消归一佛。自然身坐藕花中。

　　念佛偈

　　闻　学

　　飞鸟弄圆音。水有八功德。历历显清机。皆因净心得。

　　怀净土诗

　　莲　隐

　　净邦远近没途程。只贵专心持佛名。一念断时忘计较。六门随处放光明。宝池菡萏花争吐。珍树频伽鸟共鸣。来往娑婆知几遍。者回始不负生平。

　　发明心地序

　　观无量寿经云。上品中生者。不必受持读诵方等经典。善解义趣。于第一义。心不惊动。深信因果。不谤大乘。妙宗云。是义持人。不乐读诵。但于经中。取一句偈。深穷旨趣。于绝言思深广之理。心不惊动。又复其心安住中道。不为二边。之所惊动。了达因果。皆是实相。名为深信。虽不遍习。或闻大教。赴机异说。知显一理。不生疑谤。此即宗门所谓。参无意味语。发明心地者也。因其行大乘。解第一义。以故千佛授手。纯说甚深第一义谛。然七日得不退转。修小劫得无生忍。若夫上品上生者。一往即悟无生法忍。须臾即遍十方。历事诸佛。而究其往生之因。则具戒行。读诵大乘。修行六念之人。可见如来重戒重学。与重悟之意。似不欲偏废者也。至龙树菩萨。如来谓其于世间中。显我无上大乘法。非悟明心地乎。曰得初欢喜地。非八地菩萨乎。而继之曰。往生安乐国。此又与上品三生。皆以大心。回向往生之左券。若合符节者也。故云栖云。普贤为华严长子。虽尘尘华藏在在莲邦。而行愿品必拳拳乎。以往生安乐为言。已悟尚然。无语可知。至言悟自己佛。不必求生。此为十地菩萨以上说。若云悟第一义。结使未断者。皆不求生。则自误误人。古德言之详矣。

　　发明心地第七

　　念佛颂

　　慈　受

　　树林水鸟各宣扬。宝网金台尽道场。会得钟鸣并鼓响。弥陀触处放毫光。

　　西方咏

　　一　元

　　西方不用学多端。一句弥陀在反观。见得本来真面目。始知生死即泥洹。

　　西方佛号我同名。直下承当了不惊。若得一声亲唤醒。何劳十万亿途程。

　　西方公案早行持。寂寂惺惺着意疑。疑到情忘心绝处。元来自己是阿弥。

　　西方一句是单传。不假修持已现前。诸上善人如见性。阿弥陀佛便同肩。

　　西方众苦不能侵。先要当人了自心会得目前真极乐。拈来赤土是黄金。

　　西方一路向前行。圆发三心谛理明。上品上生弹指到。最初见佛悟无生。

　　念佛心要颂

　　草　庵

　　释迦如来说。阿弥陀佛是法界身。天台智者又言。实相为体。凭兹二说。以为心要。则十万亿刹。若临明镜矣。

　　无边刹海海涵空。海空全是莲华宫。莲宫周遍遍空海。空海独露弥陀容。阿弥陀佛不生灭。难觅难拈水中月。绝非离句如是身。如是感通如是说。我与弥陀本不异。背觉潜生忽成异。从今扫尽空有尘。父子天然两相值。誓修三福勤六念。身口意业无瑕玷。我今以此念弥陀。不见弥陀终不厌。

　　怀净土

　　中　峰

　　捏目横生空里花。妄将三界认为家。大千常寂光明土。不隔纤尘总是遮。

　　爱绳牵入苦娑婆。哭到黄泉泪转多。谁谓别离穷劫恨。通身浑是古弥陀。

　　迷时无悟悟无迷。究竟迷时即悟时。迷悟两头俱拽脱。镬汤原是藕花池。

　　四十八愿水投水。千百万亿空合空。法藏慈尊无面目。不须重觅紫金容。

　　正念阿弥陀佛时。宝池树影日迟迟。更驰心欲归清泰。又是重栽眼上眉。

　　万劫死生如重病。一声佛号是良医。到头药病俱忘却。不用重宣母忆儿。

　　一句弥陀作话头。单提不用别参求。工夫彻透泥团破。铁佛通身也汗流。

　　世界何缘称极乐。只因众苦不能侵。道人若要寻归路。但向尘中了自心。

　　生灭无生生不生。乐邦那肯禁人行。谁知万丈红尘里。菡萏花开月一更。

　　此心空寂念何依。故国云归孰未归。花外玉鸡啼晓日。远迎新佛奉慈悲。

　　成住坏空真净土。见闻知觉古弥陀。但于当处忘生灭。父子相牵出爱河。

　　禅外不曾谈净土。须知净土外无禅。两重公案都拈却。熊耳峰开五叶莲。

　　大梦宅中无一法。于无法处有千差。回观自性离分别。念念纯开白藕华。

　　闇室中藏大黑蚖。未曾驱尽莫贪眠。髑髅压碎须弥枕。匝地香风绽白莲。

　　故乡易到路无差。白日青天被物遮。剔起两茎眉自看。火坑都是白莲华。

　　十万余程不隔尘。休将迷悟自疏亲。刹那念尽恒沙佛。共是莲华国里人。

　　念佛只须图作佛。不图作佛念何为。但当抱识含灵者。白藕均同有一枝。

　　示入泥洹记仲春。风前歌舞恨波旬。谁知自性黄金佛。常共千华转法轮。

　　寒食荒郊尽哭天。有谁遥念老金仙。劫初埋向莲华土。不要人来化纸钱。

　　初夏清和四月时。九龙喷水沐婴儿。乐邦化主无生灭。只把黄金铸面皮。

　　清泰故乡无六月。从教火伞自张空。金沙地上经行处。阵阵吹来白藕风。

　　谁知九月东篱菊。便是西方四色花。一个髑髅干得尽。百千闻见自无差。

　　念根是一串轮珠。痛䇿归鞭莫远图。念到念空和念脱。不知身在白芙蕖。

　　藕丝缚住金乌足。业火烧开车𨋀花。更有一般难信法。脚尖踢出佛如麻。

　　才要归家即到家。何须特地起咨嗟。门前大路如弦直。拟涉思惟路便差。

　　一钩萝月照松龛。门外无人宿草庵。万亿紫金身化主。不离当念是同参。

　　自性弥陀绝证修。只消扣己便相投。瞥于当念存能所。又被空华翳两眸。

　　长鲸一吸四溟干。自性弥陀眼界宽。眉里玉毫遮不得。珊瑚枝上月团团。

　　莲华国土无金锁。闻见堆中有铁围。透得目前声与色。百千贤圣合同归。

　　活计惟撑一只船。流中坎止只说缘。古帆几度张明月。满目纯开佛海莲。

　　船居念佛佛随船。常寂光摇水底天。两岸中流如不触。枝枝红藕发心田。

　　破晓移船直过东。满帆披拂藕华风。一尊自性弥陀佛。出现扶桑照眼红。

　　念心如影每随形。静闹闲忙不暂停。打破形躯和影灭。西天此土绝途程。

　　弥陀西住祖西来。念佛参禅共体裁。积劫疑团如打破。心花同是一般开。

　　讲座平分性相宗。相成相破不相同。朅来讲到华池上。菡萏何曾两样红。

　　船住东西南北了。依然不离古滩头。等闲拨转虚空舵。香气满船花满洲。

　　打破虚空笑满腮。玲珑宝藏豁然开。要明空劫生前事。一一承当见出来。

　　念佛诗

　　优　昙

　　一句弥陀无妄想。声声流出自心来。便从这里觑破去。铁树无根花自开。

　　一句弥陀息万机。碧潭风静湛如如。夜深月向波心现。涌出银盘一颗珠。

　　一句弥陀吼怒雷。十方刹海眼晴开。法王法令亲提起。凡也皈依圣也来。

　　一句弥陀上上机。气虚神朗洞玄微。全身拶入常光界。实实无言说向谁。

　　一句弥陀正信深。昙花早现一枝春。分明好个到家句。自性西方旧主人。

　　一句弥陀心自明。信知一步不虚行。脚头脚底弥陀现。万朵莲华足下生。

　　一句弥陀便是经。受持须要自惺惺。百千万亿龙宫藏。只在当人一念成。

　　一念心开荐得渠。看时似有觅还无。虽然伎俩不多子。展放威光塞太虚。

　　自家一个弥陀佛。举念之时不见他。认得依然成两个。与君说破笑呵呵。

　　真常寂处绝思量。般若开华正觉场。个里恒沙诸佛住。一枝优钵火中香。

　　寂照光中显大机。弥陀觌面露金躯。通身手是通身眼。夜半三更木鸟啼。

　　寂照双亡也大奇。照天照地不思议。石人抚掌呵呵笑。个段风光说向谁。

　　禅非智照难穷寂。智若无禅照不深。禅智圆通无𦊱碍。碧天朗月彻清风。

　　我念弥陀几许年。常思撇了别参禅。自从觌面相逢后。始信长空便是天。

　　我念弥陀会得禅。声声流出未生前。木人抚掌呵呵笑。独角泥牛海底眠。

　　我念弥陀震法雷。劳生梦眼一时开。千年老藕新华绽。无限香风动九垓。

　　我念弥陀彻十方。十方惟我法中王。目前秽净俱无碍。丘圾堆头也放光。

　　我念弥陀著相多。众生都唤作弥陀。虽然他未承当得。且得弥陀授记他。

　　我念弥陀信有缘。寻幽直到虎溪边。孤峰顶上开双目。彻见心华满大千。

　　我念弥陀得趣多。眼前都不问如何。闲拖拄杖登山望。万叠峰峦积翠螺。

　　一念心平法界平。大千沙界绝丘坑。脚头脚底皆方便。大道堂堂任意行。

　　一卷真经不外求。无边妙义眼睛头。未曾举起先知得。一刹那间一藏周。

　　一卷真经妙义深。几多人念少知音。声声突出金刚眼。觑破从前古佛心。

　　一卷真经念出新。不知念者是何人。若非格外明宗旨。争识衣中无价珍。

　　佛是有声禅。禅是无声佛。有声与无声。毕竟是何物。金刚正眼顶门开。白莲香散尘沙国。

　　念佛参禅共体裁。弥陀西住祖西来。但能打得疑团破。红藕花无两样开。

　　诸佛众生同这个。四生六道阿谁无。顶天立地知多少。试问谁人识得渠。

　　信心念佛到西方。性地莲开世界香。塞破虚空全是我。不须洗面着衣裳。

　　怀净土诗

　　楚　石

　　有个弥陀在自心。才生一念隔千岑。于中岂得回光照。直下翻为向外寻。绿水青山皆妙体。黄莺紫燕总玄音。凡夫只为贪瞋重。不觉身栖宝树林。

　　无常无我法全该。水鸟风林岂异哉。不动一尘常在定。遍游诸刹又归来。凡夫本自同弥勒。知识何尝离善财。堪忍便为清净界。觉华还向妄心开。

　　山云霭霭水泠泠。共说西方一卷经。石虎却来岩下啸。泥人在往树间听。风飘阳焰随波散。雨邑空华逐蒂零。极乐此时堪驻足。弥陀何处不流形。

　　粗境前前犹未识。法身向上几曾知。可怜转脑回头处。错认拈香择火时。口耳相传六个字。圣凡不隔一条丝。堂堂日用天真佛。火急回光也是迟。

　　幽居悄悄柏森森。不遣红尘染素襟。一佛号收无量佛。后心功在最初心。云开白月毫光满。雨过青山髻色深。当念休生差别解。风声鹤唳尽玄音。

　　若非念佛便参禅。参得禅时佛现前。万丈碧潭从此净。一轮秋月向空悬。直教表里光明透。尽见高低物象全。只个法王无去住。方知不落断常边。

　　劝禅者

　　参禅只是自明心。作佛何须向外寻。动静去来真极乐。见闻知觉古观音。高悬慧日三千界。普现慈光百万寻。把本修行须念佛。神仙也要用功深。

　　示某念佛偈

　　达　观

　　五十八岁前。汝果年多少。于此痛观之。多少年便了。了得好念佛。未了念佛早。生死从身有。离身何处讨。

　　生日偈

　　自知今日出娘胎。今日如何娘不来。来去觅娘无所得。莲华国里一枝开。

　　净土诗

　　雪　峤

　　珊瑚枝挂弱犀牛。苦海扬波难尽头。咬碎一团空界月。与君把手入层楼。

　　净土诗

　　博　山

　　净心即是西方土。倒跨昆仑入海门。行到水穷山尽处。灼然别是一乾坤。

　　净心即是西方土。官不容针车马通。古木鸦声才歇得。一轮明月出烟笼。

　　净心即是西方土。木马嘶风过汉秦。踏破髑髅谁是主。多年故旧一时新。

　　净心即是西方土。无相光中有相身。心境牵缠成鬼戏。谁为我也孰为人。

　　净心即是西方土。露柱灯笼笑未休。吃尽世间酸苦味。蒲团剩有暗香浮。

　　净心即是西方土。教外须知别路行。若是祖师门下客。破颜端不论无生。

　　净心即是西方土。皮袋还知痛痒无。掉转乾坤何境界。夜明帘外夜明珠。

　　净心即是西方土。相见扬眉落二三。古道不存车马迹。舌头无骨定司南。

　　净心即是西方土。魔界空时佛界空。世界闲云收拾尽。一轮迸出海天红。

　　净心即是西方土。逐队随群粥饭僧。一饱饥疮无别事。殷勤祇奉佛前灯。

　　净心即是西方土。古寺清幽月到窗。夜半捉来床畔鼠。天明飞出绣鸳鸯。

　　净土诗

　　专　愚

　　遥想西方大导师。夜来月吐珊瑚枝。玉京吹彻无生曲。正是莲开上品时。

　　云有深山鹤有林。惟予安养是归心。夜来月照长廊下。一句弥陀劫外音。

　　秋山无伴独幽寻。古殿寒岩步步深。一句弥陀传远谷。空林顽石似知音。

　　呼浪呼波都是水。分禅分土岂殊途。不知佛法无多子。空逐名言堕有无。

　　跏趺夜半一声钟。敲破西方不见踪。方识弥陀原是我。开帘月照万层峰。

　　有时独上孤峰顶。遥望西方是我家。几朵白云出远岫。一行疏雁过天涯。

　　观世音圆通颂

　　为寻紫竹林中主。误入圆通不等闲。几片白云饮绿水。一轮红日吐青山。

　　雨里榴花新浴出。云中鸟语带潮来。独怜消息无人识。几度披蓑移竹栽。

　　芦苇冥冥秋水阴。行人无伴转萧森。试看念念惊怀处。便是寻声观世音。

　　背上痈花堪拟钵。面前目疖可如桃。但思就里谁知痛。莫问圆通白玉毫。

　　死死生生生复死。来来去去去还来。普门队里无来去。生死丛中见善财。

　　春莺啼遍柳烟城。秋雁鸣时芦白声。百鸟百声听不尽。何须更问海潮音。

　　手触手时各有知。个中消息莫狐疑。大悲八万四千臂。试看何人少一支。

　　刺猬针锥能覆体。蜗牛宫殿自随身。青阶白壁皆安乐。花雨香风都是春。

　　萤火腹间灯烛火。飞蚊翼上管弦长。随身乐事堪行乐。不必逢人问故乡。

　　四蹄蹋地何其妙。两角撑天亦洒然。出没自由无挂碍。倒骑驴子上云巅。

　　枝头羽族结台殿。地里群毛作洞房。莫谓幽居有上下。长天虚谷一秋光。

　　蚁穴玲珑若鬼工。层层叠叠密相通。微尘身入微尘土。识取光明藏一同。

　　净土诗

　　晦　夫

　　红轮决定沈西去。未审魂灵在那方。盘山悟处非他物。孝子原来是大郎。

　　月印莲池池印空。风鸣竹树树鸣风。世间多少奇男子。错认弥陀在别峰。

　　净土诗

　　萍　踪

　　源头历历记分明。静里休教杂念生。划断去来生死路。故乡田地不须争。

　　净土偈

　　沈朗倩

　　人情末法险波澜。莫把弥陀白眼看。念到蓦头亲撞着。含元殿里话长安。

　　颂诸佛如来是法界身入一切众生心想中

　　妙　意

　　乾坤尽是黄金国。万有全影净妙身。玉女背风无向背。灵苗化秀不知春。

　　颂心想佛时是心即是三十二相八十随形好

　　四维上下绝遮拦。涌出冰壶即碧天。无孔𥴦中藏六律。一声款乃过前川。

　　劫外相逢那畔行。灵苗丛里铁牛耕。东风吹散千岩雪。空卧无云孤月明。

　　颂是心是佛

　　平实商量见题目。和盘倾出不寒酸。只今夜夜明星见。露出胸襟仔细看。

　　佛与众生原不异。特言成佛诱迷津。止啼黄叶浑无奈。梦觉初回识故人。

　　几片白云横谷口。帘前花雨不知春。拈匙把箸如明了。扫地焚香不倩人。

　　颂诸佛正遍知海从心想生

　　鹤巢露滴梦初回。新月半钩升万户。一片白云何处起。白云儿倚青山父。

　　纤云不露烟波阔。白鸟去尽青天还。踏破草鞋跟子断。巍然同坐大雄山。

　　颂见眉间白毫相者八万四千相好自然当现

　　一毫端内通消息。遍界明明不覆藏。静极烁开顶上眼。尘劳门内尽金光。

　　自家透脱自家知。八万光明更问谁。全体承当全体见。须弥顶上戴须弥。

　　颂上品中生

　　(不必受持读诵方等经典。善解义趣。于第一义。心不惊动。佛菩萨接引紫金台。如大宝华。普闻众声纯说第一义谛)。

　　不向经题识本真。纸堆讨甚法王身。未开梵夹承当去。免作循行数墨人。

　　痴儿刻意止啼钱。良驷追风顾影鞭。云扫长空巢月鹤。寒清入骨不成眠。

　　向来面壁成何事。争得心开见本源。空劫以来诸佛子。话头不举自然圆。

　　净土偈

　　蕅　益

　　博山禅师拈净土偈每云。净心即是西方土。盖欲以因摄果也。而读者不达。遂至以理夺事。予触耳感怀。更拈西方。即是惟心土。俾以事扶理。而理不堕偏空。非敢驾轶先达。聊附于补偏救弊之职云尔。

　　西方即是惟心土。离土谈心实倒颠。念念总皆归佛海。何须重觅祖师禅。

　　西方即是惟心土。理事相应始有功。日用未能违现行。如何妄欲拟真宗。

　　西方即是惟心土。土净心空病亦忘。良药不劳从外觅。阿伽一味有余香。

　　示修净业

　　永　觉

　　绵绵密密勤持念。生灭何曾成一片。念到生灭不相干。脚底莲花恒出现。

　　他佛分明皆自佛。念他还同念自时。有朝念寂忘他自。极乐收归东院西。

　　休道西方无极乐。只因这里有娑婆。打破娑婆成粉去。西方不隔一尘多。

　　五浊娑婆本自空。只缘迷执自牢笼。空花实实无生灭。灿烂全因翳眼中。

　　念佛偈

　　念佛人要纯一出息。还须顾入息。净心相继障云开。摩着生前自家鼻。

　　念佛人要心勤懈怠。从来长妄情。愤然一念常如此。宝莲日日放光明。

　　念佛人要志坚滴水。须知石也穿。念头迸出燎天燧。管甚西方五色莲。

　　念佛人要端正端正。方能成正信。菩提种子自培成。便是弥陀亲法胤。

　　示净土社诸友

　　一念弥陀浑似铁。闲忙动静离生灭。此土西方成粉去。说甚无生汤里雪。

　　崛然一句若金刚。百炼千锤未肯忘。直透威音那畔去。不离方寸即西方。

　　剑轮挥处夜光寒。山色溪声未可瞒。直待金鸡亲唱晓。五色莲华映宝栏。

　　持名不用更求玄。一句顿超声色光。万境融成一片月。何分东土与西天。

　　痴狂外逐何时足。山积黄金也积愁。若肯尽情都放下。长空云净月轮秋。

　　总摄六根惟念佛。浮情炼尽自圆成。巍巍台上黄金相。不须起念自分明。

　　莫向境缘生好丑。凝成一念竟无分。忽然打破琉璃镜。说法音声许独闻。

　　净土偈

　　人人自有古弥陀。十二时中莫放过。但得心光长不昧。不劳弹指出娑婆。

　　示念佛众善友

　　百　痴

　　一声提起一声亲。提起声声现本人。雾散云收秋月朗。海天空阔白如银。

　　弥陀与汝甚冤仇。口角垂涎骂不休。蓦地豁然开正眼。方知步步踏莲舟。

　　念佛偈

　　闻　学

　　君有净土心。悟心方知土。界道有金绳。六时休错路。

　　念佛念自心。念体元空寂。当念了无依。心心无别佛。

　　怀净土诗

　　莲　隐

　　乾坤总是我茅庵。日月常悬灯一龛。融尽千差无异趣。会教万象作同参。秽邦由业应离弃。净土惟心好荷担。四字弥陀穷彻底。劫前花放古优昙。

　　净土诗

　　凤　翔

　　禅悦须迟闹处寻。分明无始到于今。早知有相皆虚妄。山不高兮水不深。

　　流出源头水不清。问君何处觅无生。浮云原在青天外。只为盲人看不明。

　　重船载宝驾长风。西去休教错向东。最苦此中成断灭。铁鞋穿破亦无功。

　　万法都归不二门。昨宵今晚又黄昏。要将般若成观照。方信神通仗六根。

　　劝念佛

　　沈芝塘

　　幼修谁说早。老念未为迟。一念回头处。分明梦醒时。

　　净土偈

　　贺寿昌

　　往西觐佛有何愁。一句弥陀到尽头。智慧顿开生死了。莲邦得路碧莲楼。

　　华开见佛序

　　佛相八万四千。相中之好亦八万四千。好中之光亦八万四千。皆云八万四千者。盖佛居凡地。具于八万四千尘劳。于此尘劳。皆见实相。理智既合。故能示见相好光明皆八万四千也。行人若知心即是佛。能于尘劳皆见实相。经云。佛观一切众生烦恼心中。有如来身结跏趺坐。俨然不动。德相具足。天台云。诸佛法身与己同体。观佛时心中现者。即是诸佛法身之体。所谓是心是佛也。佛由观而生。所谓是心作佛也。行者应以是佛作佛义。一念圆照。由观见佛。观之既熟。经云。无量寿佛观音势至。常来至此行人之所。妙宗云。当念即是来际。故能预想将来之事。复由佛与众生体不别故。故令三圣不来而来。如此则临命终时。华开见佛。亦是寻常惯事矣。

　　又

　　王龙舒云。有人疑。此间人念佛如何西方七宝池中便生莲华一朵。答云。大明镜中物来自现。阿弥陀佛国中清净明洁。岂不照见十方世界。又有疑十方世界人。念佛临终之际。佛与菩萨。乌能知而来迎。答云。天上一日。普照天下。况佛威神乎。华严经云。若能念佛。心不动。则常睹见无量佛。若常睹见无量佛。则见如来体常住。夫众生念佛。能见如来。岂有如来不能见众生乎。众生恶业能见地狱。岂有净念不见如来乎。

　　华开见佛第八

　　净土咏

　　庞道玄

　　十方同一等。此是真如寺。里有无量寿。本来无名字。凡夫不入理。心缘世上事。乞钱买瓦木。盖他虚空地。却被六贼驱。背却真如智。终日受艰辛。妄想图名利。如此学道人。累劫终不至。四性同一舍。三身同一室。一切恶知识。总见弥陀佛。说事满天下。入理实无多。常被有为缚。何日见弥陀。一念心清净。处处莲华开。一华一净土。一土一如来。

　　临终生净土诗

　　仙　潭

　　本自无家可得归。云边有路许谁知。溪光遥落西山月。正是仙潭梦断时。

　　临终半月前偈

　　空里千华罗网。梦中七宝莲池。踏得西归路稳。更无一点狐疑。

　　劝众念佛

　　慈　受

　　万人同志念弥陀。众力相成愿力多。一朵莲花亲见佛。方知净土胜娑婆。

　　生净土偈

　　一　行

　　吾年九十头雪白。世间应无百年客。一行道人归去来。金台坐断乾坤窄。

　　怀净土

　　北　山

　　滉漾空中仙乐动。笙箫声细天风送。接引凡夫归圣众。男儿此日方崇重。

　　西土文成东印坏。星飞一点千华界。勿讶神魂生去快。乐邦只在同居内。

　　八德池深华又大。跏趺端坐莲华载。耳听法音心悟解。从今跳出胞胎外。

　　十八大贤居会下。功成五色云西驾。诸上善人都在那。聚头只说无生话。

　　池边行树不全遮。袅袅金桥露半斜。忽见化生新佛子。红莲开处噪频伽。

　　西方咏

　　一　元

　　西方池内宝莲开。宝物庄严自化来。百宝光中亲见佛。巍巍端坐宝华台。

　　西方净土有莲胎。普劝众生归去来。一念华开亲见佛。永无八难及三灾。

　　怀净土

　　中　峰

　　八功德水映金沙。百宝楼台散晓霞。更有一般奇特事。开敷红藕大如车。

　　任运移船过水南。不须向外觅同参。自家屋里弥陀佛。念念开敷优钵昙。

　　弥陀颂

　　弥陀大教振西方。救度众生妙莫量。九品莲开垂接引。七重琪树列芬芳。巍巍金相端严好。皎皎银台灿烂光。大觉楼前勤恳礼。顿明本性悟真常。

　　净土诗

　　博　山

　　净心即是西方土。亲到方能辨祖宗。吸尽澄江高着眼。镜清水底日头红。

　　净心即是西方土。肉髻明珠不用亲。万人程途弹指到。莫教孤负好时辰。

　　净心即是西方土。狭路逢人话短长。两耳聋时听愈好。乡音谁与辨宫商。

　　颂是心作佛

　　妙　意

　　水入水时无别味。空投空处没参差。沤花影里千寻浪。即是莲华般若池。

　　断绝千崖路未穷。谁知铁壁自能通。浑身是病浑身药。梦跨青鸾入绛宫。

　　山长水远空相忆。黄叶风吹梦里疑。直见爷娘亲面目。相逢岂是螟蛉儿。

　　犁牛耕出古黄金。照地光天山岳寒。文叔虽为天子贵。子陵元作故人看。

　　颂上品上生

　　(具诸戒行。读诵大乘。修行六念。回向往生。阿弥陀佛放大光明。与诸菩萨。授手迎接弹指。往生。即悟无生十方诸佛授记。得陀罗尼门)。

　　精金百炼现全功。解行相应佛佛同。怪道十方俱历事。不劳弹指看飞龙。

　　示郑用弼

　　永　觉

　　心净土自净。此理万难移。净心无别法。一佛破群疑。藕丝如未断。能牵大象驰。直教片念息。方名见佛时。

　　劝念佛

　　沈芝塘

　　临去西方路。明明在目前。华开能见佛。此处要心坚。

　　广度众生序

　　阿弥陀佛为比丘时。发四十八愿已。乃托生一切众生中。同其形体。通其语言。以设教化。故上自天帝。下至微细虫蚁。皆托生其中。设化无量劫。是阿弥陀佛成佛之因。一度生而已。释迦佛为善慧仙人时。以五百银钱雇瞿夷。五茎华供然灯佛。瞿夷问以华供佛。欲何所为。答言。为欲成就一切种智。度脱众生。是释迦佛发愿之始。一度生而已。华严经载。普贤菩萨劝进善财童子有云。虚空界尽。众生界尽。众生业尽众生烦恼尽。我愿乃尽。而虚空界乃至众生业烦恼不可尽。故我愿王无有穷尽。念念相续。无有间断。身语意业无有疲厌。至临命终时最后刹那。一切诸根等。悉皆散坏。惟此愿王不相舍离。愿王导引往生极乐世界。见阿弥陀佛。生莲华中。蒙佛授记。于烦恼大苦海中。拔济众生。令皆得往生极乐世界。是华严经大愿一拔济众生。皆往生极乐世界而已。华严经回向品云。我当于彼地狱畜生阎罗王等险难之处。以身为质。救赎一切恶道众生。令得解脱。此烦恼大苦海中拔济众生之事也。则是求成佛。与求生净土。总是为度众生故。故未生净土者。虽度生之舟楫未具。不能随诸众生出入生死。而以弥陀之舟楫为舟楫。亦可行度人之事。弥陀愿云。十方众生。称我名号。必生我国。地狱饿鬼亦生我刹。云栖云。念佛一门。普逗六道众生之机。佛以无缘慈。摄众生者。入众生性为内熏。成现身说法为外熏。则劝人念佛。即见如来外熏之义。华严经云。即以利益诸众生。而为自行清净业。

　　广度众生第九

　　颂念阿弥陀佛结十万缘会

　　文潞公

　　知君胆气大如天。愿结西方十万缘。不为一身求活计。大家齐上渡头船。

　　西方咏

　　一　元

　　西方弹指悟无生。上品金台佛早成。面见弥陀亲授记。当来说法度群情。

　　西方不择富和贫。不拣贤愚贵贱人。不问女男并老幼。不分僧俗与冤亲。

　　西方功德水无痕。念佛先须达本根。非但人伦生净土。蜎飞蠕动也沾恩。

　　赞喻弥陀偈

　　丁　注

　　净师舍妻孥。为如来徒。募万人结净土会。乡人丁注。以偈赞之。

　　心净佛土净。法王非妄言。拔身出尘垢。已现火中莲。一念不起灭。极乐即现前。大千同此境。岂止万人缘。

　　怀净土

　　中　峰

　　四生六道满河沙。只为当初一念差。返照回光来受度。超生净土托莲花。

　　一句弥陀自主张。别无一法可思量。明明直指归家路。四众同登大觉场。

　　普劝念佛

　　优　昙

　　念佛门深入者知。穷玄极寂妙难思。藕丝窍里开珍藏。济物利生无尽期。

　　念佛门如大渡船。渡人浑不择贤愚。若知这畔风波险。便好登舟过那边。

　　道人来到道人家。一炷清香一盏茶。不说世间尘俗事。声声只赞白莲华。

　　一卷真经念了时。无边功德不思议。天龙八部皆回向。大地含灵得路归。

　　一切众生无杀业。十方何处起刀砧。家家户户皆修善。劝念弥陀报四恩。

　　一藏灵文不覆藏。星辉月朗显堂堂。目前不昧亲提起。普请知音共赞扬。

　　一句弥陀开化门。岂拘城市与乡村。直饶邪见人闻得。也落音声入耳根。

　　一句弥陀多善根。蜎飞蠕动也沾恩。三涂地狱才闻得。舍苦皆归解脱门。

　　怀净土

　　楚　石

　　赞佛言词贵直陈。攒花簇锦枉尖新。自然润泽盈身器。无数光明涌舌轮。称性庄严依报土。随机劝发信心人。愿求功德池中水。尽涤娑婆界上尘。

　　劝琴者

　　由来学道似弹琴。清浊高低自在心。声太促时弦又断。指才停处韵还沈。一尘不到山当户。万籁俱消月满林。抛却丝桐勤念佛。子期未必是知音。

　　劝樵夫

　　瞥然撒手向悬崖。树倒藤枯是烂柴。尽转山河归自己。都将风月付平怀。担头自有千钧重。脚下曾无一线乖。樵者如斯真念佛。莲台不必预安排。

　　劝山居人

　　山栖念佛最幽深。鱼跃澄潭鸟啭林。如此乐邦真境界。自然终日好身心。雪梅竞吐枝头玉。霜橘争垂叶底金。无量寿随尘刹现。众生多只向西寻。

　　净土诗

　　博　山

　　净心即是西方土。雨洒云蒸分外奇。一具骨头明历历。振声也要大家知。

　　示达理上人

　　永　觉

　　向道西方甚易生。祇恐凡心不肯休。歇尽凡心归正觉。此心便是渡人舟。

　　莲邦诗选(终)
