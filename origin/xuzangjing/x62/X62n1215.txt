卍新纂续藏经第 62 册 No. 1215 普能嵩禅师净土诗


　　No. 1215

　　毗陵天宁普能嵩禅师净土诗

　　后学　德润　敬录

　　我佛慈悲大愿王。劝人念佛往西方。娑婆界内轮回苦。极乐国中寿命长。七日持名心不乱。六根清净性昭彰。如来直指菩提路。句句明文在典章。

　　净邦国土妙无穷。七宝妆成极乐宫。处处迦陵前鼓舞。双双孔雀后林中。莲开上品难为比。花吐幽香更不同。一等庄严诸佛刹。无如净土巧玲珑。

　　一念如如在目前。声声佛号入心田。看经解义三车物。念佛栽培九品莲。体用中和皆自性。消疑息虑绝攀缘。持名忆念应如是。宝筏常停苦海边。

　　西方胜境妙难量。入得净邦心自彰。八德池中莲九品。一荷花内法三章。金沙布地青霞壁。玛瑙砌阶白玉墙。宫殿颇多难尽述。专心念佛到莲乡。

　　到得故乡心自彰。微风吹动妙莲香。群生尽是金刚体。众德无非智慧光。行树枝枝分赤白。奇花朵朵现青黄。诸君能赴莲池会。不使主人终日忙。

　　世事回头入道场。坚心念佛往西方。抬头尽是黄金殿。举眼无非白玉堂。七宝瑶池敷菡萏。八功德水戏鸳鸯。诸君真到莲邦国。便请知音和一章。

　　声声佛号有无中。只要行人信愿充。愿力击开弥勒阁。信根自上妙高峰。善财树杪留明月。龙女花边送好风。悟入莲邦真实地。始知净土乐何穷。

　　一个皮包臭革囊。因何贪恋不思乡。今生造下无边罪。他世循环有报偿。若肯回心修净土。了明法性入慈航。胸中业识消除尽。亲见弥陀大愿王。

　　有意登超极乐天。却于诸佛总无缘。多生业识如流水。累劫尘劳似铁坚。能了胸中无一物。何须过虑悔前愆。劝君早把弥陀念。免使心王被业牵。

　　多年古镜要磨功。垢尽尘消始得融。静念投于乱念里。乱心全入静心中。深深自觉归莲土。浅浅当然照寂空。全体即真无阻隔。自南自北自西东。

　　禅净何曾有二门。分禅分净莫须论。禅归净土本同体。净入禅心即共源。妙契真如成法性。深机解说到祇园。劝君不必争人我。念句弥陀报佛恩。

　　有说西方在目前。须知净土隔天渊。休从句里生分别。要在心中脱苦缠。五蕴搜空千佛土。六根荡尽四禅天。弥陀佛号须常念。念到无心自洒然。

　　身忘念寂漏将镕。端坐寥寥对碧峰。万法皆泯心自在。一尘不染性花浓。此时初入莲邦境。他日西归睹玉容。奉白同修诸善友。莲邦消息易相逢。

　　多年暗室一灯明。明暗皆从心地生。慧眼豁开融万里。法身未显昧三更。只因妄处尘心滞。了悟通时佛性荣。仗此光明归净土。逍遥自在向西行。

　　狐疑不信失家珍。自愿娑婆造业因。不识苦根如蔓草。岂知我见似迷尘。但能悔过从前事。便达莲邦末后津。一旦心空登及第。弥陀也是个中人。

　　妄念无穷何日休。只消耳听念中求。声声遇滞原无滞。句句回流竟不流。万法扫开归实地。初心切莫学虚头。返闻自己弥陀现。念到无心得自由。

　　句句弥陀搜妄空。妄空即见主人翁。初声入寂声声寂。一法参通法法通。莫谓根尘容易㧞。须知妄念最难攻。但凭信愿行三力。扫尽凡情性自融。

　　循环劫数最悲伤。脱苦无如极乐场。专念弥陀离此土。勤持佛号入莲乡。红旗影里前生业。白刃丛中后世殃。誓愿今生归净土。永离兵燹往西方。

　　不停起灭真生死。昼夜交攻似火煎。只在目前无法了。如何直下永消愆。但持佛号尘劳息。专念弥陀妄自泯。不用别求元妙诀。只消一个念头坚。

　　念声直透未生前。无用重情下水船。一句弥陀常不断。六根解脱自忘年。曹溪只说心无住。僧肇惟谈物不迁。会取其中微妙旨。便登九品玉池莲。

　　生灭尘劳是夜叉。因何不发菩提芽。心田不长无明草。性地常开智慧花。一句弥陀融似镜。六门失守乱如麻。劝君趁早回头望。苦海滔滔无尽涯。

　　一盏孤灯伴寂寥。无忧无虑度残宵。由他送旧辞年腊。莫管迎新贺岁朝。句句弥陀观自在。心心佛号绝尘嚣。若人会得其中法。弹指莲邦路不遥。

　　曾学宗门不二禅。而今到处有栖缘。自惭浅识非僧德。谁向深心伴佛眠。夜听风声犹未息。早观瑞雪布连天。此时风雪从心起。因念无生境不迁。

　　净涵居士爱参禅。先结莲邦净土缘。但得心空登及第。何妨性法利人天。因言显理真常道。得兔忘蹄月正圆。话到更深时已久。浑忘饮食与安眠。

　　凡事和平心地纯。功名富贵岂由人。蛟龙非是池中物。美味由来席上珍。句句弥陀能化众。声声佛号度迷津。为官清德明如镜。得意回家修净因。

　　念句弥陀识者稀。深知妙理最幽微。静中佛号融三界。心里持名绝百非。信解时时观自在。行持处处见深机。清光直透无生国。照见弥陀伴月归。

　　本来无证亦无修。不必专心向外求。忆念弥陀清彻底。返闻佛号自优游。六根不动常恬静。万法归源尽罢休。抛却人间名利事。一心顿入九莲舟。

　　尘念清恬照色空。心非内外亦非中。应无所住名莲土。才有纤尘号境风。莫谓净邦容易到。须知妄念最难穷。若能放下根和识。诚念弥陀性自融。

　　名医化导有来因。疾病伤寒先忌瞋。脉理深微能率性。良方精细度迷津。清憕识透清憕法。浊念生疏净念纯。看破万般皆梦幻。不如念佛报双亲。

　　妄念相从时刻防。急须念佛往西方。舌根不作娑婆苦。鼻孔常闻极乐香。一句弥陀超识海。六根寂静入慈航。回头忽见清如月。得意消遥归故乡。

　　念句弥陀道力强。纷纷业识化为良。若非清照寒潭月。争得尘消彻底彰。但向其中修净土。莫从别处问西方。一心不退行将去。昼夜六时恒吉祥。

　　净土法门与俗违。莫将清月比前非。䖍持佛号真常道。诚念弥陀妄自稀。但得六根成解脱。便明四相绝攀依。功圆果满如如理。即是心空及第归。

　　焚香早暮即清莲。妄念难除障现前。不扫心尘皆是幻。了明性地亦非仙。如如竟尔忘身外。寂寂时乎彼岸边。但愿顿超极乐国。灵光一点照心田。

　　心静时时闻妙香。何劳鼻孔去思量。诸般妄念归莲土。万法尘缘入故乡。莫谓清池无佛性。须知明月照心王。一声佛号如流水。亲见弥陀分外彰。

　　执持名号最相当。句句弥陀是故乡。识得六根皆是幻。便明四大亦非常。一心念佛绝能所。五眼若明彻底彰。普劝同修真实念。剿除六贼礼空王。

　　独坐澄心意自舒。诸缘放下乐幽居。窗前明月为莲友。门外清风作伴余。一句弥陀常寂寂。六时佛号自如如。欲知念佛真消息。静里持名照太虚。

　　为官不碍念弥陀。念得弥陀万物和。化鹤成仙民乐业。击蛇消异沐恩波。分明尽是莲邦旨。到处无非净土荷。时至理彰劳虑息。同登彼岸出娑婆。

　　智眼虽明性未开。颠颠倒倒惹尘埃。心中妙句如流水。笔下搜寻似疾雷。孟德醉歌于赤壁。张松过目亦奇才。二公权势今何在。遗笑后人真苦哉。

　　慧是聪明伶俐魔。劝君趁早念弥陀。思量作句尘劳窟。卜度寻文生死窠。荡尽心中无一物。搜空意内绝三多。头头皆是莲邦境。请问诸君会也么。

　　苦境分明在目前。无容别处问神仙。声声佛号离兵劫。句句弥陀念向先。内有清虚含性月。外无尘事到心田。百千魔孽归王化。念句弥陀更要坚。

　　外道波旬正念迷。皆因宿世昧菩提。能知性地无余物。岂碍心田入污泥。方寸本离生灭法。圆通安有是非稽。若还节外分岐路。依旧尘劳苦海栖。

　　闲人无事念弥陀。念彻弥陀出网罗。物物施为非住着。头头造化自相和。圆光直透三摩地。接引莲邦一刹那。得意安然归极乐。哀哉不信奈如何。

　　僧家念佛莫轻离。念句弥陀知是谁。悟彻心田无障碍。了明性地有何为。梵音演唱如如曲。汉语庄严寂寂词。若是心游世俗谛。袈裟底下羽毛披。

　　道家修炼在丹田。心向炉中分外坚。要识长生真不老。须知炉内绝尘烟。蓬莱海岛终非久。极乐逍遥自在天。奉劝道君宜念佛。无容别处觅神仙。

　　尼师念佛要心坚。富贵人家少去穿。坐守空门心自在。安居静室性珠圆。一声佛号莲邦近。万法皆泯极乐天。生死临头如梦幻。但凭佛力入池莲。

　　少年念佛莫心疑。一句弥陀出世基。生死到来无老少。是非安得有摩尼。生前预办资量费。去后自然用不亏。莫待临时抱佛脚。命终追悔不能为。

　　老来念佛往西方。放下诸缘念要强。句句弥陀须着实。声声佛号莫思量。年高好比风前烛。岁迈犹如瓦上霜。生死临头仗佛力。一心不二入莲乡。

　　病人念佛得良方。剧苦之中莫乱狂。一念不生全体现。六根才动即魔王。时时妄想要勤扫。日日弥陀不可忘。念得心中诸病退。花开见佛寿难量。

　　死到临头物外身。先须识取本来人。息皮囊革终非久。浓血缠筋岂是真。前路茫茫须念佛。脚根稳稳出迷津。莲邦国土无生灭。撒手归西认故亲。

　　愚昧之人真可哀。胸中无慧业成堆。前生毁谤莲邦路。今世蒙眬入苦胎。莫道循环无报应。须知现在受愚灾。若能改过从前业。念句弥陀业自灰。

　　痴人梦想欲封侯。终日思量终日愁。似面入油分不出。如蛾赴火自烧头。心田盲昧前生业。性底未明不愿修。若肯回头心向善。念声佛号忏愆尤。

　　苦恼众生作业多。生生世世堕沉河。一身造罪无非己。十殿案前也是他。马面擎叉心惧怕。牛头持戟奈如何。回心念句弥陀佛。弹指之间出网罗。

　　乐是众生之苦因。谨防六贼要留神。一声佛号方为道。四字弥陀离垢身。法体本来无苦乐。真如安得有沉沦。他时悟入莲邦旨。始信从前错问津。

　　尘劳不起原无物。怎奈众生执着多。妄落疑根如蔓草。念头动处似风波。胸中未彻真空理。心内常思自在窝。色相欲求极乐国。犹如一世作南柯。

　　行持念佛在心常。可愍众生业识忙。一句弥陀才欲念。六根乱动即颠狂。他人国宝曾为数。自己家珍不肯当。如是修行空用力。未知念处有灵光。

　　弥陀佛号大医王。接引迷流入故乡。念到心空登及第。众生与佛两俱忘。持名本不落思数。念佛犹如明月光。悟彻现前只一句。无庸末后问西方。

　　行时念佛莫蹉跎。念里弥陀要硺磨。脚踏莲邦真实地。心持佛号扫群魔。头头尽现西方境。步步无非极乐荷。今假信根与愿力。早登净土出娑婆。

　　住时念佛莫含糊。四大之中谁是吾。忘念双泯心浪静。识根才动幻风呼。一尘不立原空寂。万法穷通非有无。若会其中真自在。亲临净土灌醍醐。

　　坐时念佛莫贪眠。句句弥陀佛现前。八德池中心自在。九莲台上性常圆。坐观无佛方云佛。静听非仙始是仙。个里佛仙毫错认。尘劳依旧浪滔天。

　　卧时念佛最清凉。呼吸之中作道场。身上垢衣犹未脱。胸中静境入莲乡。醒来一觉青天阔。忘却三更白月光。奉劝诸君勤念佛。同登彼岸礼心王。

　　富从祖上积阴功。凡事均和意气通。世上从无千载富。人间那有百年穷。秦吞六国今何在。汉得三齐亦是空。但念弥陀归净土。财源胜比世间融。

　　富贵娑婆安乐仙。门高户显伴君前。累生种下菩提子。今世荣华果自然。怎奈凡躯终不久。何如念佛入池莲。西方皆得长生体。非比阎浮浊世天。

　　贫乏之人真可怜。三䬸茶饭不周全。家中搜尽有何粟。腰内洗空无半钱。前世不修现受苦。今生为善后因缘。只消念句弥陀佛。自有充饥上品莲。

　　下贱之人一念差。今生不得好因芽。书童忽忽搬柴米。使女匆匆[卄/煮]茗茶。胸内但能勤念佛。心中便放菩提花。时时不昧弥陀号。一念回光达故家。

　　入仕文章笔有神。胸中机变皆前因。连科登第岂能料。一举成名社稷臣。平昔利开污浊水。而今荣耀读书人。虽然贵显终须尽。不若持名认故亲。

　　农家念佛最分明。两手持秧退步行。句句弥陀常着实。声声佛号净因生。他无性地随风转。我有心田戴月耕。岁岁资粮终有望。一年四季乐和平。

　　工艺精明心最微。印之于手法依依。雕龙须假拿云力。刊凤要凭钓月机。诸事玲珑随得巧。万般伎俩幻终非。不如放下尘劳业。念句弥陀伴月归。

　　商客求财意气昂。只因家计受风霜。四方贸易非吾土。八面堆金是远乡。利重须防风浪险。财多难免盗来伤。无如勤念弥陀佛。衣里明珠自放光。

　　渔翁得利在遍舟。朝夕无停下钓钩。细雨蒙蒙杨柳岸。寒风漂漂荻芦洲。目前取利虽然好。恐后阎罗不肯休。三面朝天终有失。不如念佛早回头。

　　樵夫念佛更心坚。句句弥陀不计年。芳草落花寒雨后。闲云野鹤夕阳边。岩前郁郁西方境。山外青青极乐天。识得其中真净土。弥陀接引入池莲。

　　耕读心田要向先。农夫得业自安然。牧童适意花边卧。水牯逍遥草上眠。五谷丰登民乐业。四时歌舞庆尧天。大家同念弥陀佛。𢹂手齐登般若船。

　　读书莫向言中觅。真学休从句外求。鱼兔得时方入道。筌蹄何用觅回头。圣凡各别为多体。三教同流共一舟。但念弥陀归净土。贪瞋痴爱一齐休。

　　平旦寅时念佛纯。行人路上要留神。声声佛号身之宝。句句弥陀出世因。内里明珠犹未透。外求知识亦非真。有时内外皆明彻。照见弥陀转法轮。

　　日出卯时念佛陀。虔心皈命莫蹉跎。一声念寂莲邦国。万法心通净土坡。处处无非彰自性。头头尽是渡人河。忽然心佛两俱灭。照见尘劳出网罗。

　　辰时念佛要低声。句句弥陀净土萌。绿水涵虚心不浅。苍苔待月性常明。一尘不染人间少。万法皆空世外荣。极乐花开莲九品。同登彼岸证无生。

　　巳时念佛了无生。了得无生心地明。却似深潭含性月。犹如空谷应虚声。裂开一味无为法。演出万般差别名。莫向心中安了义。须知离相要离情。

　　午时念佛日居中。一句弥陀分外融。须向己躬勤拭扫。莫言净土路难穷。胸无妄念三乘道。心有灵苗万法通。他日亲临极乐国。花胎现出主人翁。

　　未时念佛日斜西。行处不真染污泥。心着纤毫皆是妄。性无烦恼亦非迷。一声佛号莲邦域。四字持名净土栖。时至理彰真性现。同归极乐证菩提。

　　申时念佛莫思量。才着思量妄更强。三业纯和常自在。六根通达入莲乡。功圆处处弥陀佛。果满头头大觉王。念到无生心自现。因风吹火性花香。

　　酉时念佛日归山。痛念己躬泪自潸。心里不明智慧浅。胸中有滞妄连环。尘根不㧞轮回苦。业识搜空性自还。息念归源真净土。荆山白玉本无斑。

　　戌时念佛要分明。须识娑婆是火坑。大限到来真黑暗。阎罗不问路难行。专心早把弥陀念。免使临终受苦情。奉劝诸君宜早悟。莫教后悔堕迷盲。

　　亥时念佛在胸堂。夜静更深思故乡。莫谓莲邦容易到。须知遇境即迷盲。一轮皓月当空照。万点残星彻底彰。若识于中心月现。无劳别处问西方。

　　子时念佛正三更。妄念难明昼夜行。若信深心观自在。何庸先虑障缘生。一声佛号青天外。四字弥陀白月明。无用别求元妙诀。只消念念问归程。

　　丑时念佛听鸡鸣。句句弥陀细细评。天上浮云俱散尽。空中孤月正分明。无心佛性融三界。有意超登昧五更。早办资粮归净土。临时掘井不能行。

　　立春念佛要心坚。一瓣信香炉内燃。日暖风和新气象。春光色比旧时鲜。声声演唱无生曲。句句提持净土缘。四字持名归极乐。何须另觅渡人船。

　　雨水风调体用和。一心不乱出娑婆。冰融残雪韶光浅。日暖风恬念佛陀。但得心头无我相。于中幻迹亦消磨。休于格外求奇特。求得元机也是魔。

　　惊蛰闻雷万物和。专心念佛意云何。根尘扫尽弥陀现。业识拽空也是他。人法双忘名极乐。凡情不起妄无多。声声佛号真如理。入圣超凡一刹那。

　　春分念佛正相宜。时到其中莫远离。消尽春光柳眼绽。布回暖气放花期。事犹尘累难澄寂。理到圆融非有为。趁此春光寻出路。莫贪尘事失摩尼。

　　清明时节雨花飞。祭扫坟堂出户扉。风卷渡头波浪险。云凝提畔哭声稀。祖先若欲生莲界。儿女虔修切莫违。今日禁烟寒食节。一心念佛向西归。

　　谷雨持名似疾雷。一声佛号扫尘埃。解开六结无余结。荡尽凡胎与圣胎。心到乱时须念佛。事从忙处拽将回。若能如是修莲土。接引灵光入玉台。

　　立夏清和念佛忙。弥陀句句自承当。一年瑞气从今去。九十春光隔岁彰。东土国中时有变。西方莲界寿无量。始知妄念轮回苦。誓愿今生归故乡。

　　小满持名意味长。一尘不立最清凉。日催炎帝由他去。气尚清和念自强。心里有尘皆是妄。胸中无事亦非盲。劝君早发西方愿。免使尘劳终日忙。

　　芒种农人处处忙。弥陀一句未曾忘。年丰霉雨抽苗早。岁稔和风吐穗芒。耕种耘田终是苦。秋收冬熟聊安康。娑婆岁岁皆劳力。净土时时最吉祥。

　　夏至虔诚念佛陀。虎溪远祖种莲荷。池塘蒲绿凉风少。庭院榴红热气多。法法圆融归净土。尘尘究竟入莲坡。如如一句弥陀佛。识转智成一刹那。

　　小暑持名心至诚。时时佛号信中行。日长荷净如秋月。夜短槐高似太清。对境何尝有境界。遣心无处不心荣。净中念佛常安乐。句句弥陀分外明。

　　大暑流金似火攻。毫无暖气到心中。由他赤帝日轮午。莫管金乌酷气雄。一句弥陀常自在。六时佛号证圆通。欲知个里真消息。节令交秋各处同。

　　立秋念佛炎光回。玉露金风时刻催。月色微微三伏尽。秋光暗暗一声雷。耳闻不实原非苦。眼见无尘心自灰。暑往寒来皆是幻。了明心地入莲胎。

　　处暑寒来道易生。六时佛号更虔诚。蝉声唧唧鸟声噪。山自苍苍水自清。时至理彰忘我见。圆融解脱了凡情。西方净土名为乐。但念弥陀紧步行。

　　白露持名妄又狂。思来想去显名扬。须知尘幻轮回苦。未识身躯不久常。若向回心勤念佛。何庸思虑悔前殃。只消四字行将去。果满功圆归故乡。

　　秋分念佛莫贪眠。一句弥陀信要坚。心随万境从他变。性彻三空净土圆。六门绝待常忘佛。一法全真不滞禅。若有纤尘扫不尽。依然业识浪滔天。

　　寒露持名念至微。求生净土信依依。试观昨夜西风急。即见今朝黄叶飞。四面烟云皆念佛。百年身世有何违。不须别处求功效。单念弥陀妄自稀。

　　霜降持名万事休。光阴迅速又残秋。金风吹落梧桐叶。寒月照空露地牛。当体廓开天地静。灵机透脱不须求。微尘剥破弥陀现。始到莲邦彼岸头。

　　立冬念佛到君傍。一句弥陀意味香。日短清虚人事少。夜长寂静道心强。家中自有莲邦室。物外岂无净土场。到岸请君回香望。弥陀却在性中彰。

　　小雪持名面向西。寒风入口气难提。深深念句弥陀佛。浅浅能归净土栖。内有瑶池含性月。外无尘事即忘蹄。若人会得其中意。便悟莲邦月映溪。

　　大雪寒来念佛安。一声佛号一声欢。寻梅踏雪己躬事。煮茗敲冰皆不难。生死未明常念佛。是非虽暗用心观。忽然日照莲邦境。便到莲邦坐宝銮。

　　冬至阳生更又寒。声声佛号静中安。风吹叶落千山瘦。雨打浓霜百草干。会得胸中真法性。便明心地入空观。虽然几句平常话。胜比三车妙义翰。

　　小寒念佛两相融。细雨蒙蒙二九中。念念圆明真性体。声声唤醒主人公。万缘既息有何迹。一点寒光照碧空。此是莲邦真的旨。其中奥妙意难穷。

　　大寒念佛有精神。一句弥陀日日新。念佛佛踪无处觅。穷心心迹有何因。可怜转脑回头汉。错认拈香抱火人。若解胸中四个字。明珠百八是家珍。

　　No. 1215-A

　　永明寿祖云。有禅有净土。犹如带角虎。世之学佛者。其亦禅净双修。为无上法门乎。己卯秋。(清玉)与钱唐许灵虚。共刻普能禅师弥陀经易解及净土诗。一时净业之徒。几于家置一编。人手一帙矣。是年冬。有干上人。复以吾　师定念和尚法语见示。(清玉)受而读之。见其言言透顶。语语彻宗。直指威音。以前力提。向上一着。吾　师与普公。为法兄弟。前后主天宁寺有年。一则宏扬净土。一则广阐宗风。与寿祖有禅有净土之旨。可为深相符契矣。回忆同治甲戌之冬。(清玉)从台湾内渡。朔风怒号。海涛山立。轮舟颠险。幸得生还。甫抵吴门。惊魂未定。即驾小舟。赴毗陵。叩吾　师于天宁丈室。师时病已笃。犹力疾。起授(清玉)三皈五戒。谆谆以佛道无上相勋励。乃未浃两旬。师竟圆寂。(清玉)每痛。与吾　师法缘之浅。不得常承棒喝。今幸得此编。时时展诵。潜参默究。庶几一旦心地廓明。得见本来面目。与吾　师于常寂光中。丝毫不隔。师以无言言。(清玉)以不闻闻。又何必朝提夕命。方许为亲炙有道也哉。亟付剞劂。以广流传。师茶毗日。有坚固子(清玉)亲获一粒。供奉精舍。每于万缘退听之时。焚香趺坐。观想真身。水月空明。根尘俱脱。师乎师乎。此又岂寻常世缘之所能及者乎。

　　光绪七年七月　弟子　清玉　稽首谨识
