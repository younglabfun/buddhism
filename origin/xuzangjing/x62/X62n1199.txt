卍新纂续藏经第 62 册 No. 1199 净业痛策


　　No. 1199-A 净业痛策附刻序

　　净业痛䇿者。乃涔阳空灵大师。讳照莹号归西之所著也。深深庆法。大大赞恩。且重重阐扬恋西大师。耳提面命慈悲之德。真可以自䇿䇿人。欲速成净业。必赖于此。其有功于净土。岂小小哉。余附入净土必求者。是恋西大师之所亲嘱也。因见痛䇿之书。最应时机。必大行世。恐好学之人。嫌其太略。是故再沥心血。集成是书。而佐助之。其言词恳切。行愿真深。愧我愚痴。无言可赞。只堪跪向佛前。敬然臂香四十八炷。供养阿弥陀佛。发愿云。我昔有何善。今世得逢师。闻此微妙语。定可望莲池。是故然臂香。供养弥陀佛。愿我尽未来。常遵如是䇿。此书亦名净业痛䇿者。诚可谓痛䇿中之大痛䇿也。有染西道源净友。发心募刻。以培净因。愿见闻者。起信愿行。尽此报身。同生净土云。

　　光绪三年孟夏月净业学人心永稽首书于山阴之法源庵

　　No. 1199-B 净业痛策前附

　　弥陀经礼想仪者。乃恋西大师。敬遵坚祖弥陀行仪之所述也。收广成略。而经义愈显。血力神思。妙哉至矣。故令座下修者。悉皆称善。以现前一念本具广大之心。而遍礼十方三世常住三宝。托十方三世常住三宝。而顿显现前一念本具广大之心。所谓即自即他。即理即事。即真空妙有。即因该果海。果彻因源。即十世古今。始终不离于当念。微尘刹海。自他不隔于毫端也。持一卷小小弥陀经。便为十方三世一切诸佛之所护念。盖为此也。故要解云。华严奥藏。法华秘髓。一切诸佛之心要。菩萨万行之司南。皆不出于此矣。当知此仪。即圆净三业之要术也。出声口业净也。作礼身业净也。默想经文。意业净也。再加长跪朗诵。又是净身口之极则也。如是恳切至诚而修。十方诸佛弥陀释迦。岂不决定速垂加护。令临命终时。决定往生。非但决定往生。且得见佛必早。欲速入娑婆。普度含识。亦必仗此者也。如是功德。十方诸佛。出广长舌。常赞不休。岂能尽哉。愿净业后贤。不可不尽力而共行之。上皆恋公亲口所宣。余不过随记而已。

　　时在光绪三年夏日后学心永稽首书于报恩关右

　　No. 1199-C 佛说阿弥陀经礼想仪

　　恋西释子　古昆遵古　略辑

　　行者凡礼想时。先跪佛前烧香。合掌云。

　　愿此香烟云。遍满十方界。供养一切佛。世间难信法。及诸上善人。普熏诸众生。皆发菩提心(即起礼佛)。一心顶礼。娑婆世界。五浊恶世。说难信法。本师释迦牟尼佛(拜下默想经文一节云舍利弗如我今者称赞诸佛不可思议功德下至是为甚难止)。一心顶礼。十方世界。出广长舌。劝赞西方。恒河沙数诸佛(舍利弗如我今者赞叹阿弥陀佛不可思议功德之利下至上方一切诸佛所护念经止)。一心顶礼。西方极乐世界。光寿无量。普摄群生。阿弥陀佛(舍利弗于汝意云何彼佛何故号阿弥陀下至于今十劫止)。一心顶礼。西方极乐世界。执持名号。临终导引。阿弥陀佛(舍利弗不可以少善根下至应当发愿生彼国土止)。一心顶礼。西方极乐世界。己今当愿。皆令往生。阿弥陀佛(舍利弗若有人已发愿下至生彼国土止)。一心顶礼。称赞不可思议功德。一切诸佛所护念经。及十方三世一切尊法(舍利弗于汝意云何何故名为下至及诸佛所说止)。一心顶礼。西方极乐世界。观音势至。诸上善人。及清净大海众菩萨摩诃萨(又舍利弗彼佛有无量无边声闻弟子下至俱会一处止)。一心顶礼。西方极乐世界。灵鸟树下。闻音正念。诸菩萨摩诃萨(复次舍利弗彼国常有种种奇妙杂色之鸟下至成就如是功德庄严止)。一心顶礼。西方极乐世界。黄金地上。盛华供佛。诸菩萨摩诃萨(又舍利弗彼佛国土常作天乐下至功德庄严止)。一心顶礼。西方极乐世界。莲华池内。宝楼阁中。诸菩萨摩诃萨(又舍利弗极乐国土有七宝池下至功德庄严止)。一心顶礼。西方极乐世界。无有众苦。但受诸乐。一切菩萨摩诃萨(尔时佛告长老下至是故彼国名为极乐止)。一心顶礼。文殊弥勒诸大菩萨。舍利弗等诸大尊者。及十方三世一切圣众(如是我闻下至无量诸天大众俱止)。

　　礼想已。跪诵弥陀经一卷。往生咒三遍。赞云。

　　阿弥陀佛身金色。相好光明无等伦。白毫宛转五须弥。绀目澄清四大海。光中化佛无数亿。化菩萨众亦无边。四十八愿度众生。九品咸令登彼岸。

　　南无西方极乐世界。大慈大悲。阿弥陀佛(称佛多少随力而止)。南无观世音菩萨。南无大势至菩萨。南无清净大海众菩萨(各十称)。念毕回向发愿云。

　弟子称念阿弥陀　　真实功德佛名号
　唯愿慈悲垂摄受　　证知忏悔及所愿
　我昔所造诸恶业　　皆由无始贪瞋痴
　从身语意之所生　　一切我今皆忏悔
　愿我临欲命终时　　尽除一切诸障碍
　面见彼佛阿弥陀　　即得往生安乐刹
　我今所修诸善根　　一切皆悉尽回向
　普愿法界诸众生　　同生西方极乐国自归依佛。当愿众生。体解大道。发无上心。自归依法。当愿众生。深入经藏。智慧如海。自归依僧。当愿众生。统理大众。一切无碍。和南圣众

　　(经云。多有菩萨。欲闻此经。而不能得。若有众生。闻此经者。于无上道。终不退转。是故应当专心信受。持诵说行○礼想仪者。乃依经所出。实要中之要。切中之切。每日欲礼几时。各随其力。但早晚二时。决不可少)。

　　临睡回向简便法则(欢喜长者当依西归行仪)

　　临睡时。佛前长跪合掌。至心竭力。念
南无阿弥陀佛(十口气)　南无观世音菩萨　南无大势至菩萨　南无清净大海众菩萨(各十声)。发愿云。

　　弟子某甲。现是生死凡夫。罪障深重。轮回六道。苦不可言。今遇知识。得闻弥陀名号。本愿功德。一心称念。求愿往生。愿佛慈悲不舍。哀怜摄受。弟子某甲。不识佛身。相好光明。愿佛示现。令我得见。及见观音势至。诸菩萨众。彼世界中。清净庄严。光明妙相等。令我了了得见(礼佛三拜归寮养息)。

　　莲宗正传初祖庐山慧远大师(八月初六日往生)二祖光明善导大师(未考弥陀诞日当供)三祖般舟承远大师(七月十九日往生)四祖五会法照大师(十二月初一日往生)五祖台岩少康大师(十月初三日往生)六祖永明智觉大师(二月廿六日往生)七祖昭庆省常大师(正月十二日往生)八祖云栖莲池大师(七月初二日往生)九祖灵峰蕅益大师(正月廿一日往生)十祖梵天思齐大师(四月十四日往生)(十一)祖资福彻悟大师(十二月十七日往生)

　　如上诸祖。哀怜末世。脱苦无由。力宏此宗。广度群品。慈悲恩德。岂可议哉。我等今日。信西方弥陀愿力。发心持名。决志求生。皆诸祖之恩德。是故逢往生之日。当䖍备斋供。或敬然臂香。一者自庆闻法。持名愈切。二者求其冥加。往生愈速。愿诸净友。而共勉之。

　　丙子夏日后学古昆恭对诸祖各然臂香三炷稽首谨识

　　No. 1199-D 净业痛策缘起

　　不肖照莹。业障深重。善根微浅。虽遇知识。得信佛号是最胜法。却未得持名之要诀。故每被妄想疑情之所摇动。不能决志。闻恋西大师。极力主张净土。日诵弥陀数万声。虽大热大寒亦无小懈。集有莲宗必读。西方径路。净土自警。净土神珠。西归行仪。及经律异相。念佛开心颂等书行世。一时沾法乳者不少。莹深惭福薄。未获亲承。甲戌冬。师掩关于绍之山阴法源庵。遂往叩之。亲依轮下。蒙师授以最切要法。乃曰。若能生决定信。专持一句洪名。只要如婴儿堕水。急呼母救。声声不已。不必参观除妄。自然感应道交。净业易就。莹钦聆玄音。不胜感激。如盲得眼。庆愍双流。不揣固陋。勉成八偈。并偶成十咏。及次妙能法师净土诗原韵三十首。共四十八稿。恭呈关前。荷师鸿慈。细加改正。谨录一编。以作终身痛䇿。亦犹钝马着痛鞭而后行焉耳。

　　时
光绪乙亥秋涔阳后学照莹然臂香九炷稽首谨识

　　No. 1199

　　净业痛策

　　后学　照莹　集

　　自愍

　　万劫轮回困爱河。皆因贪染妄情多。今番不早求离脱。复恐临终唤奈何。

　　皮毛胎骨脱如山。回首迷时泪暗澘。此世不闻除苦法。安知发愿出尘寰。

　　每动嗔心如兽群。只因人我太评分。从今渐冷红炉火。全赖弥陀功德熏。

　　明知富贵等浮沤。懊悔当年抵死求。破衲残羹今已足。且无欢喜且无忧。

　　自庆

　　年来念佛恨盲痴。赤子啼亲苦未知。何幸要宗垂㧞济。毕生信受忆明师。

　　自恨从前没善根。错将妄想作仇冤。于今幸遇径中径。烦恼波涛一任掀。

　　叨蒙垂济德无穷。解我纠缠下劣躬。信愿行功相藉力。帆张乐国疾如风。

　　欲见慈亲不顾身。晨昏礼念𢬵艰辛。但期早得家乡信。乐国归时屈臂伸。

　　偶成

　　人间万物尽难留。识者快从径路修。六字全提无间断。定归补处永无尤。

　　瞬息之间死梦成。那堪放逸逐人情。年来遍访横超法。未获持名指诀精。

　　访求已至山阴间。知识亲提岂费闲。只要持名如唤母。不须参究透三关。

　　早识持名法最须。深惭曩事惑岐途。从今日把弥陀数。功德无边尽可图。

　　生死漂沉不计年。祇缘溺爱惹情缠。于今幸获持名法。唯愿早登极乐舡。

　　莫愁罪业不能除。信愿坚深定可祛。念佛横超登宝所。何须门外觅三车。

　　六贼朝朝起乱波。家珍无尽暗消磨。誓将名号真诚念。魔侣应能奉佛陀。

　　浊智波翻不易清。多因累劫纵根情。欲期当下尘缘了。唯有殷勤诵佛名。

　　口喜招愆屡费呵。祇由佛号未持多。从今记数使无间。业海定然息沸波。

　　幸因宿世种微根。今日方逢胜异门。但得乐邦慈父引。不劳弹指便还元。

　　次妙能法师净土偶成原韵二十首

　　奇哉独出易行门。六字全收利钝根。上圣由斯登宝所。凡蒙从此复心原。

　　伤心久在阎浮中。内外魔缠令性庸。何幸世尊垂救济。标西使我早离东。

　　西方教主德何穷。具缚容归七宝宫。旷劫修行方有此。胜缘谁比乐邦中。

　　此西实有宝华池。归去不劳弹指时。好把洪名专切念。弥陀来接必前知。

　　西方本是实中权。舍彼更无奥妙传。可愍肉团内求者。临终无主恨茫然。

　　西方妙有即真空。解此方知有异功。六刹同遵如是事。故令大地尽归崇。

　　每想净邦无海山。深惭多劫恋尘寰。愿从此世超生去。日日游行宝树间。

　　一句洪名多善根。恒沙诸佛共垂恩。众生纵具泥犁罪。十念犹能感圣援。

　　持名妙法本无非。故得圆收上上机。了悟不凭参究力。别求胜异甚稀稀。

　　我心垢重实愚夫。只解持名拜佛图。赖有弥陀慈愿摄。临终定往觉王都。

　　多生颠倒揽群阴。六道轮回被苦侵。今幸持名横截法。西方宝所任登临。

　　三乘圣道总迂徊。全仗多生熏习来。独有弥陀深愿力。但凭一念托莲胎。

　　凡夫莫虑不能生。但恐狐疑彼佛名。若得专持如忆母。临终定感佛亲迎。

　　堪悲往日多迷误。背却康衢趋险步。谁识真心在目前。弥陀一句体全露。

　　莫疑罪业累层坡。不得死心诵佛陀。试比莲池下品者。造诸恶业是谁多。

　　观门虽胜费神思。心劣凡夫岂易知。何似洪名六个字。专称定得到莲池。

　　黑牛欲得早调纯。必仗当人大愿轮。朝定洪名多少万。始堪一世见慈亲。

　　出家难遇法难闻。闻者当知佛德熏。欲得不辜慈愿力。必从现世脱尘氛。

　　浊秽难堪是此中。灵光一点被尘壅。而今欲复心原旧。必见弥陀始立功。

　　异域羁留久背亲。伤哉苦恋梦中身。幸蒙教主传音信。始觉莲生适待人。

　　又次妙能法师净土感怀原韵十首

　　执持名号善根多。无始愆尤尽灭磨。诸佛因斯常护念。临终定得见弥陀。

　　佛号但能念一声。无边功德悉皆成。故令虎逼开唇者。七宝莲中早早生。

　　欲愿今生达宝池。全凭深信不相违。更能佛号持成片。必得莲开上上枝。

　　一将垢体认为常。定造深殃苦日长。诸佛诚言皆为此。急须生厌慕西方。

　　诸教功成在一心。岂容妄想暂时侵。唯兹信愿持名法。多散亦能感圣临(秘藏指南云。深信切愿念佛。而念佛时心多散乱者。即是下品下生。古德云。品位虽低永居不退华中快乐犹胜天宫。故北山诗云。但得莲中托化来。从教多劫未华开。华中快乐同忉利。不比人间父母胎)。

　　欲想净功一世成。时时切勿离洪名。还须信愿常坚固。方得临终向彼行。

　　释迦灭度几千年。可叹众生被业缠。幸有一条径直路。朝朝趋向必生莲。

　　自性本清岂用除。因生贪染必须祛。故应发愿持名号。始可将来坐宝车。

　　罪业欲期及早清。须将佛号诵分明。当知净土已生者。个个皆从精进心。

　　障重应将念佛除。倘无精进亦难祛。曾闻恶逆称名者。全仗心强上宝车。

　　(附)妙能法师净土偶成二十首

　　方便无如净土门。一声佛号摄三根。纵然口诵心多乱。念念犹能灭苦原。

　　彼佛偏怜恶世中。金台到处接凡庸。吾今幸遇如斯教。决不因循再恋东。

　　净土法门妙莫穷。圆收万类入莲宫。火车相现持名号。亦得横超极乐中。

　　欲生安养宝莲池。礼像持名莫废时。日礼几回持几万。名标萼上可先知。

　　广学三乘总是权。执持名号实单传。恒沙诸佛殷勤赞。不可轻心看浅然。

　　世间万事总成空。唯此持名有胜功。广舌因斯齐遍覆。古今贤圣尽归崇。

　　闹中念佛胜居山。境乱方知厌垢寰。罪业少多俱弗论。欣深定入藕华间。

　　愿往西方是宿根。多生曾受佛深恩。一声名号勤勤念。定感弥陀亲手援。

　　信愿持名尽绝非。圆融直捷易投机。功高不用兼参观。遍阅他宗此法稀。

　　莫嫌记数是愚夫。记数功程易可图。寿祖朝朝佛十万。位高名播冥王都。

　　深惭虚度数光阴。净业未成被染侵。幸信乐邦方便大。至称十念亦堪临。

　　从前懈怠每徘徊。那觉无常信息来。老病衰残今已逼。速持佛号托莲胎。

　　恶逆十称尚往生。况能毕世诵洪名。更加持戒行诸善。他日定蒙彼佛迎。

　　聪明反被聪明误。不及愚人行实步。持一洪名记一珠。莲华光色时时露。

　　灵根谁胜苏东坡。也喜终身供佛陀。可惜如今夸解者。不能念佛负恩多。

　　一声佛号妙难思。可惜聪明反不知。昔有凶愚生改悔。未完十句到莲池。

　　染心炽盛道难纯。那得今生出苦轮。誓诵洪名专记数。必期临死见慈亲。

　　念佛妙宗岂易闻。宿生培种始堪熏。赖逢知识亲提㧞。方得时时离垢氛。

　　百八轮珠在手中。暂停便有垢尘壅。欲使净土华开早。记数持名始见功。

　　朝朝哭诉老慈亲。只为难离热恼身。百苦煎熬时已久。愿求早作乐邦人。

　　(又附)妙能法师净土感怀十首

　　念佛莫嫌罪业多。洪名力大定消磨。从前未识如斯妙。杂学余门负佛陀。

　　每念弥陀带哭声。为愁净业不能成。从今毕命为期限。愿歇狂心早往生。

　　十念亦堪达宝池。况能尽报行无违。弥陀大愿原平等。故得莲分各一枝。

　　果知佛性本真常。定信凡躯不久长。必欲永离生死苦。急持佛号往西方。

　　从前儱侗说唯心。虽诵洪名怕妄侵。一读散心念佛颂。何愁六贼尽来临。

　　深惭念佛功无成。都为攀缘逐利名。幸遇恩师恒痛䇿。誓从今世向西行。

　　羁绊尘缘数十年。如蚕作茧自纠缠。今朝再不多称佛。至死如何上宝莲。

　　我心垢重实难除。暂念洪名岂可祛。必仗一生长远力。临终堪上白牛车。

　　口诵洪名句句清。手中珠数记分明。但能如是终离苦。何必更愁多妄心(口诵洪名句句清。运口业也。手中珠数记分明。运身业也。直指或问曰。如何用心得不散乱答能运身口之念。母论其散。但不间断。自能一心。亦可即名一心。唯行之不休为度。固不必忧散乱矣。故云但能如是终离苦。何必更愁多妄心)。

　　利名恶作不能除。那得便将妄想祛。自劝持名当着力。免教堕在火轮车(直指云。今人因不遂志。乃噫云。我生平都罢了。参禅非所望。不如且念佛。于是反怠其身。曾未深省倘遇些些得志无量恶作。依旧现前。念佛如此。何益之有。彼谓参禅妙而难。如造万间大厦。念佛粗且易。如作一隙草窟。见地若此饥遇王膳认为草茹。如意珠王视为鱼目。可不哀哉。故云。自劝持名当着力。免教堕在火轮车)。

　　恋西大师念佛喝(附)

　　庆领直捷

　　弥陀要解云。阿弥陀佛。是万德洪名。以名召德。罄无不尽。彻悟禅师云。一句所念之佛。全德立名。德外无名。以名召德。名外无德。寄语持名行者。当思此语。始知持名不必参观。至简易至直捷也。余愧数年以来。不解此旨。随伶俐人脚跟所转。妄谓弥陀名号。曲为下根之人。若上智念佛。必要参究作观。方称有禅有净。每怀此意。究竟参又参不到。观又观不成。幸于辛未春。而得解入弥陀三身之德。但称名而顿彰。圆中钞云。一称嘉号。万德齐彰。果有此妙。自此参观心绝庆幸之至。若非父母勤苦之力。读两年书。识几个字。那有今朝。愧出家来。并无酬荐。遂然臂香四十八炷。供养阿弥陀佛。愿我生身父母。承此善根。早生极乐。因作偈云。

　　以名召德本融通。彼佛分明在口中。果得持名无异念。声声露出紫金容。

　　手掐轮珠记佛名。珠中有佛甚分明。只因自己尘缘重。终日于中不见形。

　　家贫已读两年书。父母辛勤汗如雨。今解以名召德宗。全凭识字看经语。

　　臂上䖍焚六八香。至心供养弥陀佛。以斯功德愿双亲。早脱苦轮生乐国。

　　惜前谬滥

　　堪悲昔日堕偏空。妄谓已明向上宗。念着弥陀平淡淡。自称见地喜浓浓。

　　初出家时本信西。一欣禅理反嫌低。至遭兵难方知谬。尽改从前一切非。

　　净宗未入自称通。滥解弥陀即主翁。虽说洪名吾喜念。心中犹着没西东。

　　我学参禅只解空。谬称心净即莲宫。至看十要明西有。始决持名愿舍东。

　　名号本愿

　　众生垢重道难修。苦海茫茫怎出头。法藏因斯立誓愿。但将名号度群流。

　　弥陀名号愿无边。普摄凡愚顿且圆。恶逆回心才十念。火车化作紫金莲。

　　持名自得

　　洪名隐隐口中称。手掐轮珠静静听。听得玄音明历历。恍如有佛露真身。

　　开唇诵佛微微响。摄耳澄心细细听。听得佛音含泪出。宛如难子哭慈亲。

　　持名要䇿

　　口诵佛。耳听声。句句应使勿暂停。但得如斯无夹杂宛然有佛在其唇。

　　名一举。佛顿彰。(彻悟禅师云。全德立名。德外无名。以名召德。名外无德。少康祖师。功极于此。故能称一声名。出一尊佛)声声全露自心光。(即彻悟云。一声佛号一声心。直下分明岂待寻。鞭影不劳频举示。白牛运出古黄金)为兹不用杂参观。只要当人愿力强(坚密大师云。六字洪名。念念之间。欣厌具足。此即愿力坚强之谓也)。

　　持名重口

　　持名重口义深深。当究大乘圆顿经。法华一称皆作佛。观经十气便超生。

　　洪名功大在音声。故得顿收恶逆根。感应易成全仗此。高贤慎勿看为轻。

　　持名当响

　　我称名号响如雷。彼佛遥闻必速来。只为念声力小小。故他缓缓送金台。

　　我把弥陀尽力称。莲池会里必闻声。其中谅有旧亲戚。终肯早来送好音。

　　持名伏妄

　　称佛不宜记妄心。最宜听着口中音。譬如白日浓云起。当幸阳光不被侵。

　　称名伏妄有奇勋。勋在口中出响声。譬若人间千怪起。一雷能破众邪心。

　　三业圆修

　　口称佛号必从心。手掐轮珠正属身。三业圆修功必大。故堪将此广流行。

　　细想佛宣三藏经。无非警诫修三业。所以深劝称弥陀。声声圆净易超越。

　　老实念佛

　　老实念弥陀。莲邦归路直。暂时生巧心。即刻堕邪域。老实念弥陀。易离生死苦。一贪奇妙功。难到清凉所。老实念弥陀。应须不辍口。声声如哭亲。恰恰朝西走。老实念弥陀。数珠休脱手。日持几万声。在此终非久。

　　刺血畅怀

　　我今刺舌血。敬写弥陀经。诸佛应生喜。弥陀必更欣。我今刺舌血。涂遍六方佛。谅必共哀怜。令吾生乐国。我刺左手血。书成六八愿。弥陀欲普收。必定有吾分。我刺右手血。流归九品池。不分华大小。必有我一枝。

　　覆恋公书

　　恋公恩师上人座下。身心清泰。功业精诚。进修如愿。不卜可知。(莹)自师起七。课程虽加少许。奈警觉无人。疑团数起。何则。虽遵师训。老实念佛。如子哭亲。自恨猛念不坚。至诚时少。懈慢时多。如用兵者。猛将在前。后无老成谙炼之谋相继。恐不足以成功。一疑也。至开唇诵佛。摄耳听声。此法于(莹)似有宿缘。然疑近乎理持。于事持不甚恳切。恐其执理废事。二疑也。合二者以兼修之。奈顾彼失此。念此忘彼。以致念虑纷纭。莫知趣向。恐非往生正因。三疑也。蒙师示以要䇿。始知子哭亲。披坚猛将也。耳听声。老成善谋也。二者缺一不可也。且证以少康称名出佛之效。灵峰不必参观之旨。直令群疑顿破。师真慈恩加被。不啻甘露灌(莹)光明照(莹)矣。今而后。唯有死心持名。以报师恩而已。至刺血畅怀四偈。皆从深信中流露。畅所欲言。且其中皆有必定二字。此即预知之验。他日莲生上品。(莹)当为师先庆也。特字拜覆。净安不宣。弟子照莹和南百拜。

　　又覆恋公书

　　夫欲横超三界。径生安养者。无他奇法。唯在当人愿力坚耳。何也。盖愿力不坚。则尘缘难断。尘缘难断。故异念不息。是以终日持名。断续无时。总莫能得夫正定。悠悠散善。不过为作佛之种子。岂是往生正因。此学者贴肉臭鹘汗衫。不可不早除脱也。读师庆领直捷。持名自得数偈。知师摆脱尘缘。一念持名。久无间断矣。不过悲心流露。特现身说法。为后学作痛䇿耳。他如持名要䇿。重口。当响。伏妄。及三业圆修等偈。力救时症。法药遍施。真病夫知医。浪子怜客。关历语也。至惜前谬滥。名号本愿诸作。为执偏空者。下顶门针。使知痛而后投以清凉散。师真剖心沥血。为法为人。不惜苦口焦唇。他日往生极乐。亦必仗比洪勋。而高跻胜莲矣。(莹)何不幸。而不及早遇师。(莹)独何幸。而今乃得遇师。唯有毕生执随。以酬师德于万一已耳。特此敬呈。恋公恩师上人座下慈览。即希指正。弟子照莹稽首百拜。

　　净土随学题词

　　每叹娑婆无量苦。死生轮回没定所。才得人身转瞬间。又随恶报沉冥府。何幸世尊悲愿深。特驾慈航救沉沦。无问自说持名法。欲使含灵尽出尘。东土阐扬自远祖。社结庐山修净土高士无数悉往生。后裔诸贤踵其武。伤哉正法值陵夷。学侣纷纷喜斗奇。但念弥陀心显现。不肯承当反觅谁。敲门瓦子打亲娘。可怜背骋趋羊肠。好说唯心无他土。如斯邪见更可伤。幸师力将悲智运。法药遍施救时病。一字一句总清凉。令速超凡义无剩。神珠具宝不可量。亦犹帝网映千光。根器奚容分高下。随分领纳尽非常。(神珠即师所集之书极应时机以开圆解净业学者当细玩之)嗟我何缘值明师。一言痛快愈盲痴。(莹向喜持名。愧无要指。蒙师示以婴儿堕水急呼母救之喻。顿息驰求。深沾法乳)但愿法宝常住世。人人随学沾恩施。

　　净业痛䇿(终)
