卍新纂续藏经第 74 册 No. 1490 舍利忏法


　　No. 1490-A 舍利灵应序

　　天地之理。与圣贤之道。有可测者。有不可测者。可测者。古今智愚之所共知。不可测者。虽学窥圣域。才贯百家。亦不能明其万一。予于戊戌之春。偶过福国精舍。访济生禅师因晤。声碧和尚。听其言词。殆禅门高尚士乎。济公与声和尚。为同学友。济公唱道邦江。声和尚则屏迹天台。刺血书华严。精诚之至。忽于笔端。现一舍利。和尚动容。为予告焉。予方抱微疴。治以符水殊验。予问之曰。笔端之所现者。果舍利乎。声和尚曰。当日现于笔端者。乃真舍利也。且舍利未尝不可见于今日也。三日后当至矣。予曰。唯唯否否。越三日后。声和尚问曰。昨见舍利乎。予曰。秋高气清。彩云缭绕。此日之所见。以云舍利则未也。和尚曰。此即所谓舍利耳。请细陈其说。夫舍利者梵语也。唐言身骨。如来入灭。将四千载。金色之体。已不可睹。舍利宛然存焉。金塔所供者。计八万四千。今四明育王所供。仅见其一。即吴之康僧。来自西域。其求舍利。亦以三七成功。迄今韫于浮屠不可复睹。若其现相之奇。种种非一。或起赤色。或发碧光。或现贯珠。或显圣像。诚亦不可枚举。昨所睹彩云。非舍利而何。夫前于笔端一见之。今于秋旻一见之奇矣。予曰。有可测者。有不可测者。所谓舍利洵非予之所能测。而前之见于笔端者。其舍利耶。今之见于秋旻者。其舍利耶。予因和尚之请。而即以其问答者。详以述之。

　　旹
大清康熙岁次戊戌中秋前三日劳山李照拜手书

　　No. 1490-B 舍利忏缘起序

　　盖闻。古之能动天地。而格鬼神者。一至诚而已。是以上善之士。有感必通。其备入典册之繁。殆亦不胜屈指。至于道德超迈者。回出常流而所为又非浅识之所能窥及乎。昭于神应。又为世之罕见而鲜闻者。则吾于声碧和尚。不能无说焉。忆余与师同侍先师于虎丘。而师于畴昔所履之行。沉潜旷达。已为一众之所奇。其于忘身为道之苦心。又非泛泛之可及也。既隐天台。蝉蜕人世。乃修一切秘密法门。上酹先圣之弘慈。下启含生之昏昧。仍复精诚刺血。手录华严并及法华楞严一切大乘经等。虽祁寒溽暑。无日间之。其持念之诚。守道之固。为何如哉。其书十信品时。禅慧益明。倍加精进。乃感天雨。大米地产莲华。复于笔尖。顿获舍利。其瑞应之奇。非世所有足。使见者莫不仰羡。舒诚传布遐迩。以为灵异。如是必果位人也。师由是益事。韬晦乃怀。所得舍利。遍谒名山。至戊戌春。始访予于邦江福国。因出所得舍利观之。予即恳留常住复营铜塔供之。师乃慨然叹曰。余意欲归受业供奉。即今缘在于此。不可移也。则予当舍身复求之。于是掩关于予之北。方丈日夜。翘勤礼佛。然臂复诵。大宝广博。随心陀罗尼。刻日求之。至期果应。四众观者。如水之归海。凡有咨询于师者。莫不啧啧称奇。即维扬之。当事绅衿。皆归敬之。噫嘻如师之所为。可谓道振一时矣。而师犹复运慈心。以为舍利所在之处。如佛无异。既获非常之缘。又岂可不修佛事。以广之乎。乃稽古考今。立为忏法。以舍利为主。以神咒为功。欲使一切众等。勤而行之。灭一切罪。满一切愿也。呜呼时丁像季。佛道久淹。匪仗胜缘。曷由振㧞若师者。可谓揭常夜之云。而出昏衢之月。慈光普被。引领群机。广播德风。弥漫六合。后之依忏法而得三昧者。自能绍先哲之风。弘普利之道。又岂止动天地。格鬼神而已哉。

　　䢴江福国元度拜题

　　No. 1490-C

　　灵知之性。含褁太虚。妙觉之真。包罗沙界。水结为冰。凡愚失其洞照云开见月圣智。得其高明。必使长空。皎镜不起。痴云方期大海无风。平澄识浪蚩蚩之氓。甘婴爱纲瞿瞿之士。未免形累。所以世尊示现中天高步三界之表。俯应群机之欲。四十九年。说法度生。双林子夜。入正涅槃。悯兹末劫。欲益未来。碎金刚体。成设利罗。八国所分。各起塔庙。两间所秘。咸有道场。精诚三七铜瓶发响。于康僧斋戒六时。玉碗流光。于隋帝举其瑞应。不可殚述。(僧)髫年入道。既冠参方。乃于乙酉之春二月之望。匿影台山。挂笠华顶。长跪佛前。志心发愿。檀烟凝座。宝钵映沉水之光。华蕊含香。金刀剖偃月之血。展剡溪藤。磨端石砚。落红点点飞霞衬蛱蝶之衣。浓绿垂垂。鸣泉和猿猱之啸。书至经谈二会文演十信。频感天雨玉米。砌涌白华。笔端吐舍利之祥。几上列贝多之帙。末世所无得。未曾有经圆八十一卷。岁历两周寒暑。自尔已后。移锡遍游。六月披裘。朝嚼峨嵋之雪。千岩倚杖。暮蹑台山之冰。衡峰芋火。懒瓒同煨。鸡足禅心。头陀独笑。岁在戊戌。日躔大梁。行至邦江福国精舍堂头。有同参之谊率众。相留鹾台。悟宿世之缘。尽诚供养。于是四十九日。结坛行道。五月望旦。舍利垂降。万众稽首。千部回心铸双塔。以奉金骨构一阁以礼。琅函大江。左右同仰。真仪小院。深栖重开法社吉云。盘旋于制底之顶。香风飘拂于脱阇之铃。道力无边。愿轮已转。灵通昭著。妙应密回。仰酬我佛济度之深慈上祝
皇家绵长之福祚。功归檀信泽衍大千。兹因忏文付刻。谨序缘起于首。敢告同志。尽形修敬云尔。

　　古吴深栖继僧自述

　　舍利忏法目次第一严洁道场第二预行方便第三正明修意第四烧香散华第五端申礼请第六至心赞叹第七投诚礼佛第八具通忏悔第九恭敬咒心第十发愿回向

　　舍利忏法目次(终)

　　No. 1490

　　舍利忏法

　　天台沙门　继僧　着

　　定山比丘　严章　校

　　将行此忏分为十科演之。

　　第一严洁道场

　　原大道场建立。当以清净为先。庶几因境摄心。梵行方可成就。欲立忏坛。当于幽静之处。新构堂室(旧室亦无碍)。铲去旧土。复于净处。取无瓦石。新土用填其地。以香水和涂。极令严净。上悬白绫宝盖。称坛大小盖内悬轩辕镜盖边悬五色缨络。复于盖中。悬五色宝幡。遍室悬诸缯。彩幡华(所悬之华。并宜大小。参差方合天人散华之状)。坛中供释迦牟尼佛。作说法相。左边供金刚手菩萨。作忿怒形。右手执金刚杵。左手持白拂。右边供摩尼金刚菩萨。左手持宝珠。右手执白拂(如无二菩萨相。亦无妨○依经宜作画相。左右复有天王天女等形)像前列众好华。并炉台庄严等事(须雅重如法)坛心供舍利宝塔(无亦无妨。宜作一画塔相)坛中周设荐席(虑地𢍉湿)软以絮褥(不用氍瑜毡属。盖以佛顶经遮止故也)斋坛周悬纱幔。禁一切人不得入也。礼忏行人。着新净衣(如无新衣。浣染亦可薰沐为主)浴后披着。方入道场。净鞋齐整。不得杂乱(入坛时次次而脱出坛复穿)其大解时须换故。衣沐浴后。仍着净衣。终期如是。日日当营。新采名华。及种种佳蔬鲜果。供养三宝。务须竭尽。精诚方有感。降坛中二十四人。以还多则不可。

　　第二预行方便

　　礼忏行人。将入道场。身心散乱。须预行方便之法。当七日营别室。不得与道场。同处日夜。调习忏文。极令精熟。为主忏者。当与道侣。平心静气。发明忏意。并出入起止之仪。梵音高下之节(全以和顺为妙)。亦通染浣纫缝。及期中所应办事。其余治生杂务。一切外缘。即时屏息。但念精诚。礼忏咒心。圆满必得亲见十方诸佛诸大菩萨。必蒙灌顶授记。所求如愿。皆获如意。不得一念。思忆五尘(色声香味触)。勤息三毒(贪嗔痴)。永绝爱欲。当人各有无始以来妄想恶习。应须作法舍离。方不为忏中障碍。行人当观何戒。不严速求改悔。何习偏重。呵去调停。苟能三业清净(身口意)。则感应道交。自获圆满如愿也。

　　第三正明修意

　　考夫诸忏。各有缘起。各有所宗。大悲忏。依大悲经而造。为欲灭一切罪。圆成无上道故。净土忏。依大阿弥陀经。观无量寿佛经。鼓音王经。佛说阿弥陀经而造。为欲消除诸障求。生极乐。得不退故。行愿忏。依华严经而造。为欲满足十大愿王。直超佛果故。药师忏。依药师经而造。为欲消除灾厄。续命延寿。早登佛位故。梁王忏。为㧞郗氏之苦。敕诸法师。采集大乘诸经而造。为欲使一切众生。离苦得乐故。慈悲水忏。亦缘迦诺迦尊者。以三昧水。洗除冤业。广依大乘诸经而造。为欲释一切罪。得证菩提故。其余楞严忏。报恩忏。地藏忏等。莫不各有所宗也。今此舍利忏法。盖此舍利感降。谨依大宝广博楼阁善住秘密陀罗尼经而造。为欲灭除一切重障。疾得无上菩提。亲见十方诸佛。得满一切所求故。经云。若人才闻此大宝广博楼阁善住秘密陀罗尼名字。除灭一切恶趣。才忆念此陀罗尼者。则为以诸微妙香华。供养十方一切诸佛。若能才诵。即得不退转无上正觉。乃至百劫千劫百千劫一切如来。不能赞叹。尽其功能。此陀罗尼。有大威力。一切诸魔。终不能作其障碍。一切冤家。恶友鬼神。药叉罗刹。人非人等。不得其便。增长无量善根。若才念此陀罗尼者。获福无量。何况久能诵持。其福。不可校量。乃至诵满一万遍者。一切所求之事。皆得成就。是故谨依本经。立为忏法。欲使修道者。行少善根。获大福利。现前见佛。得获灌顶较之诸忏。诚为捷要也。所贵行之精专一心感格。必获如愿。谨按忏期。依大集经。则七七日。准法华经。则三七日。又鼓音王经大弥陀经。则十日十夜。小弥陀经。则七日七夜。以此四等为期(其余五日三日。亦通方便)行人当一心一意。满七七日。乃至三七。一七昼夜。六时虔诚。礼佛诵陀罗尼。或坐或行。莫令散乱。不得接对外人。语论戏笑。放逸睡眠。托事延缓。当俯仰瞬。息系念咒。心为求感应。一心精进○问行法既多。云何一心○答有理有事。既入道场。身心收摄。如长空月。随处应缘。而本体不动名理。一心如礼佛时。不念余法。但专礼佛持咒时。心忆余文。但专持咒。其余诸法。悉亦如是名事。一心但得一心。必克如愿。

　　将临忏期。隔宿严净。取净水持大悲咒。二十一遍。散洒方隅为界。

　　第四烧香散华

　　(已净三业入道场。拈香讫当正立。作如是思惟。我为众生。发菩提心。有所求愿故。须总论三宝。广修供养三宝。垂慈必当念我。随我所求。证知我愿。先当唱云)。

　　一切恭敬一心顶礼十方法界常住佛一心顶礼十方法界常住法一心顶礼十方法界常住僧

　　(礼已烧香散华首者白云)。

　　是诸众等。各各长跪。严持香华。如法供养(众和云)十方法界三宝(各执手炉广运供养唱云)。

　住在于十方　　诸佛摄受我　　遍在于十方
　过去及现在　　未来诸世尊　　菩萨威德者
　我今悉皆礼(拜下想云)

　　(我此香华遍十方。以为微妙光明台。诸天音乐。天宝香。诸天肴馔。天宝衣。不可思议妙法尘。一一尘。出一切尘。一一尘出一切刹。旋转无碍互庄严。遍至十方三宝前。十方法界三宝前。悉有我身。修供养。一一皆悉遍法界。彼彼无杂无障碍。尽未来际。作佛事。普熏法界诸众生。蒙熏皆发菩提心。同入无生。证佛智想。已起立云)。

　　供养已。一切恭敬(一拜)。

　　第五端申礼请

　　(上来运想。供养已毕。此复添香。长跪执炉。起殷重心。偏请三宝。光降道场。不可轻忽。延屈至尊。当三业澄清。一心奉请。若不尔者。虚文无益。应想一切如来。并诸菩萨。随其方面。领诸眷属。入我道场。如住目前。不得如弹指顷。起于杂念初入时。迎请余时不用唱云)。一心奉请现坐道场本师释迦牟尼世尊(释迦是我等师。说大乘经。令我修此善法。当运心感此恩德。下去例为三请。每一请时。执炉拜下想云三业真性如虚空。释迦如来亦如是。不起真际。为众生。与众俱来受供养)一心奉请东方满月世界消灾延寿炽盛光王世尊(偈同改名前但下同)一心奉请西方教主接引导师无量寿世尊一心奉请南方宝生世尊一心奉请北方微妙胜世尊一心奉请一切世间乐见上大精进世尊一心奉请种种摩尼清净建立世尊一心奉请普现色身光世尊一心奉请定光世尊一心奉请相好光明世尊妙音胜世尊一心奉请无量音声世尊一心奉请大通智胜世尊一心奉请解脱王世尊美音王世尊一心奉请清净世尊清净施世尊一心奉请威德自在王世尊谤不动世尊一心奉请弥勒世尊舍利光王世尊一心奉请尽虚空遍法界十方三世一切诸佛世尊一心奉请尽虚空遍法界十方三世一切尊法一心奉请尽虚空遍法界十方三世一切诸舍利宝塔一心奉请大智文殊师利菩萨大悲观世音菩萨摩诃萨一心奉请大行普贤王菩萨地藏菩萨摩诃萨一心奉请大慈悲佛母摩耶菩萨摩诃萨一心奉请虚空藏菩萨金刚藏菩萨摩诃萨一心奉请安住地神菩萨婆删婆演帝夜神菩萨摩诃萨一心奉请金刚手秘密王菩萨善现菩萨摩诃萨一心奉请净诸业障菩萨清净慧菩萨摩诃萨一心奉请药王菩萨药上菩萨摩诃萨一心奉请普眼菩萨善会菩萨摩诃萨一心奉请马鸣菩萨龙树菩萨圆满藏菩萨摩诃萨一心奉请历代祖师菩萨摩诃萨一心奉请尽虚空遍法界十方三世一切诸大声闻缘觉贤圣僧(众唱云)一心奉请大梵天王帝释尊天护世四王欲色无色诸大天王获佛舍利坛塔伽蓝守护持咒诸善神王海龙八部天曹地府水陆空行一切神祇并诸眷属

　　上所奉请释迦牟尼文佛。东方世界药师尊佛。西方世界阿弥陀佛。以及十方世界一切诸佛。金刚手菩萨。观世音菩萨。文殊师利菩萨。普贤菩萨。十方诸大菩萨。一切圣贤。惟愿不舍慈悲。纳此微诚。他心圆鉴。道眼遥明。不离真际。降此道场。安住法座。摄取我等。(一拜)证知善法。行愿圆成。诸天魔梵。护法善神龙鬼等众。一切圣贤。随我请来。监守道场。拥护清净。同成善行。

　　(起立整衣。举三归毕。称南无本师释迦牟尼佛。出坛入观堂。香完自便)。

　　(此下正明礼忏余时皆从此起)。

　　第六至心赞叹

　　(堂中鸣钟齐集端秉一心运想䖍称)。

　　南无本师释迦牟尼佛(入坛就位举云)。

　　一切恭敬一心顶礼十方法界常住三宝(一礼已烧香散华首者白云)

　　是诸众等。各各胡跪。严持香华。如法供养十方法界三宝(各执手炉广运供养唱云)。

　　愿此香华云。遍满十方界。供养一切佛尊法。诸菩萨无量声闻众。及一切天仙。以起光明台。过于无边界无边佛土中。受用作佛事。普熏诸众生。皆发菩提心(拜下想云)。

　　(惟愿香华遍尘刹。供养十方三宝尊。梵天音乐。及名香宝衣宝膳。无边际一切尘刹。悉庄严。我身皆往修供养乃至尽于未来劫。我此供养无间断。为求三宝。大慈悲广度众生。成佛果)。

　　供养已。一切恭敬(一拜已跪唱云)。

　　稽首十方大觉尊。一切尊法诸菩萨。归命金刚舍利塔。大宝广博陀罗尼。敬运一心。修诸善法。神咒功德有大威。能降伏一切魔军。灭除无间重罪。能令现前身心。亲见十方诸佛。并见一切佛土。忆知无量宿命。如来灌顶。福慧难量。龙天归敬。神鬼钦崇。所有一切求愿。毕竟圆成。普利众生。广度群品。是故我等顶礼奉行(一拜起立拈香)。

　　第七投诚礼佛一心顶礼现坐道场本师释迦牟尼世尊(想云。能礼所礼性空寂。感应道交难思议。我此道场。如帝珠释迦如来影现中。我身影现如来前。头面接足。归命礼。此是忏主应三礼)一心顶礼东方满月消灾延寿炽盛光王世尊。(偈同前。但改药师如来影现中。下去仿此改名)。一心顶礼西方教主接引导师无量寿世尊一心顶礼南方宝生世尊一心顶礼北方微妙胜世尊一心顶礼一切世间乐见上大精进世尊。一心顶礼种种摩尼清净建立世尊。一心顶礼普现色身光世尊。一心顶礼定光世尊一心顶礼相好光明世尊妙音胜世尊一心顶礼无量音声王世尊一心顶礼大通智胜世尊一心顶礼解脱王世尊美音王世尊一心顶礼清净世尊清净施世尊一心顶礼威德自在王世尊谤不动世尊一心顶礼弥勒世尊舍利光王世尊一心顶礼尽虚空遍法界十方三世一切诸佛世尊一心顶礼尽虚空遍法界十方三世一切尊一心顶礼尽虚空遍法界十方三世一切诸舍利宝塔一心顶礼大智文殊师利菩萨大悲观世音菩萨摩诃萨一心顶礼大行普贤王菩萨地藏菩萨摩诃萨一心顶礼大慈悲佛母摩耶菩萨摩诃萨一心顶礼虚空藏菩萨金刚藏菩萨摩诃萨一心顶礼安住地神菩萨婆删婆演帝夜神菩萨摩诃萨一心顶礼金刚手秘密王菩萨善现菩萨摩诃萨一心顶礼净诸业障菩萨清净慧菩萨摩诃萨一心顶礼药王菩萨药上菩萨摩诃萨一心顶礼普现菩萨善会菩萨摩诃萨一心顶礼马鸣菩萨龙树菩萨圆满藏菩萨摩诃萨一心顶礼历代祖师菩萨摩诃萨一心顶礼尽虚空遍法界十方三世一切诸大声闻缘觉贤圣僧一心奉为大梵天王帝释尊天护世四王欲色无色诸大天王护佛舍利坛塔伽蓝守护持咒诸善神王海龙八部天曹地府水陆空行一切灵祇并诸眷属顶礼三宝

　　第八具通忏悔(众唱云)

　　敬为十方世界六道众生归投三宝求哀忏悔(执炉下拜想云)。

　　(无始以来。我与众生。背真向妄。汩没尘劳。轮回六道。无有出期。不遇明师。不敬三宝。广造众恶。不畏三涂。不信因果。无惭愧心。由是之故。没于三界。故于今日。恭对诸佛。舍利塔前。生大惭愧。广明因果。起大怖畏。归敬三宝。发露忏悔。断过去恶。勤修善法。自今以往。求道不退。为求菩提。广利众生。十方诸佛。有大慈悲。听我忏悔。皆得清净)。

　　(想已唱云)。

　　比丘(某甲)等。与一切众生。本性清净。廓彻圆明。包含万德。至妙至真。诸佛同知。万物同灵。皆缘无始妄想。执着奔驰。如沙乱水。昏浊无明。随烦恼性。造诸恶业。五逆十恶。毁谤大乘。非破三宝。污梵行人。侵凌常住。坏和合僧。不净说法。非律教人。覆讳过失。资纵贪嗔。内贪利养。外现威仪。破戒乱法。违逆师尊。无惭无耻。恶心炽然。如是重轻等罪。说莫能穷。由是因缘。命终当堕无间地狱。猛火刀山。备婴众苦。千万亿劫。无有出期。复于今日。众苦萦身。疾病烦恼。障我修行。今对舍利宝塔释迦本师(一拜)。并与十方诸佛。作我慈父。哀悯我等。起大悲心。受我忏悔。重罪得灭。诸恶消除。令我身心清净。饱沾法味。诵持秘密陀罗尼。证入一切功德海。所有誓愿。满足圆成(起云)。

　　忏悔已归命礼三宝(一拜)。

　　第九恭持咒心(首者白云)

　　尔时世尊。告诸大众。我今说此陀罗尼教王。此陀罗尼能成就无上菩提。若有受持。能除一切罪业。身得清净。或有求长寿者。求富饶者。求官位者。求男女者。求生十方诸佛国者。乃至一切所求之事。皆得成就。即说陀罗尼曰。

　　曩莫萨嚩怛佗(引)孽多南(引)(一)　唵(二)　尾补攞孽陛(三)　摩尼钵啰(二合)陛(四)　怛佗多(五)　你捺舍宁(六)　摩抳摩抳(七)　苏(上)钵啰(二合)陛(八)　尾摩黎(九)　娑(引)孽啰(十)　俨鼻[口*(上/矢)*(入/米)](十一)　吽(十二)　吽(十三)　入嚩(二合)攞(十四)　没䭾尾卢抧帝(十五)　麌呬夜(二合)地瑟耻(二合)多(上)孽陛(十六)　娑嚩(二合)(引)诃(十七)

　　(或一百八遍或四十九遍)(绕坛毕首者白云)。

　　尔时世尊。说此大宝广博楼阁善住秘密根本陀罗尼已。于此大地。六种震动。雨大宝雨。及大宝华。一切所来大众。咸皆欢喜。叹未曾有。能令一切善法。皆悉成就。证得十地(一拜)。

　　第十发愿回向(众跪唱云)

　　比丘(某甲)等。至心发愿。愿承诸佛之慈悲。身心悦豫。敬藉咒心之威德。福慧圆增。仰凭舍利。神光烛我菩提之路。得值本师弘誓。摄归正觉之门。诸根聪利。正念昭然。六度圆修。诸缘解脱。所冀自他。受用到处。全彰现前依正庄严。随时具足栖心禅观。扫荡魔军。安住道场。演扬妙义。得大智而兼行大行。亲承文殊普贤。满大愿以并运大悲。克绍观音地藏。广作佛事。普利众生。证入神通。圆登佛果。更愿十方世界一切众生。同登安乐之场。共会无为之舍。凡有志愿。必使从心。欲冀官尊寿永禄位增。而身若金刚。若祈财富英男库藏盈。而家多玉树。以至命终之后。往生净土之乡。再愿三途恶道。息苦停酸。以我所修善根。均济彼等。皆出轮回。生极乐国。虚空有尽。我愿无涯望佛垂慈证明摄受。

　　发愿已。皈命礼三宝(一拜)。

　　(起立宁神整衣添香首者。作梵众和云)。南无十方佛南无十方法南无十方僧

　　(执炉问讯徐行绕坛)。南无本师释迦牟尼佛南无消灾延寿药师佛南无阿弥陀佛南无定光佛南无弥勒尊佛南无大宝广博楼阁善住秘密陀罗尼南无舍利宝塔南无文殊师利菩萨南无普贤王菩萨南无观世音菩萨南无地藏王菩萨南无金刚手菩萨南无华严首菩萨

　　(绕毕归位复举)。自皈依佛当愿众生绍隆佛种发无上心自皈依法当愿众生深入经藏智慧如海自皈依僧当愿众生统理大众一切无碍和南圣众

　　(复称南无本师释迦牟尼佛。出坛入观堂观时。一心诵咒。香完自便)。

　　舍利忏法(终)
