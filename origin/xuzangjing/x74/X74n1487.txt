卍新纂续藏经第 74 册 No. 1487 慈悲地藏菩萨忏法


　　No. 1487

　　慈悲地藏忏法卷上

　　严净坛场

　　杨枝净水。遍洒三千。性空八德利人天。饿鬼免针咽。灭罪除愆。火𦦨化红莲。

　　南无清凉地菩萨摩诃萨(三称)

　　南无观自在菩萨(三称)　(众持大悲等咒心经毕举)　摩诃般若波罗密多(云云)。

　　唵。捺摩巴葛瓦帝。阿巴啰密沓。阿优哩阿纳。苏必你。实执沓。牒左啰宰也。怛塔哿达也。阿啰诃帝。三药三不达也。怛你也塔。唵。萨哩巴。桑斯葛哩。叭哩述沓。达啰马帝。哿哿捺。桑马兀哿帝。莎巴瓦。比述帝。马喝捺也。叭哩瓦哩莎喝。

　　愿将以此胜功德。祝赞
皇帝万万岁。圣明君。诸国来朝位。南无无量寿。祝赞皇帝万万岁(再云)。

　以此经咒功德　　回向护法龙天
　三界岳渎灵聪　　守护道场真宰
　祈福保安平善　　庄严无上菩提
　普愿法界众生　　共入毗卢性海

　　香赞

　　炉香乍爇。法界蒙熏。诸佛海会悉遥闻。随处结祥云。诚意方殷。诸佛现全身。

　　香云盖菩萨摩诃萨(三称)

　普贤王菩萨　　象驾光临
　有一菩萨　　结跏趺坐　　名曰普贤
　身白玉色　　五十种光　　光五十种色
　以为项光　　身诸毛孔　　流出金光
　其金光端　　无量化佛　　诸化菩萨
　以为眷属　　安庠徐步　　雨大宝华
　至行者前　　其象开口　　于象牙上
　诸池玉女　　鼓乐弦歌　　其声微妙
　赞叹大乘　　一实之道　　行者见已
　欢喜敬礼　　复更读诵　　甚深经典
　遍礼十方　　无量诸佛　　礼多宝佛塔
　及释迦牟尼　　并礼普贤　　诸大菩萨
　发是誓愿　　若我宿福　　应见普贤
　愿尊者遍吉　　示我色身

　　普贤王菩萨摩诃萨(三声)

　　一切恭敬一心顶礼十方法界常住佛一心顶礼十方法界常住法一心顶礼十方法界常住僧

　　是诸众等各各胡跪严持香华如法供养。

　愿此香华遍十方　　以为微妙光明台
　诸天音乐天宝香　　诸天肴膳天宝衣
　不可思议妙法尘　　一一尘出一切尘
　一一尘出一切法　　旋转无碍互庄严
　遍至十方三宝前　　十方法界三宝前
　皆有我身修供养　　一一皆悉遍法界
　彼彼无杂无障碍　　尽未来际作佛事
　普熏法界诸众生　　蒙熏皆发菩提心
　同入无生证佛智

　愿此香华云　　遍满十方界　　供养一切佛
　尊法诸菩萨　　缘觉声闻众　　及一切天仙
　以起光明台　　过于无边界　　无边佛土中
　受用作佛事　　普熏诸众生　　皆发菩提心

　　南无宝昙华菩萨摩诃萨(三称)

　　释迦如来　证明礼忏

　　(宣疏通诚悉如常)

　　(主者引众梵声称赞)

　　以此称赞三宝功德。修行无上大乘善根。奉福上界天龙八部。梵王帝释。护世四王。三十三天。阎罗五道。六斋八王。行利鬼神。天医使者。护法星干。各及眷属。僧伽蓝内。护正法者。祝延当今
皇帝。统御万年
太子千秋。金枝玉叶。郡邑宰辅。土境士民。师僧父母。善恶知识。造寺檀那。十方信施。广及法界。一切众生。藉此善根。平等熏修。功德智慧。种种庄严。此世他生。同登乐地。

　　(举赞佛偈)

　佛智真如清净月　　无缘寂照朗虚空
　斯心尽处是菩提　　是故志心归命礼启运慈悲地藏忏法今当归命三世诸佛南无过去毗婆尸佛南无尸弃佛南无毗舍浮佛南无拘留孙佛南无拘那含牟尼佛南无迦叶佛南无本师释迦牟尼佛南无当来弥勒尊佛南无地藏王菩萨

　无上甚深微妙法　　百千万劫难遭遇
　我今见闻得受持　　愿解如来真实义

　　建此地藏菩萨慈悲忏法者。为令一切众生发欢喜心。成善法益。而兴忏法。为令一切众生破除烦恼。成对治益。而见忏法。亦令一切众生从戒定慧。自闻思修。成五根力。得生善益。而修忏法。复令一切众生修世出世业。证第一义。八理益故。而行忏法。良以法界一切众生。皆由不如实知。真如法一。不守真常。动转业现。妄起无明。境界为缘。觉心凝寂。旋乖法性。相续遍计。取执自他。展转相因。善恶果报。无记三性。苦乐迭奏。如谷随声。临镜随影。遂有凡伦。生起诸相。升沉轮替。羁锁难离。法性元明。于是汩没。故曰三界惟心。万法惟识。悟惟心之妙理。罪福同是空华。迷法性之圆明。善恶无非实果。所以轮回三有。远涅槃山。漩澓四生。入生死海。波波造业。岌岌为愆。垢如山积。易塞真空。惑似冰坚。难分俗谛。机感我佛。应入娑婆。地藏慈尊。云臻大集。垂形月印。降迹星罗。运同体之慈仁。济有情于苦海。垂无缘之悲仰。度六道于爱河。荡涤尘缘。湔除惑垢。以是因缘。忏摩爰启。奈何(某)等。妄境迷心。幻缘翳识。自从旷劫。报入娑婆因无明而顺业。愚分真俗亲疏。禀有识以违仁。孰辩贤恶可否。纵酒昏迷。恒无智慧。纵欲败度。每有愚痴。恃己聪明。陵人傲物。依他起见。自实愆疣。所有之过恶无穷。招报之年期不既。若不忏涤于身心。必致罪弥于宇宙。计招业报。定入三涂。尽未来时。何由解脱。故(某)等今日。率诸净信。广具香华。普设供养。结水月之坛仪。行忏摩之法事。求哀悔过。发露披陈。已作之罪。悉冀消灭。未作之𠎝。不敢复造。是故。归依十方尽虚空界一切诸佛(一拜)归依十方尽虚空界一切尊法(一拜)归依十方尽虚空界一切圣僧(一拜)

　　次复志诚归敬。启请梵王帝释。护世四王。天龙八部。业道冥王。应现我前。证知忏悔。是故(某)等。宜各志诚。五体投地。如泰山崩。归命顶礼。一切诸佛。南无本师释迦牟尼佛南无阿弥陀佛南无弥勒尊佛南无师子奋迅具足万行佛南无觉华定自在王佛南无一切智成就佛南无清净莲华目佛南无袈裟幢佛南无师子吼自在力王佛南无功德云佛南无文殊师利菩萨南无普贤愿王菩萨南无财首菩萨南无阿逸多菩萨南无定自在王菩萨南无观世音菩萨南无本尊地藏王菩萨

　　礼诸佛已。次复忏悔。(某)等从无始以来。至于今日。皆由不信三世诸佛。是归依主。不信五时妙法。是甘露食。不信六和圣贤。是导迷师。所以轮回三界。随顺妄习。往复四生。逆生死流。迷沦苦海。无解脱期。而我等虽复粗知三宝。曾未发心修行。尤与一切众生。内计我我。外逐妄缘。称三毒根。随六尘境。遍造五逆十恶。广兴杀盗淫欺。乃至广开八万四千诸尘牢门。障闭八万四千诸般若道。三善路截。四恶道通。无始至今。尚在凡夫。故大觉世尊。地藏菩萨。云集忉利。深起哀怜。报本垂慈。教行忏悔。夫。论忏悔者。必先忏悔三毒五逆。元首消除。业无生起。则六根十恶。欲造无由。尘劳门闭。妙行斯前。胜境冥通。菩提可逮。故(某)等今日。生增上心。立坚固行以为灭罪方便。则三毒六根。及缘生诸法。自然应念消忘。修行自在。是故今日。求哀忏悔。然行忏者。当知惑业。各有元由。使我流转。三毒是咎。于是先忏三毒惑因。次悔恶业苦果。何以故尔。苦因业有。业为惑成。生起连环。三世不息。生起元由。仍归意地。意妄起故。身口业随。而此意业。复有三名。一曰悭贪。二号瞋恚。三是疑痴。由疑痴故。顿起结使。故知百千烦恼。咸根三毒。能令众生。常住三途。然有三途者。皆由三毒滋润。故招生死轮回。若诸众生。纵脱泥犁。得还人道。复受贫穷孤露之身。以酬悭贪不信佛故。若有众生。饿鬼罪毕。得还人伦。复受凶佷顽钝之躯。以酬不信大乘之报。若有众生。脱旁生道。生人伦中。愚痴无智。如醉如痴。以酬不随众中修学之故。以是因缘。邮传三道。虽其受报千差。察其本源。各从意地。意业既有如斯苦报。岂得安然而不忏悔。然此三种。俱名为毒者。盖能灭一切众生法身慧命故。亦名此烦恼。以为无明昏乱。能以昏烦之法。恼乱众生故。亦名此烦恼以为染污无知。能盖蕴真如清净理故。亦名此烦恼以为怨贼。能灭众生五分法身与功德法财故。亦名此烦恼以为爱河。汩没众生于生死海。不能到涅槃岸故。亦名此烦恼以为牢狱。能桎梏众生不得解脱自在故。如是烦恼牵连六道。捆缚四生。造业无边。轮回不绝。皆由此烦恼以为贼媒。嫁祸千差。娶苦万别。是故(某)等今日。志诚求哀忏悔。如是三毒。应念屏除。又念(某)等。无始来今。身既人间受报。虽复修行善法。而于一止。二观。三因。四缘。五蕴。六蔽。七趣。八倒。九有。十境。十一遍使。十二重城。十六知见。十八界。二十随。二十五我。六十二见。八十八见惑。九十一思惟。百八枝末尘劳。八万四千烦恼。各随本数。俱系无明。昼夜炽然。前逼识浪。局迫心源。开诸漏海。涌没真如。恼乱圣贤。六道四生。迷惑三空。障蔽六度。如是烦恼。弥覆觉明。果报婴心。身难逃逭。是故今日。哀恳慈尊。受我殷勤志心忏悔。烦恼结习。一念冰清。闻思修业。行解圆成。仰愿十方三宝。十轮地藏能仁。以本慈力。以本悲力。誓愿神通之力。摄受我等。求哀发露。一切烦恼。皆悉伏断。行愿精明。菩提果熟。一切生因。永不复受。相与志信。等一痛切。五体投地。如大山崩。虔恭运想十方。顶礼一切诸佛。南无释迦牟尼佛南无阿弥陀佛南无弥勒尊佛南无无边身佛南无宝胜佛南无波头摩胜佛南无宝相佛南无师子吼佛南无净月佛南无大通山王佛南无文殊师利菩萨南无普贤菩萨南无观世音菩萨南无定自在王菩萨南无无尽意菩萨南无大势至菩萨南无地藏王菩萨

　　礼诸佛已。次复忏悔。夫忏悔者。盖论改往修来。自新悔故。然现业易制。修行可达。宿习难除。必假忏法。今夫行人。好正而固邪。欲洁而偏染。不教而自能。不愿而自为。称然若有驱策而不能已者。宿习之所使也。德隆而行鄙。行善而身凶。多障多歉。数病数恼。绵然若有机缄而不能释者。结业之所召也。兹非一生一劫之缘。乃是无始以来。念念受熏。种子异熟。现行牵成。故非忏悔。莫能释之。然欲忏已往之愆尤。必藉当来之行业。以致入圣超凡。咸从斯举。当从佛语。如法修行。而先须知止。正心诚意。明德。知止定静。则诸恶不作。正心安虑。则众善必行。诚意格物。则已往之愆。尤可释。明德自新。则将来之福慧可期。莫疑小善以为无福。小善不作。何以成圣。莫疑小恶以为便行。小恶若积。足以灭身。各宜努力。同忏愆尤。经云。罪性本空。由心妄造。而福体无基。皆从心得。罪既从空以妄造。福亦自心以觅址。而(某甲)等。既未离于凡地。触向都迷。事非资于圣典。忏悔何崇。是故今日。起勇猛心。发精勤心。忏悔夙愆。然忏悔功德。力不思议。何以故。天上五衰相现。忏之仍复天伦。人间弑逆报熟。悔之复还人道。能令行人得安隐乐。若能努力投诚。志心发露。三障愆由。自然消灭。是故(某)等。求哀忏悔。又复自从无始生死以来。因无明故。果报奚穷。由烦恼性。造十恶业。耽染爱着。贪欲奋驰。结色流爱。精欲烦恼。瞋恚交争。忿恨自他。怀害无过。杀业烦恼。性识愚痴。不分善恶。惟色惟心。惛愦烦恼。我及我所。陵人傲物。盗窃名器。上慢烦恼。疑惑圣教。邪正不知。进止难决。犹豫烦恼。拨无因果。着断着常。永堕见坑。戒禁烦恼。不识缘假。身受心法。执计四倒。迷于三世。误人误己。常在三途。边见烦恼。亲近恶友。疏远善人。不理正知。身见烦恼。是二十随。缠缚三界。遍受四生。展转轮回。无有罢期。今(某甲)等。发露求哀。皆悉忏悔。又复于中。随烦恼性。无惭无愧。不畏鬼神。不知因果。造罪无边。曾未忏悔。又复悭贪己物。吝不与人。见他财宝。枉取贪求。奢诞五情。不怀六念。放逸身心。不摄烦恼。心行弊恶。道违清规。偏行𢡖刻。不忍烦恼。是法怠堕。非理精明。悠悠缓纵。不勤烦恼。静虑躁动。进止沉凝。纵心自恣。不勖烦恼。触境生意。不辩是非。掉举失念。无知烦恼。瞋讥苦乐。毁誉利衰。逐情奔逸。矫乱烦恼。阿佞时态。謟曲紏纷。覆藏隐善。不直心烦恼。易忿难悦。嫉妒良善。謟诳爱憍。害毒烦恼。面是背非。乖经违典。非理虿人。循情屈己。谓合时宜。乃至苦集灭道。世出世间。十二因缘。顺观生起。反观还灭。轮转烦恼。致于尘沙。障乎化道。无知止于中途。构起六粗。动转三细。皆由烦恼性恶。盖覆心地秘藏。如是惑因。幻造业果。如我今日。求哀忏悔。乘今精进之功。及诸佛神通之力。十使永息。三毒顿忘。三惑烦恼。令尽无余。三途解脱于身心。一念无忘于智地。开七觉华。证十地果于佛菩萨。同获无生广及自他。入心地藏。忏悔发愿已。归命礼常住三宝。

　　赞

　　心地秘藏。烦恼紏缠。因之身口意相连。造罪广无边。稽首金仙。众恶一时蠲。

　　南无地藏王菩萨(三称　出忏如常仪式)

　　慈悲地藏忏法卷上
卍新纂续藏经第 74 册 No. 1487 慈悲地藏菩萨忏法


　　慈悲地藏忏法卷中

　悲愍为茎智慧叶　　三昧为须解脱敷
　菩萨蜂王食甘露　　我今敬礼佛莲华

　　一切诸佛。愍念众生。为说慈悲地藏忏法。今当归命。一切诸佛。南无释迦牟尼佛南无阿弥陀佛南无当来弥勒佛南无山王佛南无智胜佛南无净名王佛南无智成就佛南无无上佛南无妙声佛南无满月佛南无月面佛南无三世诸佛南无文殊师利菩萨南无普贤菩萨南无观世音菩萨南无普广菩萨南无虚空藏菩萨南无金刚藏菩萨南无地藏王菩萨

　　礼诸佛已。次复忏悔。上来略忏烦恼障竟。惑障清净。业因不继。业无偶匹。造罪何由。次当忏悔业障。业相虽多有漏无漏。黑白捡之。收无不尽。然佛言五戒。儒说五常。常戒虽殊。体本元一。克己复仁。慈心不杀。见利思义。不与不取。非礼不视。宁许奸邪。言可翻覆。信则断金。嗜酒灭身。妄言败德。坚持常戒。人道无亏。此五善业。同名有漏。以不能超越同居界故。复有胜伦。不惟悭己。以物慧他。不特不杀。性嗜好生。虽未离淫。进止有节。赞美十善。叹护一乘。摄散精勤。修未到定。果感地居。主小千界。报似胜人。皆归有漏。更复有人。厌欲苦粗。欣色净妙。修四种定。感十八种天。虽伏烦恼。尚未断灭。色漏未除。复有深机。厌色牢笼。尽识归空。观空想灭。以无所处。灭尽顶天。寿经沙劫。复坠轮回。未获无生。亦名有漏。如向若人若天。虽修善业。不出轮回。俱名黑业。若修禅观。依止观空。始五停心。总别相境。身受心法。次第观成。行三十七品之助道。观一十六行之正修。破八十八之见使。得证见道。除九十一之思惟。身证无生。心境寂灭。以正遍空。离五蕴山。出生死海。居涅槃顶。于法无为。不得度生。未名菩萨。若于中乘因缘体法。从无明缘行。乃至忧悲苦恼。自无明灭。忧悲苦恼亦灭。如是逆顺体法。惑寂智灭。疾证无为。病在无机。并收小果。若夫菩萨名大乘者。自身未度。先度众生。发僧那于始心。终大悲而赴难。广行六度。功越三祇。修漏无漏之慧业。获生无生之慈悲。开佛见知。证极自性。合本有之灵明。悟心地之秘藏。心佛众生。同归三德而已。奈(某)等所以不能解脱者。皆由性识无定。逐境生心。染习结业。净习结果。为善为恶。曾未暂停。轮回五道。遍历四生。动经尘劫。迷惑障难。如鱼游网。将逝长流。脱或暂出。又复遇网。但因妄见。妄习发生。邮传三界。旅邸四生。出没不停。自招剧咎。皆由十种妄习。不得解脱。云何为十。一者淫习交接。二者贪习交吸。三者慢习交陵。四者瞋习交冲。五者诈习交诱。六者诳习交诬。七者怨习交嫌。八者见习交明。九者枉习交加。十者讼习交諠。由斯十习。造十恶果。皆由六根。种种构造。致地狱报。六根交受。以是因缘。故当忏悔。

　　第一先忏淫习者

　　男女根境。交接相磨。研磨不止。摇动根尘。汝怜我色。我爱汝心。日月岁深。转复尪瘵。眠梦不安身。肢疼痛𢡖凄不乐。临欲令终。父母妻努。洞伤死别。亡者神识。昼夜长行。去无遮止。即身应受。业报铁床。经劫受苦。无量无边。是故诸佛色目行淫。同名欲火。菩萨见淫。如避火坑。我与众生。无始来今。而元不知。远离色欲。避淫火坑。于内外境。男女身分。迷色迷心。广造丑业。自破净戒。毁他性遮。耻他门户。坏贤节名。不男不女。五种非人。或比丘尼。亦嗜欲习。造地狱因。受苦无量。故于今日。恭对圣贤。剖露披陈。求哀忏悔。愿十方佛。地藏能仁。倾甘露水。湔除罪垢。使我无始欲习。化为尸罗净缘。究竟菩提。成就戒德。登欢喜地。永截轮回。

　　第二忏悔贪习者

　　贪习业现。发于相吸。吸引不止。滋蔓贪根。犹如磁石。铁针同伦。知足之人。虽贫亦乐。不知足者。富更愈求。殊不知富招极祸。丧家失命眷属分离。更有三缘。不求自至。或遭水火。无妄横罗。或生逆子。弛法凋残。消瘦家园。苦等剜肉。纵能善御。耗散无期。是故诸佛色目多求。同名贪水。菩萨见贪。如避瘴海。我与众等。无始来今。而全不知。多求多苦。不离瘴海。轻重宝物。利禄公私。枉骋驰求。相吸恶取。劫夺剽掠。横毒良民。于三宝财。混乱杂用。托公私益。偷越关津。盗窃铢锱。欺瞒圭合。以粗易好。以短换长。巧计百端。希望毫𨤲。益我贪心。贪得无厌。至受轮回。故我今日。恳佛哀怜。受我忏悔。所有贪业。皆悉消除。乘斯礼忏功德。增伊檀度焚熏。以此胜因。满波罗蜜。究获净心。登离垢地。

　　第三忏悔慢习者

　　慢习交陵。发于相恃。驰流不息。腾逸奔波。无明海阔。积水贪深。如人口舌。自相绵味。因而水生。彼此相鼓。累劫成仇。相攻辩驳。讼及经生。死有血湖。灰河。热沙。洋铜灌口等报。是故诸佛色目我慢。同名痴海。菩萨见慢。如避巨溺。(某)及众等。无始至今。而浑不知痴慢水溺。随世八风。波浪千叠。漂生死海。沉慢见河。张憍慢帆。入无明流。泳洋沉沦。无有出日。又复或恃种性。憍慢余人。或以聪明。轻欺后学。乃至未得谓得。未证谓证。妄窃道器。讹述后生。如是等慢。不可具说。恭对三宝。悉皆忏悔。愿(某)静虑。圆成忍波罗蜜。越慢溺海。登涅槃山。发智光明。入一乘地。

　　第四忏悔瞋习者

　　瞋习交冲。发于相忤。忤结不息。心热发火。铸气为金。斗生恶业。生有刀轮剑戟。斧钺锯枪。是生冲冤。杀气飞动。瞋习相击。则有宫劓斩刖。剉刺捶击等报。是故诸佛色目瞋恚。同名刀剑。菩萨见瞋。如避诛戮。我与众等。无始来今。而曾不知瞋恚恶习。揽斯交冲。师瞋弟子。弟子瞋师。父母六亲。姻戚故旧。邻里乡党。更互相冲。紊然较计。誓不和谐。不念自无慧力。彼有福缘。妄争高下。竞结冤仇。自有愆尤。多方文饰。他鲜过失。广为簸飏。如是瞋恚无量无边。故我今者。恭对圣贤。所有瞋习。悉皆忏悔。精进止观。成波罗蜜。𦦨慧增明。证无上道。广与众生。同登四地。

　　第五忏悔诈习者

　　诈习交诱。发于相掉。相嘲不住。引起烦恼。如水浸田。稗莠生长。荒芜良稼。善谷不生。诈习相延。是非空构。矫设异议。罔冒豪雄。弹压彼此。欺诈自他。曲媚时宜。相加枉直。则有杻械枷锁。杖笞棒挝等报。是故诸佛色目奸伪。同名谗贼。菩萨见诈。如畏豺狼。我与众等。无始至今。而宛不知。诈伪豺狼。谗人如是。反趁夙习。遍起謟伎。衙仗豪门。颠覆良第。不任忠信。偏诈无辜。递相诱引。非作非为。舍于八正。邪命邪求。亡身丧命。俱系诈缘。如是等因。造无量罪。终招苦果。无由出离。故我今日。恭对圣贤。求哀忏悔惟愿三宝。地藏慈尊。哀怜摄受。证我披陈。上来五习。等一消除。三昧总持。入那伽定。禅波罗蜜。举念具足。究竟菩提。发无碍辩。乐说无尽。广接有情。出轮回海。同登彼岸。过难胜地。证佛无为。现前众等。相与志心。等一痛切。归命敬礼一切诸佛。南无释迦牟尼佛南无金刚不坏佛南无金宝光佛南无金龙尊佛南无精进军佛南无精进喜佛南无宝火光佛南无宝月光佛南无现无愚佛南无宝月佛南无文殊师利菩萨南无普贤菩萨南无师子幡菩萨南无师子作菩萨南无虚空藏菩萨南无观世音菩萨南无地藏王菩萨摩诃萨

　　礼诸佛已。次复忏悔。

　　第六诳习交诬

　　诬妄不止。心欺造奸。则有尘秽屎尿污言。如尘随风。各无所见。沉溺腾跃。飞坠漂沦苦报等事。是故诸佛色目欺诳。如同劫贼。菩萨见诳。犹践蛇虺。我与众等。从无始来。至于今日。而尤不知欺诳蛇虺。曾未远离。或随诳习。心计异端。口发诬言。见言不见。闻言不闻。知言不知。作言不作。面是背非。哄骗无知。背恩负义。而亲不亲。诳妄说法。瞒昧愚伦。言已则高登圣位。毁他则堕在凡夫。而不知自入见坑。牵人入狱。将招苦报。无量无边。若不忏悔。焉可灭除。是故今日。恭对诸佛。一一披陈。求哀忏悔。从今已往。真实修行。智慧现前。满波罗蜜。真语实语。不诳不欺。精进菩提。悟心地藏。

　　第七怨习交嫌

　　发于衔恨。由忿为先。怀恶不怠。结怨为性。不能含忍。热恼奋驰。则有投辞控诉。讼及公庭。故即飞石投礰。匣贮车槛。瓮盛囊幞。如阴毒人。怀抱畜恶。报有投掷擒捉。击剚抛撮无间等事。是故诸佛色目怨恨。同违害鬼。菩萨见冤。如饮鸩酒。我及众生。无始至今。而实不知冤恨鸩酒。醉无明家。怨习交嫌。相衔相恨。结怨结仇。或父母边。忤逆不孝。兄弟姊妹。姑姨伯叔。眷属良朋。师僧共住。违教弗训。如是嫌恨。未得忏除。故我今日。仰对三宝。地藏慈尊。鉴我生来所有冤仇。悉皆消灭。未结冤业。不敢复作。智慧远行。应念成就方便波罗蜜。真实证其中。具足神力。应化十方。度诸有漏。到涅槃山。

　　第八见习交明

　　发于相违。相违不止便怀戒禁。邪悟诸见。相反出生。如是即有主吏官曹。辨正文词。考諊邪伪。如行路人。往来相见。是习相交。报有勘问权衡。推案察访。对镜照明。承认允伏。善恶判官。及诸童子。手执文券。辩㭊谣讹。諊讯等事。是故诸佛色目邪见。同名见坑。菩萨见诸虚妄。遍计遍执。如临毒壑。我与众等。无始来今。而竟不知邪见交明。真似毒壑。于诸谛理。妄计博度。执我我所。起诸邪见。着断着常。着空著有。戒取见取。随事生心。拨无因果。妄举邪缘。谓是正道。更有迷明。投崖拔发。尝秽卧薪。舍身误为。无益苦行。乃至命终。直堕无间。如是见业。曾或有之。故我今日。恭对十方调御。归命地藏慈尊。忏悔邪见邪思。顷成正知正见。(某)与众等正心不动。八地高登。愿波罗蜜。一生成就。等与含生。咸阶圣果。俱悟无为。同归秘藏。

　　第九枉习者

　　枉习交加。发于欺诳。由欺谤故。内无实心。誉人以善。惟恐不至于天。毁人以恶。尤虑不及于渊。讥毁良善。贬斥沙门。志不忠贞。心存虚伪。如是故有合山磕石。碾硙耕磨。如谗贼人。逼枉贤良。枉习相排。以有捺捶按蹙冲度诸事。是故诸佛色目怨谤。同名谗虎。菩萨见枉。如遭霹雳。我与众等。无始来今。而更不知。枉习欺谤。的如谗虎。或以枉法。诬陷亲朋。谗害师僧。及余人辈。心无慈忍。𢡖刻无辜。鳏寡孤独。横罗奇殃。致死含冤。难可由欣。如是怨谤。业相无边。故我今者。正意诚心。恭对圣筵。发露忏悔。所有枉习。悉使冰消。行愿成就力波罗蜜。不兴恶念。更造三途。永摄人天。当修善慧。引导有情。同归正觉。

　　第十忏悔讼习者

　　讼习交喧。发于藏覆。不能隐恶扬善。而反嫉善妒能。发宣隐恶。使彼难容。唯恐我不胜人。人便胜我。意气刚愎。旁若无邻。自作之罪。不使伊闻他违常仪。恚类宣布。如是故有鉴证分明。不自藏影。如人日中。毛发自露。故有业镜火珠。披露宿业对验等事。是故诸佛同名阴贼。色目覆藏。菩萨见覆。如戴高山。履于巨海。我与众等。自从无始。迄于今生。而终不知。讼习妄缘。藏护瑕玼。包含过失。言已。则无德不归。说他。则何恶不有。气质憍慠。目空无人。喧及公私。言词巧构。经年累世。无有罴期。又复发喧私忿。彰露恶形。不顾身命。何怜家室。心心相续。意在前人。念念无穷。唯图快己。如是因缘。皆由掉举。致成重喧。展转相应。会无暂辍。故我今日。恭对世尊。地藏菩萨。始从淫习。终至讼喧。是十习因。造百千业。及至地狱。六受交报。及与三途。无不由之。一一披陈。重重忏悔。愿佛菩萨。倾大甘露沃灭习因。慧𦦨光明。烁破痴暗。行愿成就。禅观精深。智波罗蜜。皆悉圆满。法云遍界。普荫群机。法雨滋沾。同明道种。修菩萨之愿力。证无上之菩提。究竟圆成十地妙行。相与志心。等一痛切。五体投地。如泰山崩。归命顶礼。一切诸佛。南无释迦牟尼佛南无无量寿佛南无无垢佛南无离垢佛南无勇施佛南无清净佛南无清净施佛南无娑留那佛南无水天佛南无坚德佛南无旃檀功德佛南无无量掬光佛南无文殊师利菩萨南无普贤菩萨南无观世音菩萨南无金刚藏菩萨南无无尽意菩萨南无定自在王菩萨南无地藏王菩萨

　　礼诸佛已。次复忏悔。向来已忏烦恼障竟。次悔业障。今当忏悔报障。经云。假使百千劫。善恶业不亡。因缘会遇时。果报还自受。故知习因业果。招感不差所以世尊而示金枪马麦。木槊头疼。以斯令人灼然可式。何以知然。天上五衰相现。忏之即脱猪身。人间五逆报熟。悔之顿除狱报。如斯等类。弥遍经文。故知忏悔。实能灭祸。而我凡夫。以无道眼。安辩因果唯逐六尘。勾引六识。趁外六境。起内六妄。遍造十恶。迷失一真。罪既凭六根而互造苦还依六识以交婴。云何名六。

　　一者眼根见业

　　招引恶果。斯见交报。是人将终。先见猛火。弥𦦨烧空。亡者神识。乘烟飞坠。入无间中。发明二相。一是明见。遍见恶物。刀山岌岌。剑树峨峨。亡者神识。生无量畏。二者暗见。寂然不见。亡者神识。心生恐怖。如是见火。烧见。则为明暗。恐怖之色。烧听。则为镬汤融铜。振响之声。烧嗅。则为黑烟紫雾之气。烧舌。则为焦丸铁糜之味。烧身。则为石灰炉炭之触。烧心。则为星火迸洒。鼓扇不息之思。如是六种。一时交受皆由昔者眼贪幻色。今报如是。伊不忏谢。何有出离。而我众等。无始来今。或贪幻色。心着妄尘。玄黄朱紫。红缘鲛绡。珍奇宝玩。男女容颜。驰境好逑。起非法想。造恶无穷。招报如上。故于今日。恭对三宝。地藏慈尊。忏悔往业。从今日去。摄心内照。不逐外尘。实境现前。见净妙色。发真观智。不染习因。得如所愿。满菩提果。

　　二者忏悔闻报

　　由妄闻习。招引恶愆。此闻业交。临命终时。先见波涛。没溺天地。亡者神识。降注乘流。入无间中。发明二相。一是闻听。听种种闹。精神愗乱。二者闭听。寂然无闻。幽魄沉没。如是闻波。注闻。则能为责为诘。注见。则能为雷为吼。注息。则能为雨为雾。洒诸毒虫。周遍满身。注味。则能为脓为血。种种杂秽。注触。则能为畜为鬼。为屎为尿。注意。则能为雹为霰。摧碎心魄。如是皆由耳根造业。招报而然。我与众等。无始来今。或为音惑。宫商弦管。吴歌郑声。檀板演剧。男女优伶。妖娆曲调。种种淫词。着境迷心。起非法想。造罪无边。当报如上。故于今日。发露披陈。求哀忏悔。乘此闻熏。俾我耳闻法身之妙理。仗今忏法。即成般若解说之圆音普化有情。同归寂忍。

　　三者嗅报交时

　　嗅习业熟。其人命终先见毒气。充满远近。亡者神识。从地涌出。入无间中。发明二相。一是通嗅。被诸恶气。熏极心扰。二者塞嗅。气掩不通闷绝于地。如是嗅气。冲息。则能为质为履。冲见。则能为火为炬。冲闻。则能为没为溺为洋为沸。冲味。则能为馁为爽冲触。则能为绽为烂。为大肉山有百千虫。咸来咂食。冲思。则能为灰为瘴。为飞砂砾。击碎身体。如是嗅业妄报如向。我与众等。从无始来。至于今日。或为鼻惑。造众过愆。或贪诸香。沉檀降速。牛首苏合。麝脐龙脑。鸡舌马蹄。男女身分。姿态娇柔。遍逐幻尘。造诸触业。果报熟时。将何可免。是故今日恭对三宝。求哀忏悔。从今已去。尽未来时。安那般那。常闻五分法身之香。舍生受生。永离生死臭秽之气。顿绝尘氛。长增法味。止观定慧。十境圆明。一息无妄。潜通十地。

　　四者嗜味

　　招引恶果。斯味报满。其人命终。先见铁网。炽火交煎。周幔世界。亡者神识。下透铁网。倒[打-丁+((ㄇ@人)/圭)]其头。入无间中。发明二相。一者吸气。结成寒冰。冻冽身肉二者吐气。飞为猛火。焦烂骨髓。如是味报。历尝。则能为承为忍。历见。则能为然金石历听。则能为刀兵刃历息。则能为大铁笼。弥覆国土。历触。则能为弓为矢。为弩为剚。历思。则能为飞热铁。从空雨下。头入足出。如是味报。皆伊过去。不信佛法。妄说圣言。贪食酒肉。感报而然。我与众等。无始来今。或贪众生血肉。鲜美甘肥。妄资四大。更增苦本。[口*烹]鼋染指。而兴父子之仇。咶酒惊心。顿起君臣之绝。因味造业。如是愆尤。而我释子沙门。岂得贪味类尔。是故今日。恭对圣贤。尽情忏悔。愿从今去。蔬食自节。膻秽远离。禅悦恒餐。法喜饱䬸。四辩宣扬。八音敷奏。应机说法。慧命延鸿。等与含生。同超味着。

　　五者触报

　　招引恶果。触业熟时。是人将终。先见大山四面来合。无复出路。亡者神识。见大铁城。火蛇火狗。狮象虎狼。牛头马面。手执䥫槊。驱入城门。向无间中。发明二相。一是合触。合山逼体。骨肉血溃。二者离触。刀剑锯身。心肝屠裂。如是合触。则能为道为观。为厅为案。历见。则能为烧为然。历听。则能为击为撞。为刺为射。历息。则能为括为袋为拷为缚。历尝。则能为耕为钳。为斩为绝。历思。则能为坠为飞。为煎为炙。触业招报。交受如是。我与众等。自无始来。或贪华绮绵绣绘縠。兽毛蚕口毳氎皮靴吴绫蜀锦。椒茧孤裘。七珍丽服。细滑紬裳。触境迷心。起非法想。如是罪恶。无量无边。故于今辰。恭对三宝。一一披陈。求哀忏悔。从今已去。披忍辱铠。踞法空座。入慈悲室。普化有情。同登觉岸。

　　六者意业招报

　　此意业交。其人命终。先见恶风。吹坏国土。亡者神识。被吹上空。乘风旋落。入无间中。发明二相。一是不觉。迷极则慌。奔走不停。二是不迷。觉知则苦。无量煎烧。痛深难忍。如是邪思。结想。则能为方为所。结见。则能为铁镜台。为鉴为证。结听。则能为大合石为冰为霜。为土为雾。结息。则为大火车轮。火船火槛。结尝。为大叫唤。为悔为泣。结触。则能为大为小。为一日中。万死万生。为偃为仰。如是六种。名曰交报。皆是众生迷妄所起。三毒为因。十习为缘。因缘交遘。果报共成。则知虚妄造业。虚妄受报。皆是空华。乱翳实性。然于理境。曾未乖张。妄想发生。于菩提心。恒非本有。是故(某)等。既是凡夫。宁知圣道。或因三毒而起惑。或因十习以积愆。或从六根而造罪。必堕四趣以轮回。是故我今。求哀忏悔。仰愿十方三宝。十轮地藏慈尊。放净光明。照烛我等。所有愆尤。自他冰释。愿乘今之忏力。增道损生。究竟安乐。以金刚智。照破无明。心地秘藏。应念圆成。同佛十力。四无所畏十八不共。无量功德具足六通。三达洞明。广宣四辩。度尽众生。然后入灭志心忏悔发愿已。归命礼常住三宝。

　　赞

　　十因妄习。造罪如山。六根交报堕无间。受苦有谁怜。顶礼慈颜。因果自酬还。

　　南无地藏王菩萨(三称)

　　慈悲地藏忏法卷中
卍新纂续藏经第 74 册 No. 1487 慈悲地藏菩萨忏法


　　慈悲地藏忏法卷下

　一念普观无量劫　　无去无来亦无住
　如是了知三世事　　超诸方便成十力

　　一切诸佛。愍念众生。为说慈悲地藏忏法。今当归命一切诸佛。南无释迦牟尼佛南无无量寿尊佛南无光明功德佛南无无忧德佛南无那罗延佛南无功德华佛南无莲华光游戏神通佛南无德念佛南无善名称功德佛南无红𦦨帝幢王佛南无善游步功德佛南无宝华游步佛南无宝莲华善住娑罗树王佛南无斗战胜佛南无善游步佛南无周匝庄严功德佛南无文殊师利菩萨南无大行普贤菩萨南无观世音菩萨南无弃阴盖菩萨南无无尽意菩萨南无虚空藏菩萨南无地藏王菩萨

　　礼诸佛已。次复忏悔。上来已忏惑业报竟。三障清净。三道停酸。今当忏悔鬼畜人道。三种余愆。是诸众生。皆于过去无量劫时。非毁律仪。破菩萨戒。污涅槃性。坏菩提根。乘十习因。造无量罪。不孝父母。违逆师长。恣杀盗妄。美己恶人。奸淫邪污。造种种业。报入无间。受苦万端。历劫烧然。受诸苦剧。狱报虽尽。还堕鬼伦。仍有十种。鬼趣出生。若本淫习。贪色为因。男女相逐。放佚成风。罪在狱中。以经尘劫。出生人间。遇风成魃。杀稿田禾。烧空雨气。枯涸江河。欲习致焚于神庙。淫心累溺于子亡。如斯一类。名旱魃鬼　贪财为因。盗窃成习。侵公益私。不舍吝心。损人利己。如是等业。报毕出狱。得升人间。依然鬼道。附托金银玉帛。或依草木成形。金精戏于窦义。树神击于曹瞒。如斯一类。名为怪鬼　若其慢习。贪傲为因。发于相恃。高举陵人。自强傲物。身谢命终。洎报地狱。已经沙劫。情毕想升。依然幽隐。遇气成形。慠罔不息。常抱饥虚。纵遇水时。还能害己。五百年不闻浆水之名。千万劫常受饥馁之苦。如斯一类。名曰饿鬼　贪习忆业。由贪交冲。发于相忤。怀忆不忘。造心忿恨。展转为嗔。瞋火烧空。然成地狱。情报罪毕。想升人间。遇衰为患。犹依忿气。毒厉伤寒。傅尸骨蒸。乃至生无能以灭贼。死有感而威神。如斯一类。名厉志鬼　若本诈习。性自依奸。凭虚架妄。由调相牵。引起恶业。招地狱愆。沉潜亿劫。受苦无穷。情毕想升。暂生人间。遇畜成形。诈言祸福。狐狸猪狗。鹦鹅鹄禽。公冶长于缧绁。裴生脱于羁縻。如斯一类。名为魅鬼　若本诳习。贪妄成愆。多谋阴覆。利养自求。罔冒权英。令人情昧。凡其干略。自落彀中。发于相妄。互为是非。因遭地狱。业报情枯。想升人世。遇幽成形。还依卧寐。䆿畏其人。黄梁炊于顷刻。槐柯吏于终朝。如斯一类。名魇寐鬼　若其夙习。贪恨为由怀恶造业。结怨成仇。狱报累己。以经多劫。情毕想升。暂处人间。遇蛊成形。龟蛇怪异。灾咎逆知幽隐缠绵。余习之报智感梦于明王。身难脱于鼎镬。如斯一类。名蛊毒鬼　若本明习。覆心成业。内外正典。异见邪生。虽事经纬。出生常反。拨无因果。违拒戒常。堕在狱中。情毕想升。方为鬼道。遇明成形。日月薄蚀。山泽妖神。黄石符于秘术。青曩妙于玄箴。如斯一类。名魍魉鬼　由因本习。贪成为缘。诳伪之业。枉狎巫[示*(后-口+巾)]。举枉措直。率己欺人。扰害无辜。证述其罪。而兹造恶。以报无间。情毕想升。出生人间。伶伻役卒。运石搬沙。塞涧填河。鞭山入海。钱王射于水鬼。秦始䇿于山灵。如斯一类。名役使鬼　由因宿习。贪党成群。攻发人之隐恶。树党己之凶伦。斯其造罪。狱治情枯想升人世。传送成形。如世扶箕。巫祝。童戏。卜算吉凶。休咎祸福。指顾阴阳。九流虽示于趋避。然皆堕落于偏邪。如斯一类。名传送鬼。如是十类鬼人。皆由迷真逐妄。幻作幻成。枉构是非。俱从情想。洎受狱愆。还依鬼趣。业火煎烧。报滋逮尽。余波未竭。堕十类中。故我今日。恭对三宝。地藏慈尊。一一披陈。重重忏悔。过去十习。一屏消除。未来鬼身。永不复受。脱幽沉之苦趣。随所愿以遨游。念念修行。心心善道。同得法忽。乃至菩提。永绝情源。长泛觉海。我与众等。重复志诚。五体投地。归命敬礼。一切诸佛。南无释迦牟尼佛南无阿弥陀佛南无一切智成就佛南无大光明佛南无莲华清净目佛南无定光明佛南无智慧光明佛南无功德光明佛南无福德光明佛南无袈裟幢佛南无师子吼自在王佛南无觉华自在王佛南无师子奋迅具足万行佛南无文殊师利菩萨南无普贤菩萨南无观世音菩萨南无大势至菩萨南无无尽意菩萨南无财首菩萨南无本尊地藏王菩萨

　　礼诸佛已。次复忏悔。向来以忏鬼道罪竟。今当忏悔畜道愆尤。所以然者。狱治情枯。鬼惩想竭。则情与想。二妄俱空。方出人间。便为畜道。与元负人。怨对相逢。酬傥夙债。亦有十种旁生异类。而怪物之鬼。物销形灭。来生人间。多为枭类。未亡余习。贪块为儿。衔虫作子。一概异怪。是等畜生。我今为其发露忏悔。往习消除。乘地藏之慈力。脱苦类于枭禽。究竟本元。得心自在　若风魃之鬼。风消鬼灭。来生人间。多为咎征。群雀知俭。众鼠鸣荒。𪄲鴹致水。石燕应风。鹤舞多旱。虹架物消。其类匪一。总曰咎征。乖今发露。愿出迷伦。得法自在。随愿超登　若其媚鬼。畜死物亡。来生人间。诈习成形。鬼仍謟媚。所依既灭。畜受狐身。猫狸太属。乞济依人。謟媚千求。统名狐畜。乘今忏悔感佛恩。消宿世习因。后不受果　若其蛊类。毒销形亡。来生人间。还名畜类。蚖蛇蝮蝎。潜龙虎豹。螫虿于人。如是怨习。展转难忘。乘(某)等之忏力。脱异类之匪身。渐渐契真。不沈惑妄　又复忏悔。衰疠之鬼。脱生人间。名为蛔类。瞋习所使。鬼为衰疠。八人身中。还受畜生。复托身中。为蛔蛲属。瞋习刚愎。畜报柔虫。因果迭逢。翻覆间尔。如是等习。愿忏消除。乘佛慈恩。即得心乐　受气之鬼。气消物故。来生人间。都为贪类。贪慢是因。饥虚其果。身供庖厨。故名食类。𦠄肤充馈。骨肉给餐。鳞甲毛禽。鸡鹅鱼鳖。牛羊猪属。枉罹刀砧。慢习余波。沉沦畜报。如是等众。为其忏悔。所有枉业。罪悉冰清　若绵幽之鬼。魂灭幽消。来生人间。多为服类。鬼受幽缠。仍为魇魅。幽默既消。显为服类。驼驴牛马。蚕茧貂裘。幽隐不明。故堕异属。诳习是因。故俦服果。承今忏力。涤昔因缘。仗地藏之洪恩。获天伦之极乐。静心绵密。照性无为。到菩提乡。出生死海　次复忏悔。和精之鬼。见习夙因。今为畜类。节序犹知。春来紫燕。夏至黄莺。秋返霜鸿而庠序。冬藏雪雀以徘徊。蛤鹊交形。蜻蜓异质。逐时变化。随类易生　若夫明灵之鬼。明灭魂消。生于人世。多为休征。因乘枉习。果托明生。以为驱使。鬼道业尽。畜报休征。祥瑞将至。预有征明。凤出周兴。麟生圣产。林鹊报乎人喜。蜘蛛垂乎禧祺。如是一类。尽曰休征。我今顶礼忏法。为其洗涤宿因。顿复明心。旋归性地。永依圣教。不堕轮回。妙契无为。入心地藏　依人之鬼。人亡鬼灭。生在世间。多为驯类。讼习之因。鬼招传送。今已为畜。报质黠慧。频伽美韵。鹦鹉巧言。鹄能诵佛。猕猴学人。虽号灵禽。为人所畜。然上十类。皆因妄情冰结。习业剧招。枉逐三涂。无穷火业。情水烧枯。酬偿夙债。尚作畜生。因人而畜。故号畜生形旁。行旁故曰旁生。皆由妄业之所招感。于心地秘藏。总是空华。于空华体上。宁存实果。是故今来。(某)与众等。先忏鬼道。次悔畜生。企伊同悟。十习妄因。即生同证。一乘实果。又复应知。如上鬼畜。各偿先债。报满之时。复还人道。就人道中。亦有十种差别。若过去世。曾负其财。或役其力。酬足自停。于先世时。或杀彼命。或食其肉。如是乃至经微尘劫。相食相诛。犹如井轮。互为高下。尽未来时。莫能止遏。除斯忏悔。解脱何期。是故(某)等。志心礼拜。为其发露。求哀忏谢。宿业既净。便升人道。夫人道生者。盖因常戒。为正因缘。今三途尽。亦得为人。而有愚者言。恶业苦尽。自得为人。何须修善植福。方作人天善路。如其想念。罪真不轻。然人道在世。总报虽同。智愚迥异。故有贵贱十种分别。今者三途报尽。故曰得升。乃是余业旁受。诚非正因缘生。是故经云。标名参合。众等当知。彼枭伦者。酬足复形。生人道中。参合顽类然因贪物。鬼托怪形。畜生土枭。今复人身。其性颛蒙。参合顽嚚。心亡德义。志岂存仁。不孝不忠。无廉无耻。任意喧嚣。贪习之故　彼咎征者。酬足复形。生人道中。参合蒙痴。宿习贪淫。鬼受魃精。上为畜生。灾咎之应。业尽复人。犹为愚痴。着淫欲故。不修余善。故招愚钝。知善不从。教诲违戾。背条反律。如醉如痴。故曰愚鲁　彼狐伦者。酬足复形。生人道中。参合凶狠。狱治诈习。鬼托媚伦。类八旁生。狐狸所摄今为人趣。凶狠交参。刚愎自用。不受人谏。自专自用。真贱庸人　彼毒蛊者。报毕复形。生于人道。参合佣类。怨习是因。蛊毒为果。旁生畜道。蝮蛇是形。今复人身。杂充伻贱。为人驱使。自历饥寒。是昔余殃。今招卑贱　彼蛔伦者。生人道中。参合微类。贪[目*重]为习。鬼报衰疠。蛲蛔成畜。柔弱为人。人不齿录。不自寒暑。凭他饱馁。刚愎翻柔。因果迭奏　彼食伦者。酬偿自足。亦为复形。生人道中。参合柔伦。贪慢习因。饿鬼感果。空腹高心。无实体性。畜报食彝。为人柔弱。盖因贡高而招一懦。强弱历然。谁肯信者。　君彼服伦。酬足复形。出生人道。参合劳属。虚妄诳因。鬼为幽魇。畜承服忍。人受勤劬。役力艰辛。百工技艺。诸务杂俦。寒暑策驱。故曰劳类　复应伦者。酬足为人。参合文明。因从见习。鬼落和精。魍魉报终。畜召应物。参合人道。绰有文声。非正因缘。故名参合　若其休征。亦复为人。参合明伦。枉习因由。明灵果报。驱驰役使。无暂停休。畜招黠慧。人受聪明。考古寻今。毫无差舛　彼循伦者。酬足复人。参于达类。由因讼习。鬼报依人。符祝传词。咒彰祸福。畜报夙因。人达穷通。荣辱不惊。犹知进退。如辟谷于深山。或乘桴于沧海。如是一类。故曰达伦。然上十种。皆过去劫。未闻佛法。不假僧修。任十习之妄因。造十种之剧业幻受泥犁。情竭想升。还为鬼道。鬼道报尽。复还畜生。畜道报终。旋复人身。虽复人身。十种迥异。皆由妄执颠倒。十使为缘。致造十恶。汝负我命。我负汝财。相生相杀。妄作妄为。不遇佛乘。未闻善法。远离僧修。偏任习因。于尘劳中。法尔流转。宁免佛言。深可怜愍。故我今者。遵三宝之垂教。依地藏之圆经。发等慈之愿力。忏同分之习因。始从三惑六根。以至十恶五逆。与夫三道轮回。三界险趣。升沉往复。未获出离。仰冀三宝圣贤。俯赐证明忏悔。使(某)等夙障消除。顿空三惑。三观圆明。三谛顿显。十身悉备于今生。十界同[至*奉]于常乐。随诸菩萨。断惑证真。忏悔已。归命礼诸佛。及地藏菩萨摩诃萨。南无本师释迦牟尼佛南无阿弥陀佛南无弥勒尊佛南无过去七佛南无十方十佛南无三十五佛南无五十三佛南无百七十佛南无庄严劫千佛南无贤劫千佛南无星宿劫千佛南无三世诸佛南无地藏经中一切诸佛南无十方诸大菩萨南无文殊师利菩萨南无普贤菩萨南无观世音菩萨南无大势至菩萨南无无尽意菩萨南无虚空藏菩萨南无无能胜菩萨南无无边身菩萨南无地藏王菩萨

　　礼诸佛已。次复忏悔。上来已忏三障。及与十恶。六根交报。鬼畜人道。种种余报。乘斯忏力。净尽消除。惑业报果。永不复为。愿令六道四生。各各具足。功德智慧。神通愿方。同与菩萨。随心自在。地藏本愿经云。若未来世。比丘。比丘尼。善男子。善女人。童男。童女。诸不自在者。闻我名号。见我形像。烧香散华。供养世尊。礼拜忏悔者。不唯灭除先世罪因苦果。即其现生之中。获得二十种胜妙善利。一者天龙拥护。疾病不生。二者善果日增。福衍余庆。三者深植信根。华敷果实。四者衣食丰足。不招贫乏。五者灾难消除。身心舒畅。六者离水火灾。居处常宁。七者盗贼不侵。烽烟殄灭。八者人见钦敬。遵道行仁。九者酬偿夙负。安乐身心。十者先亡得度。奕叶芳馨。十一女转男身。不生边鄙。十二报满生天。志行十善。十三宿命智通。敏修正教十四所求皆得。遂意圆成。十五眷属康宁。忧虞屏息。十六诸枉消忘。履止贞吉。十七寤寐神安。身心猛利十八自他寿命。踬蹶永离。十九菩提不退。道果渐成二十等行慈善。毕竟成佛。故我今日。率诸净信。归依三宝。地藏慈尊。证知我心。遂其成就。如上种种。悉皆应现。又复无始以来。至于今日。由爱见故。内计我人外逐恶友。懈怠懒惰。不能精进修行。随喜善法。事理沉疑。故今发心。随喜至善。庆己庆人。庆己。则于理无违。庆人。则造事修心。循理。能契始本二觉。造事。能融境智十如。故我今日。发心随喜。十方一切诸众生。二乘有学及无学。一切如来与菩萨。所有功德皆随喜(随喜已。归命礼三宝。及地藏慈尊。起礼一拜)。

　　又复归依十方三宝。誓生愿生一切菩萨。哀怜摄受。随喜心已。次当劝请十方三宝。十地圣人。常住在世。是诸圣贤。教化我等。利益群品故我今日。至心劝请。十方所有世间灯。最初成就菩提者。惟愿久住刹尘劫。利乐一切诸众生(劝请已同上)。

　　又复归依如是三宝。上来忏悔随喜。劝请已竟。今当发回向心。何以故尔。一切众生。不能优游解脱者。皆由著于果报。所以不能舍离。凡有一毫之善。能回向菩提。则所修善业。不复系着。轮回事绝。经云。修行回向。成大福果。我今所修微善。亦当回向。兼劝一切。莫复贪着。所有忏悔。及与随喜。劝请因缘。皆悉回向。性相佛法及僧伽。二谛融通三昧印。如是智慧功德海。回向众生及佛道(回向已如前)。

　　又复归依三宝圣贤。既发回向心竟。今当发无上菩提愿心。经云。有愿无行。其愿必虚。有行无愿。其行亦妄。虚妄行愿。何能克果。故我今日。宜发大愿。以愿辅行。行助愿成。行愿圆修。契真妙果。以此愿行功德因缘。各各具足智慧神通。诸佛行愿。从心满足。又愿生生世。世在在处处。以佛慈悲。㧞诸众生。三涂之苦。与诸众生。二善之乐。究竟菩提。成无上道。又愿生生世世。在在处处。令一切众生。所有无明烦恼。令断无余。致显三谛。又愿生生世世。在在处处。咸令一切众生。从闻思修。一切法门。无不深诣。又愿生生世世。在在处处。令诸众生。信解行证。无上圣道。开示悟入。佛之知见。究竟常乐我净。显明心地秘藏。证入其中。又愿生生世世。在在处处。应生国土。每值有道国王储君。宰职兴显佛法。尊敬大乘。奖导沙门。广行教化。又愿生生世世。在在处处。令(某甲)等。内外三术。一念备足。三观圆明。三谛顿显。究极心地。竟登秘藏。又愿生生世世。在在处处。乘菩萨力。誓生娑婆。及与他方。上弘佛道。下化众生。究竟圆常。等归寂灭。上来忏悔已至发愿。广大如法性。究竟等虚空。穷未来际。满菩提愿。同佛菩萨。入秘密藏。

　　赞

　　地藏忏法。三卷周圆。恩资九有与人天。福利广无边。功德攸玄。惟愿永流传。

　　南无地藏王菩萨(三称)

　　南无地藏忏法卷下
