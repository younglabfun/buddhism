卍新纂续藏经第 74 册 No. 1464 三时系念佛事


　　No. 1464

　　中峰国师三时系念佛事

　　另设启请法座。班首鸣引磬。斋主上香礼拜已。班首前行(后师)斋主又后至佛(前师)拈香。

　　维那举赞

　　戒定真香。焚起冲天上。(斋主弟子)虔诚。爇在金炉放。顷刻氤氲。即遍满十方。昔日耶输。免难消灾障(香云盖三称毕师云)。

　觉海虚空起　　娑婆业浪流　　若人登彼岸
　极乐有归舟

　　(大众念佛至灵前站定念心经一卷往生咒三遍毕举赞或说后文皆可)

　　法王利物。悲智洪深。普遍十方。冥阳靡隔。今蒙斋主(某)恭为(某)屈逢(某)之期。特请山僧登座。依凭教法。作三时系念佛事。乃尔亡灵。遭此胜缘。自宜严肃威仪。来临座下。恭聆妙法。一心受度。

　　(大众念佛上座其座对灵前供接引佛一尊香华供养维那举赞)

　　炉香乍爇。法界蒙熏。诸佛海会悉遥闻。随处结祥云。诚意方殷。诸佛现全身。

　　(云来集三称毕师拈香云)

　　此一瓣香。根蟠劫外。枝播尘寰。不经天地以生成。岂属阴阳而造化。爇向炉中。专伸供养。常住三宝。刹海万灵。极乐导师。阿弥陀佛。观音势至。清净海众。悉仗真香。普同供养。

　　(香云盖三称毕师与大众齐座下)

　　第一时南无莲池海会佛菩萨(三称此系维那师举)佛说阿弥陀经

　　如是我闻。一时佛在舍卫国。祇树给孤独园。与大比丘僧。千二百五十人俱。皆是大阿罗汉。众所知识。长老舍利弗。摩诃目犍连。摩诃迦叶。摩诃迦旃延。摩诃俱絺罗。离婆多。周利槃陀伽。难陀。阿难陀。罗睺罗。憍梵波提。宾头卢颇罗堕。迦留陀夷。摩诃劫宾那。薄拘罗。阿㝹楼驮。如是等。诸大弟子。并诸菩萨摩诃萨。文殊师利法王子。阿逸多菩萨。干陀诃提菩萨。常精进菩萨。与如是等诸大菩萨。及释提桓因等。无量诸天大众俱。尔时佛告长老舍利弗。从是西方过十万亿佛土。有世界名曰极乐。其土有佛。号阿弥陀。今现在说法。舍利弗。彼土何故名为极乐。其国众生。无有众苦。但受诸乐。故名极乐。又舍利弗。极乐国土。七重栏楯。七重罗网。七重行树。皆是四宝周匝围绕。是故彼国名为极乐。又舍利弗。极乐国土。有七宝池。八功德水。充满其中。池底纯以金沙布地。四边阶道。金银琉璃玻璃合成。上有楼阁。亦以金银琉璃玻璃𤥭璖赤珠码瑙而严饰之。池中莲华。大如车轮。青色青光。黄色黄光。赤色赤光。白色白光。微妙香洁。舍利弗。极乐国土。成就如是功德庄严。又舍利弗。彼佛国土。常作天乐。黄金为地。昼夜六时。雨天曼陀罗华。其土众生。常以清旦。各以衣裓。盛众妙华。供养他方十万忆佛。即以食时。还到本国。饭食经行。舍利弗。极乐国土。成就如是功德庄严。复次。舍利弗。彼国常有种种奇妙杂色之鸟。白鹤孔雀。鹦鹉舍利。迦陵频伽。共命之鸟。是诸众鸟。昼夜六时。出和雅音。其音演畅五根五力。七菩提分。八圣道分。如是等法。其土众生。闻是音已。皆悉念佛念法念僧。舍利弗。汝勿谓此鸟。实是罪报所生。所以者何。彼佛国土。无三恶道。舍利弗。其佛国土。尚无恶道之名。何况有实。是诸众鸟。皆是阿弥陀佛。欲令法音宣流。变化所作。舍利弗。彼佛国土。微风吹动。诸宝行树。及宝罗网。出微妙音。譬如百千种乐。同时俱作。闻是音者。自然皆生念佛念法念僧之心。舍利弗。其佛国土。成就如是功德庄严。舍利弗。于汝意云何。彼佛何故号阿弥陀。舍利弗。彼佛光明无量。照十方国无所障碍。是故号为阿弥陀。又舍利弗。彼佛寿命。及其人民无量无边阿僧祇劫。故名阿弥陀。舍利弗。阿弥陀佛。成佛已来。于今十劫。又舍利弗。彼佛有无量无边声闻弟子。皆阿罗汉。非是算数之所能知。诸菩萨众。亦复如是。舍利弗。彼佛国土。成就如是功德庄严。又舍利弗。极乐国土。众生生者。皆是阿鞞䟦致。其中多有一生补处。其数甚多。非是算数所能知之。但可以无量无边阿僧祇说。舍利弗。众生闻者。应当发愿。愿生彼国。所以者何。得与如是诸上善人。俱会一处。舍利弗。不可以少善根福德因缘得生彼国。舍利弗。若有善男子。善女人。闻说阿弥陀佛。执持名号。若一日。若二日。若三日。若四日。若五日。若六日。若七日。一心不乱。其人临命终时。阿弥陀佛。与诸圣众。现在其前。是人终时。心不颠倒。即得往生阿弥陀佛极乐国土。舍利弗。我见是利。故说此言。若有众生。闻是说者。应当发愿。生彼国土。舍利弗。如我今者。赞叹阿弥陀佛。不可思议功德之利。东方亦有阿閦鞞佛。须弥相佛。大须弥佛。须弥光佛。妙音佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德。一切诸佛所护念经。舍利弗。南方世界。有日月灯佛。名闻光佛。大𦦨肩佛。须弥灯佛。无量精进佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德。一切诸佛所护念经。舍利弗。西方世界。有无量寿佛。无量相佛。无量幢佛。大光佛。大明佛。宝相佛。净光佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德。一切诸佛所护念经。舍利弗。北方世界。有𦦨肩佛。最胜音佛。难沮佛。日生佛。网明佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德。一切诸佛所护念经。舍利弗。下方世界。有师子佛。名闻佛。名光佛。达磨佛。法幢佛。持法佛。如是等恒河沙数诸佛。各于其国出广长舌相。遍覆三千大千世界。说诚实言。汝等众生。当信是称赞不可思议功德。一切诸佛所护念经。舍利弗。上方世界。有梵音佛。宿王佛。香上佛。香光佛。大𦦨肩佛。杂色宝华严身佛。娑罗树王佛。宝华德佛。见一切义佛。如须弥山佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德。一切诸佛所护念经。舍利弗。于汝意云何。何故名为一切诸佛所护念经。舍利弗。若有善男子。善女人。闻是经受持者。及闻诸佛名者。是诸善男子。善女人。皆为一切诸佛之所护念。皆得不退转于阿耨多罗三藐三菩提。是故舍利弗。汝等皆当信受我语。及诸佛所说。舍利弗。若有人。已发愿。今发愿。当发愿。欲生阿弥陀佛国者。是诸人等。皆得不退转于阿耨多罗三藐三菩提。于彼国土。若已生。若今生。若当生。是故舍利弗。诸善男子。善女人。若有信者。应当发愿。生彼国土。舍利弗。如我今者称赞诸佛不可思议功德。彼诸佛等。亦称赞我不可思议功德。而作是言。释迦牟尼佛。能为甚难希有之事。能于娑婆国土。五浊恶世。劫浊。见浊。烦恼浊。众生浊。命浊中。得阿耨多罗三藐三菩提。为诸众生。说是一切世间难信之法。舍利弗。当知我于五浊恶世。行此难事。得阿耨多罗三藐三菩提。为一切世间说此难信之法。是为甚难。佛说此经已。舍利弗。及诸比丘。一切世间天人阿修罗等。闻佛所说。欢喜信受。作礼而去。

　　佛说阿弥陀佛经拔一切业障根本得生净土陀罗尼

　　(往生咒三遍莲池会三称)

　　提纲　鸣尺

　世界何缘称极乐　　只因众苦不能侵
　道人若要寻归路　　但向尘中了自心

　　心心即佛。醍醐酥酪。咸自乳生。佛佛惟心。钗钏瓶盘。尽从金出。十万亿程。东西不隔。二六时内。凡圣同途。低头合掌白玉毫。星明日丽。歌咏赞扬紫金容。霆震雷轰。清凉月兮有水皆含。功德云而无山不戴。香象渡河。一举洪名超二死。迦陵出㲉。千称嘉号压群音。下情唯忖以难思。一念回光而易往。究竟不居心外。分明祇在目前。审如是。即今众等。系念弥陀。三时佛事。只如不涉证修。亲蒙授记一句。如何举扬。鸣尺。

　风唫树树千般乐　　香浸池池四色华

　　(维那师举)

　阿弥陀佛身金色　　相好光明无等伦
　白毫宛转五须弥　　绀目澄清四大海
　光中化佛无数亿　　化菩萨众亦无边
　四十八愿度众生　　九品咸令登彼岸

　　南无西方极乐世界。大慈大悲。阿弥陀佛。

　　(念佛百声维那举赞)

　　第一大愿。观想弥陀。四十八愿度娑婆。九品涌金波。宝网交罗。度亡灵出爱河(莲池会三称)。

　　讲演　鸣尺

　诸苦尽从贪欲起　　不知贪欲起于何
　因忘自性弥陀佛　　异念纷驰总是魔

　　教中道。生而无生。法性湛然。无生而生。业果俨然。所谓生者。即众生生灭之迹也。谓无生者。即诸佛寂灭之本也。法性湛然者。灵明湛寂。元妙真常。个个不无。人人本具。只因最初不觉。忽尔动心。认妄为真。迷己逐物。由是业网牵缠。流转五道。恒随生死以升沈。亘古至今而靡间。当知生自缘生。而法性不与缘俱生。灭自缘灭。而法性不与缘俱灭。所以云。法性湛然。是谓生而无生者也。无生而生者。众生迷妄入心。积业成果。虚受轮转。妄见生灭。于法性体上。如镜现像。似珠随色。当知镜光本净。珠体绝痕。物境互彰。不违色像。彼色像之去来。犹业果之俨然也。故诸佛于俨然生灭中。唯见无生。众生于湛然无生中。唯见生灭。只因迷悟之有差。逐致现量之不一。实乃生无自性。无生亦无自性。悟则生灭皆无生。迷则无生皆生灭。所以离此别无。是乃一体而异名也。审如是。则阿弥陀佛即是我心。我心即是阿弥陀佛。净土即此方。此方即净土。岂非迷悟之自殊。何有圣凡而彼此。乃知现前众等。以自性阿弥陀。与大众舌根。普同运转。根本法轮。诸仁还委悉么。

　生灭无生生不生　　乐邦那旨禁人行
　谁知万丈红尘里　　菡萏华开月正明

　　(维那师举)

　　南无西方极乐世界。大慈大悲。阿弥陀佛。

　　(师与大众齐下座旋绕念佛千声已至灵前收佛号举观音势至清净大海众菩萨各三称毕念十大愿)

　一者礼敬诸佛　　二者称赞如来
　三者广修供养　　四者忏悔业障
　五者随喜功德　　六者请转法轮
　七者请佛住世　　八者常随佛学
　九者恒顺众生　　十者普皆回向

　众生无边誓愿度　　烦恼无尽誓愿断
　法门无量誓愿学　　佛道无上誓愿成

　　接赞

　　佛宝赞无穷。功成无量劫中。巍巍丈六紫金容。觉道雪山峰。眉际玉毫光灿烂。照开六道昏蒙。龙华三会愿相逢。演说法真宗。

　　(念佛上座)　鸣尺

　　人人分上。本有弥陀。个个心中。总为净土。了则头头见佛。悟来步步西方。上来启建三时系念净业道场。今当第一时佛事已圆。如上殊勋。投入弥陀大愿海中。专为亡灵(某)。求生净土。但念自从无始。迄至今生。一念违真。六根逐妄。随情造业。纵我为非。身业则杀盗邪淫。口过则妄言绮语。两舌恶口。意恶则常起贪瞋。深生痴爱。由兹三业。钩锁妄缘。常汩汩于尘劳。但茫茫于岁月。欲思出离。唯凭忏悔熏修之力。俾眼耳鼻舌身意之过愆。应念顿消。使色声香味触法之浮尘。即时清净。又极乐求生。全凭发愿。仰劳法众。异口同音。敬为亡灵。至心忏悔发愿。

　往昔所造诸恶业　　皆由无始贪瞋痴
　从身语意之所生　　今对佛前求忏悔
　众生无边誓愿度　　烦恼无尽誓愿断
　法门无量誓愿学　　佛道无上誓愿成

　　南无普贤王菩萨摩诃萨(三称)

　　上来忏悔发愿已竟(鸣尺)。亡灵(某)当知。夫净土之为教也。仰承阿弥陀佛。四十有八。大慈大悲。深重愿力。摄取十方一切众生。凡具信心者。皆得往生。信者。信有西方净土。信有阿弥陀佛。摄取众生之事。我等众生。信有往生之分。然虽谓弥陀摄取众生往生。要信唯是随心自现。感应道交。究竟非从外得。如是信者。是为真信。信而无行。即不成其信。行者。棱严经云。都摄六根。净念相继。不假方便。自得心开。阿弥陀经云。若有善男子。善女人。闻说阿弥陀佛。执持名号。若一日。若二日。乃至七日。一心不乱。其人临命终时。阿弥陀佛。与诸圣众。现在其前。是人终时。心不颠倒。即得往生阿弥陀佛极乐国土。如是行者。是名正行。行而无愿。即不成其行。愿者要与阿弥陀佛。四十八愿。愿愿相应。是为大愿也。信行愿三。如鼎三足。缺一不可。今尔亡灵当知现前一念。本自圆常。信行愿。原是自己本来具有。如是性德。今者但是本性光明显发耳(鸣尺)。

　　阿弥陀佛。无上医王。巍巍金相放毫光。苦海作慈航。九品莲邦。同愿往西方(莲池会三称　第一时佛事已毕下座)。

　　第二时(师与众登座定维那师举)南无莲池海会佛菩萨(三称)佛说阿弥陀经(接诵阿弥陀经一遍)拔一切业障根本得生净土陀罗尼

　　(往生咒三遍莲池会三称)　鸣尺

　便就今朝成佛去　　乐邦化主已嫌迟
　那堪更欲之乎者　　管取轮回没了时

　　原夫遍十方是极乐世界。山光水色。似空合空。尽大地是清泰故乡。华笑鸟啼。如镜照镜。自是不归归便得。五湖烟景有谁争。黄金臂昼夜常垂。惟许行人独委。白玉毫古今不昧。全凭愿者承当。所以道。万法是心光。诸缘惟性晓。本无迷悟人。只要今日了。即今现前众等。系念第二时佛事。且了之一句。如何举扬。

　琉璃池上悬明月　　菡萏华闲戏水禽

　　(维那师举)

　阿弥陀佛身金色　　相好光明无等伦
　白毫宛转五须弥　　绀目澄清四大海
　光中化佛无数亿　　化菩萨众亦无边
　四十八愿度众生　　九品咸令登彼岸

　　南无西方极乐世界。大慈大悲。阿弥陀佛。

　　(念佛百声维那举赞)

　　第一大愿。观想弥陀。四十八愿度娑婆。九品涌金波。宝网交罗。度亡灵出爱河。(莲池会三称)。

　　讲演　鸣尺

　是心是佛将心念　　念到心空佛亦忘
　撒手归来重检点　　华开赤白与青黄

　　教中道。惟心佛亦尔。惟佛众生然。心佛及众生。是三无差别。所谓心者。心有多种。曰肉团心。乃现在身中父母血气所生者是。曰缘虑心。即现今善恶顺逆境界上种种分别者是。曰灵知心。是混千差而不乱。历三际以靡迁。炳然独照。卓尔不群。在圣不增。在凡不减。处生死流骊。珠独耀于沧海。居涅槃岸。桂轮孤朗于中天。诸佛悟之。假名惟心。众生迷之。便成妄识。是以佛即众生。众生即佛。且心外无佛。亦无众生。唯迷悟之有间。故凡圣而迥异。岂知心佛众生。三无差别。永嘉云。梦里明明有六越。觉后空空无大千。既然如是。则经云。从是西方。过十万亿佛土。有世界名曰极乐。其土有佛号阿弥陀。今现在说法。总不出唯心净土。本性弥陀也。由是而知。即今现前亡过(某)其生也莲华朵朵。其殁也行树重重。无一时不达莲邦。无一念不依慈父。审如是。且道离此心佛众生外。别有商量处也无。

　大圆镜里绝纤埃　　碧藕华中有圣胎
　遥望金沙池沼外　　宝光常照玉楼台

　　(维那师举)

　　南无西方极乐世界。大慈大悲。阿弥陀佛。

　　(下座旋绕念佛千声已至灵前师举观音势至清净海众三称毕念后文)

　　十方三世佛。阿弥陀第一。九品度众生。威德无穷极。我今大归依。忏悔三业罪。凡有诸福善。至心用回向。愿同念佛人。感应随时现。临终西方境。分明在目前。见闻皆精进。同生极乐国。见佛了生死。如佛度一切。无边烦恼断。无量法门修。誓愿度众生。总愿成佛道。虚空有尽。我愿无穷。

　愿生西方净土中　　上品莲华为父母
　华开见佛悟无生　　不退菩萨为伴侣

　　接赞

　　法宝实难量。如来金口宣扬。龙宫海藏散天香。觉者诵琅𪻱。玉轴霞条金写字。似排秋雁成行。昔因三藏取来唐。万古为敷扬。

　　念佛登座　鸣尺

　　盖闻虚而有鸣答之声。寂而无形影之相。然谷响自然。非呼之而不答。佛身无作。非扣之而不彰。上来启建第二时系念佛事已圆。如上殊勋。投入如来大愿海中。出生功德。专为亡灵(某)洗除业垢。增长善根。舍此报缘。往生净土。但念自从无始。迄至今生。沤生巨海。逐识浪以高低。云点太清。任情风而人我。于是循环诸趣。流转四生。业海茫茫。罪山岌岌。匪凭发露。曷遂消除。忏摩已往。发愿当来。再劳法众。至心忏悔发愿。

　往昔所造诸恶业　　皆由无始贪瞋痴
　从身语意之所生　　一切罪障皆忏悔
　众生无边誓愿度　　烦恼无尽誓愿断
　法门无量誓愿学　　佛道无上誓愿成

　　南无普贤王菩萨摩诃萨(三称)

　　上来忏悔发愿已竟。具行犹人具眼目。愿如日月灯光明。依光照烛见分明。行者方能达前境。是以念佛之人。若不发愿往生。纵有功行。亦成虚设。以不顺佛故。今尔亡灵。当知此意。

　　阿弥陀佛。无上医王。巍巍金相放毫光。苦海作慈航。九品莲邦。同愿往西方。(莲池会三称)。

　　第三时(师与众登座定维那师举)南无莲池海会佛菩萨(三称)佛说阿弥陀经(接诵阿弥陀经一遍)拔一切业障根本得生净土陀罗尼

　　(接往生咒三遍念莲池会三称)　鸣尺

　十万余程不隔尘　　休将迷悟自疏亲
　刹那念尽恒沙佛　　便是莲华国里人

　　合尘背觉。栽荆棘于七宝园林。舍妄归真。列珠网于四生门户。纵横万法。圆裹一心。非思量处。阿弥陀佛。坐断六根。无造作时。清泰故乡。横吞八极。破群昏如杲日丽天。疗众病如善见神药。所以云。一称阿弥陀佛名号。能灭八万亿劫生死众苦。利益如是。岂譬喻言说之可及乎。只如即今系念。第三时佛事且道现前众等。同声相应一句。如何指陈。

　一从佛向舌根念　　不觉华随足底生

　　(维那师举)

　阿弥陀佛身金色　　相好光明无等伦
　白毫宛转五须弥　　绀目澄清四大海
　光中化佛无数亿　　化菩萨众亦无边
　四十八愿度众生　　九品咸令登彼岸

　　南无西方极乐世界。大慈大悲。阿弥陀佛。

　　(念佛百声维那举赞)

　　第一大愿。观想弥陀。四十八愿度娑婆。九品涌金波。宝网交罗。度亡灵出爱河。(莲池会三称)。

　　讲演　鸣尺

　打破虚空笑满腮　　玲珑宝藏豁然开
　直饶空劫生前事　　六字洪名毕竟该

　　古人道。清珠投于浊水。浊水不得不清。念佛投于乱心。乱心不得不佛。西天有宝。名曰清珠。谓此珠。投入浊水中。入水一寸。则一寸之浊水。即便清洁。此珠入水。自寸至尺。乃至于底。则浊水亦随之而澄湛。当知清珠者。喻念佛之净念也。浊水者。喻杂乱之妄心也。当妄心杂乱之顷。能举起一念。如对慈尊。按定六字洪名。一一出口入耳。则此杂乱。自然随念寂静。自是一念。而至十念。乃至念念不移。即教中所谓净念相继者也。念佛之人。须要信心恳切。正因凛然。重念死生轮转之可悲。深厌尘劳纷扰为可痛。举起一声佛名。直下更无异见。如太阿剑。横按当轩。如大火轮。星腾𦦨炽。万物撄之则燎。触之则伤。直至一心不乱。能所两忘。到家之说。不容再举。捷迳之词。何劳挂齿。可谓证修行之神术。超方便之正途。破死生蛰户之雷霆。烛迷妄幽衢之日月。今宵三时系念佛事将圆。亡灵(某)承兹上善。决定往生。且道一念未萌以前。还有者个消息也无。鸣尺。

　是心空寂念何依　　故国云归孰未归
　花外玉鸡啼晓日　　远迎新佛奉慈威

　　(维那师举)

　　南无西方极乐世界。大慈大悲。阿弥陀佛。

　　(下座旋绕念佛千声已至灵前师举观音势至清净海众三称毕念后文)

　　一心归命。极乐世界。阿弥陀佛。愿以净光照我。慈誓摄我。我今正念。称如来名。为菩提道。求生净土。佛昔本誓。若有众生。欲生我国。志心信乐。乃至十念。若不生者。不取正觉。以此念佛因缘。得入如来大誓海中。承佛慈力。众罪消灭。善根增长。若临命终。自知时至。身无病苦。心不贪恋。意不颠倒。如入禅定。佛及圣众。手执金台。来迎接我。于一念顷。生极乐国。花开见佛。即闻佛乘。顿开佛慧。广度众生。满菩提愿。

　念佛临终见宝台　　宝幡宝盖满空排
　弥陀势至观音等　　合掌相随归去来

　　僧宝不思议。身披三事云衣。浮杯过海刹那时。赴感应群机。堪作人天功德主。坚持戒行无违。我今稽首愿遥知。振锡杖提携。

　　(念佛登座)　鸣尺

　　念佛既从心出。结业岂属外来。须臾背念佛之心。刹那即结业之所。今则众等。依凭教法。作三时系念佛事。所集胜因。专为亡灵(某)决生净土。自今戒香馥[番*郁]。慧炬营煌。迷云开而性天独朗。妄尘尽而心地廓通。诸根圆净。群业顿空。一举念。一华开。挹露迎风。香浮玉沼。一驰情。一果熟。含烟对日。影落金园。经行坐卧在其中。游戏逍遥非分外。得佛受用。彻法源底。常寂光处处现前。大愿王尘尘契会。更为亡灵。至心忏悔发愿。

　往昔所造诸恶业　　皆由无始贪瞋痴
　从身语意之所生　　一切罪根皆忏悔
　自性众生誓愿度　　自性烦恼誓愿断
　自性法门誓愿学　　自性佛道誓愿成

　　南无普贤王菩萨摩诃萨(三称)

　　上来三时系念。阿弥陀佛。万德洪名。劝导亡灵。(某)忏除结业。发愿往生。行愿既深。功无虚弃。惟愿亡灵。闻斯法要。信受奉行。从是托质莲胎。永离业海。直证阿鞞䟦致。圆满无上菩提。

　　弥陀佛。大愿王。慈悲喜舍难量。眉间常放白毫光。度众生极乐邦。八德池中莲九品。七宝妙树成行。如来圣号若宣扬。接引往西方。弥陀圣号若称扬。同愿往西方。

　系念功德殊胜行　　无边胜福皆回向
　普愿沉溺诸众生　　速往无量光佛刹

　　十方三世一切佛。一切菩萨摩诃萨。摩诃般若波罗蜜。自归依佛。当愿众生。绍隆佛种。发无上心。自归依法。当愿众生。深入经藏。智慧如海。自归依僧。当愿众生。统理大众。一切无碍。和南圣众

　　中峰国师三时系念佛事
