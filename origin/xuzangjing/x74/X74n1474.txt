卍新纂续藏经第 74 册 No. 1474 华严道场起止大略


　　No. 1474

　　华严道场起止大略

　　(每日清晨入坛。诸品经咒普回向毕。主经者起香赞　大众起立同声念)。

　　○香赞

　　炉香乍爇。法界蒙熏。华严海会悉遥闻。随处结祥云。诚意方殷。诸佛现全身。

　　(主经出琲白云)。

　　遮那妙体。遍法界以为身。华藏庄严。等太虚而为量。维此法会不异寂场。极依正以常融。在圣凡而靡间。初成正觉。现神变于菩提场中。再转法轮。震圆音于普光明殿。遍七处而恒演。历九会以同宣。敷万行之因华。严一乘之道果。谨遵教典。大启法筵。仰祝
皇图巩固。帝道遐昌。佛日增辉。法轮常转。十方施主。增益福田。法界众生。同圆种智。

　　(主归位)。

　　南无华严教主卢舍那佛(三念)。

　　○开经偈

　无上甚深微妙法　　百千万亿难遭遇
　我今见闻得受持　　愿解如来真实义

　　(起经卷卷经毕念补［闹］真言举赞。或唱字母竟。略回向云)。

　愿以此功德　　普及于一切　　我等与众生
　皆共成佛道(后皆仿此)

　　○总回向文

　稽首华严真性海　　种种光明遍照尊
　普贤万行所庄严　　一切真如法界藏
　龙树龙宫亲诵忆　　实叉于阗阐微言
　一乘圆顿妙法门　　见性成佛真秘典
　手捧目观心口诵　　当知夙有大因缘
　见闻随喜发菩提　　究竟圆成萨婆若

　　十方三世一切佛诸尊菩萨摩诃萨摩诃般若波罗蜜。

　　(或拜行愿品。或礼华严文宣疏　起止竟)。

　　○随州大洪山遂禅师礼华严经文

　　南无毗卢教主。华藏慈尊。演宝偈之经文。布琅函之玉轴。尘尘混入。刹刹圆融。十兆九万五千四十八字。一乘圆教大方广佛华严经。若人欲了知。三世一切佛。应观法界性。一切惟心造。常愿供养常恭敬。七处九会佛菩萨。常愿证入常宣说。五周四分华严经。常愿供养无休歇。九十刹尘菩萨众。常愿悟入常宣说。大方广佛华严经。伏愿(某甲)生生世世。在在处处。眼中常见如是经典。耳中常闻如是经典。口中常诵如是经典。手中常书如是经典。心中常悟如是经典。愿生生世世。在在处处。常得亲近华藏一切圣贤。常蒙华藏一切圣贤。慈悲摄受。如经所说。愿悉证明。愿如善财菩萨。愿如文殊师利菩萨。愿如弥勒菩萨。愿如普贤菩萨。愿如观世音菩萨。愿如毗卢遮那佛。以此称经功德。以此发愿功德。愿与四恩三有法界一切众生。消无始以来尽法界虚空界无量罪垢。愿与四恩三有法界一切众生。解无始以来尽法界虚空界无量冤业。愿与四恩三有法界一切众生。集无始以来尽法界虚空界无量福智。同游华藏庄严海。共入菩提大道场。南无大方广佛华严经。

　　华严道场起止大略(竟)
