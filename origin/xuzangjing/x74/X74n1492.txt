卍新纂续藏经第 74 册 No. 1492 礼佛仪式


　　No. 1492

　　礼佛仪式(或昼夜六时或日三时或晨昏二时)

　　广州南海宝象林沙门　弘赞　编

　　(今时礼拜多乖仪则。不符教旨。或称名失次。而罔谙称扬赞叹佛之胜德。或欠存敬。而不知忏悔发愿回向。若不解法。何由捐埃获福。以招极果。故经论俱陈五法。而深尚礼敬赞德。先须至于香台。端身息虑。思念圣德。目睹尊容。双膝着地。手擎香炉。而举偈言)。

　　戒香定香解脱香。光明云台遍法界。供养十方无量佛。闻香普熏证寂灭。

　　(此偈出华严经。是五分法身之香。今为成颂。故文略慧香解脱知见。香。香为佛使。故先献之。或如常香花云偈。亦得但改云。及诸独觉仙。若有鲜花。即用擎以供养)。

　　○普礼三宝

　　(先当赞德。随礼何佛菩萨圣僧。依德而赞。然其赞词。可取诸经论中偈颂。以为申叹。若其赞词。不称人称德者。方可依经旨自述偈赞。今略取贤圣所集一百颂偈。以赞三宝。又凡为礼拜。必须先敬三宝。三宝是最胜吉祥。良祐福田。能消众生业垢。却诸魔障。所作善事。皆获成就也。赞佛云)。

　　稽首一切出世间。三界最尊功德海。智者能烧烦恼垢。正觉我今归命礼(若能诵礼佛灭罪咒。然后礼之。大善。咒曰)。

　　娜谟达奢(书何切)那𤙖(一)　菩陀俱致那𤙖(二)　乌𤙖(三)(二合)　户噜户噜(四)　悉䭾嚧者你(五)　娑啰婆啰他(六)　娑达你(七)　娑婆诃

　　(宝幢胜经云。此咒十俱致诸佛所说。我今亦为怜愍一切众生。持此咒者。能令一切嗔恶众生。悉皆欢喜。若能日日三时诵咒礼拜者。胜礼千万俱致诸佛功德。命终之后。得生西方无量寿佛国。又云。临命终时。得诸佛来迎。未来贤劫千佛。一一皆得亲承供养。但有人能常诵此咒者。最是不可思议也)。一心顶礼十方三世一切诸佛世尊(须五体投地。两手迎空。示接佛足之相。乃运想云。能礼所礼性空寂。感应道交难思议。我此道场如帝珠。十方诸佛影现中。我身影现诸佛前。头面接足归命礼。若礼本师应云。释迦如来影现中。礼余佛菩萨圣僧。准上应改。赞法云)

　　稽首能㧞生死险。普竭忧恼贪痴海。破彼尘劳罪业山。我今归礼妙法宝。一心顶礼十方三世一切尊法(想云。真空法性如虚空。常住法宝难思议。我身影现法宝前。一心如法归命礼。赞僧云)

　　稽首一切佛称赞。八正万行作庄严。无为定慧渐圆明。我今归命圣众宝。一心顶礼十方三世一切贤圣僧(运想准前。此中赞礼。兼大小乘僧)

　　○礼释迦世尊

　　(赞词。或以天上天下无如佛偈。或用如来妙色身赞。皆可。西国礼敬。盛陈赞颂。如尊者摩咥哩制吒。承佛先记。造四百赞。及一百五十颂。总陈六度。明佛胜德。文词婉丽。理致清高。无著天亲。马鸣大士等。咸皆祖习。初学者。不可不知。如来金身丈六。三十二相。八十种好。身光一寻。眉间玉毫。遍照十方。如方等经。华聚菩萨赞佛偈云)。

　　世尊色身如金山。犹如千日照世间。能㧞一切诸苦恼。我今稽首大法王。一心顶礼本师释迦牟尼世尊

　　○礼弥陀佛

　　(华言。无量寿佛。如观经云。阿弥陀佛。身高六十万亿那由他恒河沙由旬。眼如四大海水。玉毫如五须弥。身光如百亿三千大千世界。然此非凡夫心力所能及。以佛力故。忆想必得成就。但想佛像。得无量福。况能观佛具足身相。或即作丈六身观。亦得)。

　　众德严身非数量。光明遍照过十方。三世如来无与等。恒施众生大慈航。一心顶礼西方极乐世界阿弥陀世尊

　　○礼弥勒菩萨

　　(若据当来人寿八万岁时下生。佛身高三十二丈。详如下生经说。若准现在兜率天身。则大士色身长十六由旬。相好如佛。其天宝冠。有无量化佛。诸化菩萨。他方诸大菩萨。住天冠中。若一念顷。称弥勒名。除千二百劫生死之罪。但闻名合掌恭敬。除五千劫生死之罪。若礼敬。除百亿劫生死之罪。如上生经说。赞云)。

　　大士久成等正觉。成熟有情居兜率。昼夜常转不退轮。龙华三会度无极。一心顶礼当来下生弥勒世尊

　　○礼文殊菩萨

　　(此菩萨。具大智辩。法王之子。诸佛之师。示童子相。头有五髻。身紫色。着宝璎珞。坐宝莲华。云坐狮子者。表菩萨说法如狮子吼。百兽潜踪。赡部洲中。一切众生。皆蒙菩萨德护。不可不知。若一称名。灭无量罪。长无量福。当来成佛。号普现如来。赞云)。

　　三世如来之导师。智愿广大难思议。无边刹海为国土当来普现善逝尊。一心顶礼大智文殊师利菩萨摩诃萨

　　○礼普贤菩萨

　　(具大行愿。为诸佛长子。头顶花冠。身披璎珞。坐宝莲华。或乘六牙白象。以表六度万行。若归依普贤菩萨。则十方诸佛菩萨。悉皆加护。以诸佛菩萨。皆因修三密门。行普贤行。得证圣果故也。赞云)。

　　六牙白象为宝座。诸度万行作颦呻。华藏世界称长子。十方刹土现全身。一心顶礼大行普贤菩萨摩诃萨

　　○礼观自在菩萨

　　(此菩萨。过去已成佛。号正法明如来。今现为极乐世界补处菩萨。当来补阿弥陀佛位成佛。号普明高显吉祥峰王如来。但于此界众生有缘。现三十二应而为教化。本身紫金色。长八十万亿那由他由旬。顶有肉髻项有圆光。光中有五百化佛。五百菩萨。举身光中。五道众生。一切色相。皆于中现。顶上宝天冠中。有一立化佛。高二十五由旬。眉间毫相七宝色。流出八万四千光明。臂如红莲华色。有十八亿妙光以为璎珞。掌作五百亿杂莲华色。十指端。有八万四千画文。光明柔软。普照一切。以此宝手。接引众生。如此菩萨。但闻其名。获福无量。余如观经说。或不能作是观者。随心大小。亦得。那由他者。万亿为一那由他。四十里为一由旬。百亿为一俱致。赞云)。

　　宝冠顶佛因带果。过去法明天人师。悲愿运为千手眼。照护群生不失时。一心顶礼大慈大悲观世音菩萨摩诃萨

　　○礼大势至菩萨

　　(此菩萨。身量亦如观音。举身光明。照十方国。有缘众生。皆悉得见。以智慧光。普照一切。离三涂苦。得无量力。故号大势至。天冠中有五百宝华。一一华有五百宝台。一一台中十方诸佛净土。皆于中现。肉髻上有一宝瓶。盛诸光明。普现佛事。余如经说。赞云)。

　　顶上宝瓶现佛事。一毛孔中见十方。举足震惊诸国上。普摄净人归乐邦。一心顶礼大势至菩萨摩诃萨

　　○礼地藏菩萨

　　(此菩萨。身相端严威德殊胜。唯除如来。普贤观音等。无能过者。又于此界所有教化。亦除普贤观音等。诸大菩萨。皆不能及。久已获一切智海。功德满足。现化十方。以本愿力。于五浊世。化益偏厚。速满一切众生所求。灭诸重罪。除诸障碍。现得安隐。若礼一拜。一供养者。灭无量罪。获无量福。赞云)。

　　悲愿初从救亲起。分身遍度孰能量。地狱未空不成佛。我今稽首大誓王。一心顶礼地藏菩萨摩诃萨

　　○礼虚空藏菩萨

　　(此菩萨。身披璎珞。顶上华冠中。有青色摩尼宝珠。若观此珠。则灭无量罪。除无量障。故修忏中。以此菩萨为灭罪主欲求辨慧。如虚空藏经说。赞云)。

　　顶上宝珠青光耀。灭除众生罪如空。我今稽首忏摩主。三障顿消福慧融。一心顶礼虚空藏菩萨摩诃萨

　　○礼迦叶尊者

　　(总持论藏。善于训导。宰任弘纲。行十二头陀。行身相金色。如来以正法眼藏而付嘱之。赞云)。

　　德相端严如金聚。头陀苦行自终身。亲传如来正法眼。鸡足山中待慈尊。一心顶礼大德摩诃迦摄波尊者

　　○礼优波离尊者

　　(统领四众。善解毗尼藏。持律第一。是阿难尊者上座。故在先礼之赞云)。

　　得度身先八王子。楞严会上证圆通。弘扬律教毗尼藏。佛法由斯住世隆。一心顶礼大德优波离尊者

　　○礼阿难尊者

　　(总持经藏。亲事如来。多闻第一。是如来从弟。身具三十相。赞云)。

　　多闻众中称第一。证道身离四威仪。结集如来正法藏。永作人天度世师。一心顶礼大德阿难陀尊者

　　(如上各各一礼。三礼弥善。若更礼余佛菩萨。或十拜百拜。各随自意)。

　　○五悔法

　　(一礼敬。二忏悔。三随喜。四劝请。五发愿回向。如弥勒所问经云。佛告阿难弥勒菩萨。本求道时。不持耳鼻头目手足身命珍宝妻子国土布施。以成佛道。但以善权方便。安乐之行。得致无上正真之道。何为善权方便。彼昼夜各三时。正衣束体。下膝着地。向十方佛说言)。

　我悔一切过　　劝助众道德　　归命礼诸佛
　令得无上慧

　　(悔过者。谓忏悔无始时来。身口意所作一切诸恶过失也。劝者。谓劝请十方一切菩萨未成佛者。愿速成佛。已成佛者。愿常住在世。转正法轮。莫入涅槃。利乐有情也。助者。谓助喜一切凡圣功德。于十方界。一切众生。永舍疾姤之心。其有修学一切功德。乃至一毫之善。我今悉皆助之随喜也。归命者。谓举自身命。归依诸佛。即是以刹尘身。而遍礼刹尘佛也。令得无上慧者。谓以上四种功德。及所修一切之善。愿悉回向。施与一切众生。同圆无上种智正等菩提也。凡为忏悔发愿。不出此之五法。然诸经俱陈。但彼文广。此文略耳。如大金光明经。及行愿品详备。若乐广者。自当检阅。次当代君亲等。致敬三宝)。一心奉为天龙八部护法圣众。顶礼十方常住三宝(祝曰。惟愿天龙八部。增益威光。拥护正教。四众安和。离诸魔障)。一心奉为国皇大臣宰官护法檀那。顶礼十方常住三宝(惟愿皇图巩固。帝道遐昌。文武禄增。兴隆三宝。玉烛常调。士民乐业。檀那衍庆。不逢三灾八难。至成无上菩提)。一心奉为所生父母。顶礼十方常住三宝(惟愿二亲增崇福寿。智慧圆明。若过去父母。神超净土。业谢尘劳。莲开上品之华佛授一生之记)。一心奉为和尚阿阇梨顶礼十方常住三宝(惟愿和尚阇梨。四大安和。寿齐法身。福智增崇。普利一切。若过去者应云增崇品位)。一心代为末法四辈弟子顶礼十方常住三宝(惟愿四辈弟子。善根永固。进道无魔。速证无上菩提)。一心代为法界众生顶礼十方常住三宝(惟愿法界有情。一时同得阿耨多罗三藐三菩提。此中或增或减。或更有余愿。随自意发之。兹不繁述)。

　　○附宝积经(弥勒菩萨所问会)

　　(上五悔偈文略。恐哀恳之情不伸余经文复过长初学难诵。今附宝积经偈。长短得中。以便持诵)。

　　佛告阿难。弥勒往昔行菩萨道。昼夜六时。偏袒右肩。右膝着地。合掌顶礼。于诸佛前。说是偈言。

　我今归命礼　　十方一切佛　　菩萨声闻众
　大仙天眼者　　亦礼菩提心　　远离诸恶道
　能得生天上　　乃至证涅槃　　若我作少罪
　随心之所生　　今对诸佛前　　忏悔令除灭
　我今身口意　　所集诸功德　　愿作菩提因
　当成无上道　　十方国土中　　供养如来者
　及佛无上智　　我今尽随喜　　有罪悉忏悔
　是福皆随喜　　我今礼诸佛　　愿成无上智
　十方大菩萨　　证于十地者　　我今稽首礼
　愿速证菩提　　得证菩提已　　摧伏于魔军
　转妙净法轮　　饶益众生类　　常愿住世间
　无量俱胝劫　　击于大法鼓　　度脱苦众生
　我没于欲泥　　贪绳之所系　　种种多缠缚
　愿佛垂观察　　众生虽垢重　　诸佛不厌舍
　愿以大慈悲　　度脱生死海　　现在诸世尊
　过去未来佛　　所行菩萨道　　我今愿修学
　具足波罗蜜　　成就六神通　　度脱诸众生
　证于无上道　　了知诸法空　　无相无自性
　无住无表示　　不生亦不灭　　又如大仙尊
　善了于无我　　无补特伽罗　　乃至无寿者
　于诸布施事　　不执我我所　　为安乐众生
　施与无悭吝　　愿我所施物　　不假功用生
　观察了知空　　具施波罗蜜　　持戒无缺减
　得佛净尸罗　　以无所住故　　具戒波罗蜜
　忍辱如四大　　不生分别心　　以无瞋恚故
　具忍波罗蜜　　愿以身心力　　发起大精进
　坚固无懈怠　　具勤波罗蜜　　以如幻如化
　及勇猛精进　　金刚等三昧　　具禅波罗蜜
　愿证三昧智　　入于三脱门　　了三世平等
　具慧波罗蜜　　诸佛妙色身　　光明大威德
　菩萨精进行　　愿我皆圆满　　弥勒名称者
　勤修如是行　　具六波罗蜜　　安住于十地

　　佛告阿难。弥勒菩萨。安住如是善巧方便。积集无上菩提。阿难。我昔求道。受苦无量。乃能积集无上菩提。

　　(右二十四颂。初二归敬颂。第三忏悔颂。第四发愿颂。第五随喜颂。第六以忏悔随喜礼佛之福回向无上道颂。第七八请转法轮颂第九请佛住世颂。第十十一求佛摄受颂。亦四弘誓之前二誓。第十二随佛学颂。即第三弘誓。第十三成无上道颂。即第四弘誓。第十四法空颂。第十五人空颂。第十六十七檀度颂。先了人法二空。今行施等。方达三轮体空。第十八戒度颂。第十九忍度颂。第二十进度颂。第二十一禅度颂。第二十二慧度颂。第二十三果圆行满颂。第二十四赞弥勒颂)。

　　礼佛仪式(终)

　　音释

　　达奢(亦作陀舍)那𤙖(二合)乌𤙖(二合成唵音)娑啰婆

　　二合。或作萨婆。婆字去声。陀罗尼集经云。诵三遍。顶礼一拜。如是三度礼者。除灭一切十恶五逆四重等罪。一切障难。皆悉消灭。胜人礼拜十万亿佛功德。此名那谟悉羯啰咒。华言礼拜咒。

　　头陀

　　亦云杜多。华言抖擞。谓行十二事。即抖擞三界烦恼矣。

　　三灾

　　大三灾。火。水。风。则世界坏矣。小三灾。刀兵。饥馑。疾疫。

　　八难

　　一地狱。二畜生。三饿鬼。四无想天。不得见佛闻法。五北俱卢州。不得见佛闻法。六盲聋喑哑。七世智辩聪。世人邪智聪利。耽习外书。不信出世正法。八生在佛前佛后。由业重缘薄。不遇佛出世。闻佛说法。

　　大仙

　　佛为圣中圣。天中天。仙中仙。故云大觉金仙。

　　涅槃

　　华言圆寂。谓德无不备名圆。障无不尽名寂。旧云不生不灭。

　　补特伽罗

　　华言数取趣。即有情之别称。谓诸众生数数往来趣向六道中受生也。

　　六趣

　　即六道。一天。二人。三修罗。四地狱。五饿鬼。六畜生。

　　波罗蜜

　　华言到彼岸。谓修此六法。自度度他。到涅槃岸。故亦名六度。

　　尸罗

　　华言清凉。谓持戒能除烦恼。而得清凉也。

　　三昧

　　华言正定。有百千三昧。至等觉地。入金刚三昧。断最后微细无明。方证佛地。

　　三脱门

　　即三解脱门。一空。二无相。三无愿。
