卍新纂续藏经第 74 册 No. 1476 圆觉经道场略本修证仪


　　No. 1476

　　圆觉经道场略本修证仪

　　晋水沙门　净源　录第一总叙缘起第二严净道场第三启请圣贤第四供养观门第五正坐思惟第六称赞如来第七礼敬三宝第八修行五悔第九旋绕念诵第十警䇿劝修

　　诸家礼忏。皆先香华供养。今先启请者。广仪曰。若不先请。欲供何人。固宜先请。义有在焉。

　　第一总叙缘起

　　吾佛之唱圆觉也。开一心法而被乎三根者。斯盖障之有浅深。机之有利钝矣。是故通别观门离之为二。道场忏悔次其第三。亦犹出厩良驹已摇鞭影。薶尘大宝须设治方耳。然则忏之为义。有理忏焉。有事忏焉。若夫陈罪相以精勤。责妄心而愧切。此事忏也。念实相以宴安。耀慧日于霜露。此理忏也。汉魏以来崇兹忏法。蔑闻其有人者。实以教源初流。经论未备(方等诸经婆沙等论)。西晋弥天法师尝着四时礼文。观其严供五悔之辞。尊经尚义多摭其要。故天下学者悦而习焉。陈隋之际。天台智者撰法华忏法。光明百录具彰逆顺十心。规式颇详而盛行乎江左矣。有唐中。吾祖圭峰禅师追弥天之余烈。贯智者之遗韵。备述圆觉礼忏禅观。凡一十八卷。包并劝修揆叙证相故道场法事之门有七。而礼佛忏仪之门有八。其所伸引冲䆳浣漫(多用佛名文及华严经等意)。盖被三期限内修证耳。余以像法之末遇兹遗训。缅怀净业其亦有年。繇是略彼广本为此别行。法类相从。盖尽一席之䡉矣。既而观其辞虽异于弥天。唱其声似协于智者(天竺西明皆广智者之𧜟)。后之末学继而修之。则圭峰劬劳之德亦报之之万一也。

　　第二严净道场

　　(此门者当道场法事第六。今异录之。以为略本之统要耳)。

　　夫衣服身形皆是行人心所依处也。若欲修此圆顿大行。先须礼忏之法。必须净心。心不孤起必藉依缘。依缘清净故心即清净。故须严净此三事也。况欲启请贤圣须严净坛场。坛场不严洁则道心不发。无所感降。是故应当严坛净服浴身。妄诸事务。调伏身心。供养三宝。一心系念。自忆我等有此身来。及过去世中所有恶业。专精忏悔。希修观时身心清净。所有愿求悉皆克获。其道场法。先须拣处。离于喧杂恶秽及诸障难。若得深䆳岩谷幽僻林泉最为殊妙。若在人间须除去一二尺旧土。以香泥涂地。悬诸幡华。堂中置卢舍那像。两畔置文殊．普贤二像。是为三圣。佛前安圆觉经。以函盛之。点莲华灯。焚百和香。诸庄严具唯要洁净。不必好贵。各随力分。但力极即为至贵。本献供养贤圣。秪为表自虔诚。岂贤圣有好恶也(好恶二字皆去声呼)。其布置方法任自随便。亦无局定之仪式。次净衣服者。然出家者本合护净。若料寻常护之不谨。即临入道场着新净衣(如无新者浣洗故衣)。次须澡浴身体。身若秽触岂堪近于圣贤。虽诸佛无心。神祇不卫。神祇不卫则邪魔恼乱障难生也。非唯净身。尤须净心。绝诸缘念。纵遇障难无退志矣。三业清净方入道场。初入用六斋日。此日四王使者诸大善神来下人间检察善恶。见修行者安慰守护为现瑞相。令行者心生欢喜增益诸根耳(自下八门多依广修证仪诠次)。

　　第三启请圣贤

　　夫欲发心洗涤罪垢。加功运行证入妙境。每对十方一切贤圣愿为证明。虽诸佛贤圣无所不在。若不虔请。对而不现。故须依智。虽识常依佛想。心清智明。理随事变。即常见佛。名净缘起。故华严云。譬如日出普照世间。于一切净水器中影无不现。佛日亦尔。普现法界。无前无后。一切众生净水器中佛无不现。然行者初入道场。称念卢舍那佛。右绕一匝至法座前。敷尼师坛。正身正念。慎勿散乱。合掌伫立。严德者首唱云。

　　一切恭敬。一心顶礼十方常住三宝。

　　(总礼三宝一拜。互跪执手炉。爇众名香。恭敬圣贤。但每旦三请。余时不用)。一心奉请南无大光明藏凡圣本源现诸净土法报圆融卢舍那佛(三请一礼下皆依此)。一心奉请南无娑婆世界释迦文佛及彼净土同说圆觉百千万亿河沙诸佛。一心奉请南无清净觉地光严住持尽未来际守护圆觉十方三世一切诸佛。一心奉请南无大方广圆觉修多罗了义十二部经清净眼目顿教大乘甚深法藏。一心奉请南无大光明藏净土会中大智文殊师利菩萨大行普贤菩萨摩诃萨。一心奉请南无净土会中通明观行普眼菩萨金刚藏菩萨弥勒菩萨清净慧菩萨摩诃萨。一心奉请南无净土会中别明观行威德自在菩萨辨音菩萨净诸业障菩萨普觉菩萨摩诃萨。一心奉请南无净土会中道场如行圆觉菩萨流通教法贤善首菩萨并诸眷属十万菩萨摩诃萨。一心奉请南无大悲观世音菩萨马鸣龙树诸祖菩萨及十方三世一切菩萨声闻缘觉圣僧。一心奉请南无净土会中守护人法梵释四王天龙八部乃至火首金刚大力鬼王并诸眷属。及此国内名山大川当州分野境内鬼神。此所住处护伽蓝神守正法者一切贤圣(从守护下但三请。不应礼拜。白衣无妨)。

　　第四供养观门

　　(启请既竟。已知诸佛诸大菩萨不违我请。从大光明藏平等法会。不起三昧慈悲应感。赴我机缘不动而现。我等肉眼虽不能睹。摄心观想了了分明。见佛菩萨及诸贤圣畟塞道场遍虚空界。知见我等至心恳请。是故我等应当香华供养。执手炉唱云)。

　是诸众等　　各各互跪　　严持香华
　如法供养

　　至此停唱。以手擎华。应默念拟想云。诸佛净法身。功德无有量。不住亦不坏。湛然而常安。我所执香华。皆从草木生。奉献于诸佛。持此想供养。发身诸毛孔。令一一毛孔。出无数香华。愿供一切佛。化成香华台。诸佛既受之。于十方世界。施为作佛事。还复成金台。住于我等前。想已唱云。

　愿此香华云　　遍满十方界　　供养一切佛
　尊法诸菩萨　　声闻缘觉众　　受此香华云
　以为光明台　　广于无边界　　无量作佛事

　　上皆观佛三昧海经意。又前注中偈辞一十八句。亦是彼经长行。今但撮略大旨为偈。欲使行人默念仰想无遗。然道场中多献缯彩之华。盖值霜雪之时无草木之华。余时依经求之献三宝耳。

　　供养已一切恭谨(起礼一拜。广仪云。供养除多劫悭贪障。生生得大财富)。

　　第五正坐思惟

　　此之一门。按广忏悔明坐禅法。在旋绕之后。凡有七门。其间调身莹心。修止发观。历缘对境。随门别辨。夫悬七政于太清。太清令万物之咸睹也。

　　今以行人或修一席。忏法座前平面正住。端身正坐。系念数息。故经云。若诸众生修于禅那。先取数门。疏曰。此有二意。一者先用数息观门治诸觉观。渐入妙境。二者即次经云。心中了知生住灭念。分齐头数。释曰。此但明修绝待中观之方便。是知绝念之慧方能了知生住灭念。故于此观门之次复应知。了粗了妙。居一切时不起妄念。于诸妄心亦不即息灭。住妄想境不可了知。于无了知不辨真实。即而言之此其妙也。

　　第六称赞如来

　　既供养思惟已。即应正身威仪。一心伫立。同赞诸佛微妙功德。广仪云。称赞除无量劫来恶口等障。得四无碍辨。

　身色金光净无垢　　目如清净绀琉璃
　吉祥威德称普闻　　大悲慧日除众闇
　牟尼月照极清凉　　能除众生烦恼热
　功德难思无与等　　犹如刹尘不可数
　我佛智慧亦如是　　一切有情不能知
　于无量劫谛思惟　　无能测度福智海

　　赞已。当述建忏之意。任自智力所陈云云。

　　第七礼敬三宝

　　既赞叹竟。应当一心次第敬礼。礼佛之法。当须随所礼之佛。至心忆念。此佛真身犹若虚空。应物现形如对目前。受我礼拜。又须自知。身心空寂无有礼相。随其净缘影现法界。一一佛前悉有此身。桉勒那三藏说七种礼具有条式。如楞严修证仪中辨之。无以生灭之心而为敬礼。故广仪云。虔诚礼敬。能除无量劫来我慢之障。得尊贵身。一心顶礼大光明藏凡圣本源现诸净土以应圆机卢舍那佛。一心顶礼娑婆世界随机感应千百化身本师释迦牟尼佛。一心顶礼大光明藏于诸众生清净觉地光严住持一切诸佛。一心顶礼身相融通言音无碍同说圆觉百千万亿河沙诸佛。一心顶礼大慈大悲有大誓愿尽未来际守护圆觉三世诸佛。一心顶礼大方广圆觉修多罗了义十二部经清净眼目顿教大乘甚深法藏。一心顶礼大光明藏净土会中开发因地表信解证智文殊师利菩萨摩诃萨。一心顶礼大光明藏净土会中彰明幻法表悲愿理行普贤菩萨摩诃萨。一心顶礼大光明藏净土会中悉见诸法清净普现菩萨摩诃萨。一心顶礼大光明藏净土会中通决甚深疑念金刚藏菩萨摩诃萨。一心顶礼大光明藏净土会中深究轮回根本弥勒菩萨摩诃萨。一心顶礼大光明藏净土会中洞明修证地位清净慧菩萨摩诃萨。一心顶礼大光明藏净土会中发明三种妙观威德自在菩萨摩诃萨。一心顶礼大光明藏净土会中显彰二十五轮辨音菩萨摩诃萨。一心顶礼大光明藏净土会中征起觉心因除四相净诸业障菩萨摩诃萨。一心顶礼大光明藏净土会中请问求师去除四病普觉菩萨摩诃萨。一心顶礼大光明藏净土会中发起道场加行证理圆觉菩萨摩诃萨。一心顶礼大光明藏净土会中流通教法广济未来贤善首菩萨摩诃萨。一心顶礼大光明藏净土会中与诸眷属十万菩萨摩诃萨。一心顶礼大悲观世音菩萨马鸣龙树诸祖菩萨及十方三世一切菩萨摩诃萨。一心顶礼十方三世尽虚空界微尘刹中有学无学一切声闻缘觉贤圣僧。

　　第八修行五悔

　　明忏悔法

　　既礼佛竟。正身威仪。虔敬互跪右膝箸地。烧诸名香。存想普贤菩萨。无量庄严眷属围绕。为忏悔主。如对目前。一心一意生郑重惭愧。发露无量劫来六根三业所造一切恶业。断相续心。从于今时尽未来际。终不更造。所以者何。业性虽空。果报不失。是故行者发露忏悔。愿罪消亡。广仪云。忏悔总除三障。得依正二报具足。应一心念言。我与众生无始所作一切罪障。惟愿三宝哀愍拔济。顿袪愚业翻作净因。身心齐空罪福无主。了见真性等佛法身。三业罪𠎝成三解脱。六根重障翻作六通。次唱云。

　　普为四恩三有及法界众生。悉愿断除诸障。归命忏悔。　唱已。起礼一拜。当运逆顺十心。

　　复念清凉偈云。

　自从无垢起无明　　亦值恶友增我情
　无随喜心善永灭　　纵自语意恶渐生
　心心遍布触所染　　念念相续日夜营
　不欲人知藏过失　　不畏恶道任纵横
　无惭无愧魔罗网　　拨因拨果阐提坑
　如是顺流背本已　　生死苦海浩然盈
　幸识由来长者子　　今欲逆流舍贫里
　正信因果破阐提　　惭愧人天破无知
　恐怖恶道破不畏　　发露罪业破覆玼
　断相续心破常念　　发菩提心破遍起
　修功补过破纵恣　　守护正法破无喜
　念十方佛破恶友　　观罪性空破结使

　　上之六偈。初三顺生死心以为所治。后三逆生死心从后翻破。应当熟诵默念。次作是言。

　　我比丘(某甲)至心忏悔。稽首归命十方三世无尽三宝。证知护念。我与法界一切众生。自从无始旷大劫来。无明覆心迷自佛智。妄识造业生死轮回。背佛法僧随恶师友。眼根着色为恩爱奴。不睹如来法身周遍。耳贪声境贼害无穷。不闻如来圆音说法。鼻贪香气结使是生。功德妙香不能嗅觉。舌贪众味餐啖众生。妄语．绮语．两舌．恶口毁谤三宝凌辱二亲。岂餐如来甚深法味。身根着触耽染无穷。昼夜荒迷不知止足。遍造诸恶行杀盗淫。诸佛慈光不能照烛。意根着法触境攀缘。念念常生贪瞋邪见。一切三障业。备造诸非。三障十缠相牵不断。起四颠倒作一阐提。不老尊亲无惭无愧。十恶四重五逆七遮。自作教佗见作随喜。一惑才起百万障开。展转无穷备障众善。不能发起大菩提心。不能修行一切善法。长夜受苦无有厌心。如是等𠎝唯佛知觉。今悉忏悔。断相续心。矧此罪障但颠倒生。无有定实本来空寂。唯愿卢舍那佛．普贤菩萨慧日垂光。销我身心业惑霜露。慈风普振摧重障山。法水长流洗我心垢。惟愿我等罪根消灭。速达本心。法界众生同得清净。

　　忏悔已。归命礼卢舍那佛一切三宝。

　　(余之四法皆依此。但改劝请等为异)。

　　明劝请法

　　(广仪云。劝请除多劫谤法障。生生得多闻辩才)。

　　我比丘(某甲)至心劝请。

　十方调御初成道　　恭请慈悲转法轮
　若有如来欲涅槃　　愿以众生永住世

　　明随喜法

　　(广仪云。随喜除多劫嫉妒障。生生得广大善知识眷属)。

　　我比丘(某甲)至心随喜。

　河沙诸佛与菩萨　　辟支罗汉及凡夫
　所有修行众善根　　我皆随顺而欢喜

　　明回向法

　　(广仪云。回向除狭劣障。成广大善)。

　　我比丘(某甲)至心回向。

　我等自从归向佛　　所修一切福因缘
　悉将回向大菩提　　普与众生证实际

　　明发愿法

　　(广仪云。发愿除退屈障。得除总持诸障。速至妙果)。

　　我比丘(某甲)至心发愿。

　愿我忏除诸业障　　心开意解洞灵源
　六识行时正慧行　　六尘现处真空现

　　第九旋绕念佛

　　(既忏悔发愿竟。应当一心右绕法座。烧以众香。安庠徐步称念三宝名号云)。南无十方佛南无十方法南无十方僧南无圆融教主卢舍那佛南无随机感应释迦文佛南无光严住持一切诸佛南无同说圆觉河沙诸佛南无守护圆觉三世诸佛南无大方广圆觉经南无文殊师利菩萨南无普贤菩萨南无普眼等十万菩萨南无十方一切菩萨摩诃萨

　　夫旋绕者。恋慕三宝微妙功德也。如是三匝乃至七七百匝亦无定数。次诵圆觉菩萨章。声德者举云。大方广圆觉经道场修证法门。若夫诵经规式。备如行愿仪中辨之。诵经既竟。当至佛前一心正念。唱三归依。右旋而出。

　　第十警䇿劝修

　　(广仪文中劝修居初。今为略本。警策述意。故结之于后)。

　　按本经云。若立长期一百二十日。中期百日。下期八十日。上之十门既录广仪别行。宜以七日为一期限。乃至七七日。随意堪任。昼夜六时礼请三宝。不得托事放逸睡眠。亦不得少选念世五欲。或遇三八或逐日发意修之。皆无在焉。若于新岁之初。圣制之前。以七日为期者。须于道场外别置禅观堂。逐日散华之后。引诸行人归于堂中系念数息。如遇时促。但于法座前作数息观。亦量当时之宜。又将入坛场并出忏已。亦于此堂讽诵经文。向云道场内诵经者。亦示一廗之行用耳。傥有精勤伟士。希心前古。依乎三期限内修证者。善莫大焉。若桉经文通于四众。其尼众士女皆在道场禅堂之外。一心发愿屏缘修之。况此本是禅观道场。其诸礼忏但是方便。苟慢心不除。信心未发。三业懈怠。惑乱诸徒。圣贤不喜。神祇不祐。勉旃思之。

　　圆觉道场略本修证仪

　　No. 1476-A

　　熙宁二年龙集己酉八月朔旦于青墩宝阁讲院编录其年冬十一月二十三日再治耳。

　　霅溪普静寺表白比丘(慎坚)谨舍长财开勒圆觉修证忏印版一副。以此胜利奉报　受业和尚法乳之恩。所生父母劬劳之德。次愿茫茫九有蚩蚩四生俱乘五悔之文。悉证十身之奥。

　　天平山白云寺讲贤首祖教学徒(宗礼)句当。

　　弘安六七九于光明院拭七旬有四之眼写一卷十门之章而已。

　　正应二年卯月七日于太子圣迹八坂法观寺写之。

　　No. 1476-B 印造圆觉经略本修证仪后序

　　圭峰禅师撰圆觉经道场修证仪一十八卷。被三期限内之修证。然文广义繁。末学不便。今者晋水法师略彼广本以为一卷。盖非唯被三期限内之修证。亦像法之末修一席之忏仪。令昏迷有益。是述者之微意也。予尝寻觅此书久矣。偶获之鸠峰下金刚律寺。喜跃难喻。于是属寺主照荣律师雕判而弘于其传。近里远邦据斯修证。齐入大光明藏。是岂不幸哉。

　　元禄八年乙亥三月上浣

　　双丘法金刚精舍慧晃拜识。
