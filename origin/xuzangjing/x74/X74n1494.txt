卍新纂续藏经第 74 册 No. 1494 金刚经科仪


　　No. 1494

　　金刚经科仪宝卷

　　唐义净三藏法师题取经诗

　晋宋齐梁唐代间　　高僧求法离长安
　去人成百归无十　　后者安知前者难
　路远碧天惟冷结　　沙河遮日力疲殚
　后贤如未谙斯旨　　往往将经容易看

　　唐太宗题焚经台诗

　门径潇洒长缘苔　　一回登此一徘徊
　青牛谩说亟关去　　白马亲从印土来
　确定是非凭烈焰　　要分真伪筑高台
　春风也鲜嫌狼籍　　吹尽当年道教灰

　　销释金刚科仪

　　盖闻汉朝感梦。白马西来。摩腾彰汉化之初时。罗什感秦宗之代典。明明佛日。照破昏衢。朗朗慧灯。至今不灭。教之兴也。其在斯焉。未法之代至于今日　恭白十方贤圣现坐道场。

　　本师释迦牟尼佛。文殊普贤二大菩萨。满空圣众。一切神祇。有天眼者。天眼遥。观。有天耳者。天耳遥闻。他心宿住。圣心玄鉴。慈愍故。慈愍故。大慈愍故。信礼常住三宝。&nbsp;法&nbsp;&nbsp;归命十方一切&nbsp;佛&nbsp;法轮常转度众生&nbsp;&nbsp;僧&nbsp;&nbsp;

　　夫金刚般若。能开解脱之门。玉偈波罗。善入菩提之路行行。而非空非有。句句。而无去无来。金刚经说三十二分。分分而功德难量。须菩提闻四句妙偈。偈偈而殊因莫测。书写读诵。当生华藏之天。为人演说。定达涅槃之路。

　　般若。乃菩提佛母。信心。即功德道源。长养圣胎。出生妙法。大抵看经通义。问道穷源。启净信心。其择眼。法分句读贯通之理明。问酬辩论之文。心心无间。理全彰。念念不忘。文自现。或问酬深妙。而句义玄微。详究元因。略陈数段。庶一问一答。其文明若日星。重辩重征。其义晓如白黑。义随文。而文随义。左右逢源。珠走盘。而盘走珠。纵横无碍。信解受持者。洞明真性。见闻随喜者。咸悟菩提。流通天上人间。普遍微尘刹海。太虚无际。法施何穷。以斯般若功勋总报四恩三有。咦。

　将此身心奉尘刹　　是则名为报佛恩
　金刚宝卷才展开　　龙天八部降临来
　荐资亡者超升去　　现存人眷又消炎
　谓其有说皆名谤　　今日分疏谤更多
　外护不忘亲付嘱　　三千里外定声讹

　　戒香。定香。解脱明香。解脱知见香。一辨信香。爇在炉上。香烟起处。遍满十方。请诸佛菩萨。赴坛中受供养。

　拈起金刚正令　　一句殒超千圣
　揭开般若法门　　智慧不离自性

　　观夫空如来藏碎。祖师开独露真常。无非般若。三心不动。六喻全彰。七宝校功。四句倍胜。若乃循行数墨转益见知。宗眼不明。非为究竟。呜呼。微宣奥旨。石火电光。密显真机。银山铁壁。瞥生异见。滞在中途。进步无门。退身迷路。聊通一线。俯为初机。良马见鞭。追风千里矣。

　弥陀如来　　九品导师

　　切以。幻身不久。浮世非坚。不久则形躯变异。非坚则火宅无安。由是轮回六趣几时休迁转。四生何日尽。若不念佛求出离。毕竟无由得解脱。岂不忙然省悟。火急修持。尽报无期。誓生安养。高超三界证真空。回出四流无苦趣。

　　斯辰缘由香烟起处云云。

　释迦如来　　证明功德

　　详夫百年光景。全在刹那。四大幻身。岂能长久。每日尘劳汩汩。终朝业识茫茫。不知一性之圆明。徒逞六根之贪欲。功名盖世。无非大梦。一场富贵。惊人难免。无常二字争人争我。到底成空。夸会夸能毕竟非实。风火散时无老少。溪山磨尽几英雄。缘鬓未几。而白发早侵。贺者才临。而吊者随至。一色浓血。长年苦恋恩情。七尺髑髅。恣意悭贪财宝。出息难期入息。今朝不保来朝。爱河出没几时休。火宅忧煎何日了。不愿出离业网。祇言未有工夫。阎罗王。忽地来追。崔相公。岂容展限。回首家亲都不见。到头业报自家当。鬼王狱卒。一任期凌。剑树刀山。更无推抵。或摄沃焦石下。或在铁围。山间。受镬汤则万死千生。遭剉磕则一力两段。饥吞热铁。渴饮镕铜。十二时甘受苦辛。五百劫不见头影。受足罪业。复入轮回。顿失旧时人身。换却这回皮袋。披毛戴角。御铁负鞍。以肉供人。用命还债。生被刀砧之苦。死遭汤火之灾。互积冤愆。递相食啖。那时追悔。学道无因。何如直下承当。莫待今生蹉过。

　　释迦文佛。舍皇宫而直往雪山。居士庞公。将家财而悉沉沧海。真武。不统王位惟务修行。吕公。既作神仙。尚勤参请。苏学士。常亲佛印。韩文公礼终大颠。斐公。夺笏于石霜。房相。问法于国一。妙善不招驸马成佛无疑六祖。相遇客人听经顿悟。禅道若无况味。圣贤何肯归依。华林感二虎随身。投子有三鸦报晓。李长者解经。而天厨送供。须菩提打坐。高帝释散华。达摩执履西归。普化摇铃腾去。罗汉。来参于仰山和尚。岳帝。受戒于思大禅师。径山至今犹是龙王打供。雪峰往昔。能使木人开山此皆己验之因由。切莫自生于退屈。野狐尚听百丈法。螺蛳犹护金刚经。十千游鱼。闻佛号化为天子。五百蝙蝠听法音。总作圣贤。𧎔闻忏以生天。龙听法而悟道。彼物尚能领悟。况人何不回心。或有埋头吃饭。而空过一生。或有错路修行。而不省这意。岂识菩提觉性。个个圆成。争知般若善根人人是足。莫问大隐小隐休别。在家出家。不拘僧俗。而只要辨心。本无男女。而何须著相。未明人。妄分三教。了得底。同悟一心。若能返照回光。皆得见性成佛。又况人身易失。佛法难逢。欲超六道之周流。惟有一乘之径捷。须求正见。莫信邪师。悟了。方是入头。行得。始能脱俗步步踏着实地。头头顶挂虚空。用时。则万境全彰。放下。则一尘不立。超生死不相关之地。了鬼神觑不破之机。是凡是圣。而同个路头。或冤或亲。而共一鼻孔。如斯实悟。尚滞半途。休说向上三玄。要了末后一着。

　　(问)且道即今唤那个做末后一着。

　　(答)

　青山低处见天阔　　红藕开时闻水香
　弃却瓢囊击碎琴　　如今不恋汞中金
　自从一见黄龙从　　始觉从前错用心
　始知生死事无常　　莫道先从老者亡
　大限到来无定准　　后生年少也提防
　富贵贫穷各有由　　宿缘分定莫刚求
　不曾下得春时种　　空守荒田望有秋

　　修唎修唎。摩诃修唎。

　　普供养我牟尼。梵王帝释。监坛土地。金刚菩萨。拥护坛仪。云何梵毕。发愿谨受持。

　一相元无垢　　体性离尘缘　　专心持四句
　且要诵真言

　　净口业真言

　　修唎修唎。摩诃修唎。修修唎。萨婆诃

　　净三业真言

　　唵娑嚩婆嚩秫䭾。娑嚩达摩娑。嚩娑嚩秫度憾

　　安土地真言

　　南无三满多。母䭾南唵。度噜度噜地尾萨婆诃

　　普供养真言

　　唵誐誐曩。三婆嚩。袜日啰斛

　　盖闻。法身无相。非相可观。至理绝言。非言所及。盖以因兴四愿。果满三身。酬愿现身。彰言化物。我释迦圣主。利物情深。愍娑婆流浪之卿赞严土常乐之界。国名极乐。佛号弥陀。四十八愿弘深。百万行门广大。双明真化。应接高低。地前地上皆生。是圣是凡俱往。弥陀缘愿。于是彰为。净土真诠。由斯显矣。

　　(问)经来自久。少缺宣传。奉报佛恩。当明经旨。

　　(答)

　透关妙达如来境　　及第高登本分乡
　佛在灵山莫远求　　灵山只在汝心头
　人人有个灵山塔　　好去灵山塔下修
　外道天摩皆拱手　　梵王常释为呈祥
　愿令合会诸男女　　同证金刚大道场
　早起忙忙直到昏　　不愁生死只愁贫
　饶君使尽千条计　　直至无常不称心

　　般若大教。六百余卷。佛如来金口宣。真诠。无为福胜。果报利人天。

　稽首三界主　　大孝释迦尊　　累劫报亲恩
　积因成正觉

　　奉请八金刚四菩萨奉请青除灾金刚奉请辟毒金刚奉请黄随求金刚奉请白净水金刚奉请赤声火金刚奉请定持灾金刚奉请紫贤金刚奉请大神金刚奉请金刚眷菩萨奉请余刚索菩萨奉请金刚爱菩萨奉请金刚语菩萨

　　此经乃大乘菩萨摩诃萨。人之所修般若。为六波罗蜜之最胜者也。所以名为般若波罗蜜。故下经云。如来为发大乘者说。为发最上乘者说。以此佛说大般若经。有六百卷。凡一十六会。此经。乃第五百七十七卷。给孤独园第二处第九会说也。

　　(问)所以道。

　　(答)

　昔日如来金口演　　至今拈起又重新
　此经佛说数千年　　无量人天得受传
　忆得古人曾解道　　更须会取未闻前
　人问阳寿真难得　　一寸光阴一寸金
　莫待老来方学道　　孤坟尽是少年人
　在家菩萨智非常　　闹市丛中作道场
　心地若能无𦊱碍　　高山平地总西方
　金刚般若体如如　　翠竹黄华满路途
　八百余家呈妙手　　大家依样画葫芦

　　金刚般若。人人本具。割断智为初白云散处。一轮显露。影落千江。无来无去。诸人荐取。凡圣一同居。

　摩诃大法王　　无短亦无长　　本来非皂白
　随处现青黄

　　发愿文

　稽首三界尊　　归命十方佛　　我今发弘愿
　持此金刚经　　上报四重恩　　下济三途苦
　若有见闻者　　悉发菩提心　　尽此一报身
　同生极乐国

　　云何梵

　云何得长寿　　金刚不坏身　　复以何因缘
　得大坚固力　　云何于此经　　究竟到彼岸
　愿佛开微密　　广为众生说

　　开经偈

　无上甚深微妙法　　百千万劫难遭遇
　今我见闻得受持　　愿解如来真实意

　　金刚般若波罗蜜经

　　宗镜云。只这一卷经。六道含灵。一切性中。皆悉具足。盖为受身之后。妄为六根六尘。埋没此一段灵光。终日冥冥。不知不觉故。我佛生慈悲心。愿救一切众生。齐超苦海。共证菩提。所以在舍卫国。为说是经大意。只是为人。解粘去缚。直下明了自性。免逐轮回。不为六根六尘所惑。若人具上根上智。不拨自转。是胸中自有此经。且将置三十二分。于空间无用之地。亦不是过。如或未然且听山野与汝打葛藤去也。夫金刚经者。自性坚固。万劫不坏。况金性坚刚也。般若者。智慧也。波罗蜜者。登彼岸义也。见性得度。即登彼岸。未得度者。即是此岸。经者。径也。我佛若不开个径路。后代儿孙。又向甚么处进步。

　　(问)且道这一步又如何进。答看取下文。提纲。此经深旨。无相为宗。显妄明真。提纲要旨。剑锋微露。埽万法之本空。心华发明。照五蕴之非有。直得云收雨霁。海湛空澄。快登般若慈舟。直到菩提彼岸。

　　(问)且道心华发。明在甚么处。

　　(答)

　太湖三万六千顷　　月在波心说向谁
　法王权实令双行　　电卷风驰海岳倾
　霹雳一声云散尽　　到家元不涉途程
　西方净土人人有　　不假修持已现前
　诸上善人如见性　　阿弥陀佛便同肩
　无始无明幻色迷　　梦魂生死几千回
　一条直路超三界　　但念弥陀归去来

　　法会因由。教起根源。如是法。我佛在舍卫国中。乞食为先。次第乞已。本处安禅。结跏趺坐。终日默无言。

　金刚般若智　　个个体如然　　白云消散尽
　明月一轮圆

　　如是我闻。一时。佛。在舍卫国。祇树给孤独园。与大比丘众。千二百五十人俱。尔时。世尊。食时着衣持钵。入舍卫大城。乞食。于其城中。次第乞已。还至本处。饭食讫收衣钵。洗足已。敷座而坐。

　　(白)调御师。亲临舍卫。威动乾坤。阿罗汉。云集祇园。辉腾日月。入城持钵。良由悲愍贫穷。洗足收衣。正是晏安时节。若向世尊未举已前荐。得。犹且不堪。开口已后承当。自救不了。宗镜。急为提撕。早迟八刻。

　　(问)何故。

　　(答)

　良马已随鞭影去　　阿难依旧世尊前
　乞食归来会给孤　　收衣敷座正安居
　真慈洪范超三界　　调御人天得自如
　西方宝号能宣演　　九品莲台必往生
　直下相逢休外觅　　何劳十万八千程
　百岁光阴瞬息回　　其身毕竟化为灰
　谁人肯向生前悟　　悟取无生归去来

　　善现启请。顿起疑心。合掌问世尊。云何应住。降伏其心。佛教如是。子细分明。永消此岸。无华休怨春。

　金刚般若智　　莫向外边求　　空生来问我
　教起有因由

　　○善现起请分第二

　　时长老须菩提。在大众中。即从座起。偏袒右肩。右膝着地。合掌恭敬。而白佛言。希有世尊。如来善护念诸菩萨。善付嘱诸菩萨。世尊。善男子善女人。发阿耨多罗三藐三菩提心。云何应住。云何降伏其心。佛言。善哉善哉。须菩提。如汝所说。如来善护念诸菩萨。善付嘱诸菩萨。汝今谛听。当为汝说。善男子善女人。发阿耨多罗三藐三菩提心。应如是住。如是降伏其心。唯然世尊。愿乐欲闻。

　　(白)昔奇哉之善现。赞希有之慈尊。悲悯浊世众生。咨决菩提心要。可谓一经正眼。三藏绝诠。千圣不传。诸祖。不说。如是降伏。偏舟已过洞庭湖。护念叮咛。何啻白云千万里。

　　(问)为甚么如此咦。

　　(答)

　毗婆尸佛早留心　　直至而今不得妙
　问处孤高答处深　　妙圆真净不须寻
　瞥然如是知端的　　默契菩提大道心
　阿弥陀佛元无相　　遍界明明不覆藏
　文路尚然修净土　　东坡犹愿往西方
　才出胞胎又入胎　　圣人观此恸悲哀
　幻身究竟无香洁　　打破画瓶归去来

　　大乘正宗。指示叮咛。空生意分明。如是应住。降伏其心。四生六道。无我无人。谁归灭度。拈来却在心。

　独坐寂寥寥　　平地起波涛　　风来波浪起
　水涨见船高

　　○大乘正宗分第三

　　佛告须菩提。诸菩萨摩诃萨。应如是降服其心所有一切众生之类。若卵生。若胎生。若湿生。若化生。若有色。若无色。若有想。若无想。若非有想。非无想。我皆令入无余涅槃。而灭度之。如是灭度。无量无数。无边众生。实无众生得灭度者。何以故。须菩提。若菩萨有我相人相众生相。寿者相。即非菩萨。

　　(白)涅槃清净。尽令含识归依。四相俱忘。实无众生灭度。如斯了悟。便能脱死超生。其或未然。依旧迷封滞壳。

　　(问)会么。

　　(答)

　生死涅槃本平等　　妄心尽处即菩提
　顶门具眼辩来端　　众类何曾入涅槃
　绝后再苏无一物　　了知生死不相干
　七重宝树人人有　　九品莲华处处开
　不涉一程亲见佛　　圆音时听悟心怀
　掷却阎浮似草鞋　　更无一物可开怀
　灵明一点辉千古　　超日月归光去来

　　妙行无住。日月分明。本体离根尘。四维上下朗耀无穷。世尊指教。一一分明。空生信受。惊来处处春。

　摩诃般若宗　　性相体皆同　　四生并六道
　尽在默然中

　　○妙行无住分第四

　　复次须菩提菩萨于法应无所住。行于布施。所谓不住色布施。不住声香味触法布施。须菩提。菩萨应如是布施。不住于相。何以故。若菩萨不住相布施。其福德不可思量。须菩提。于意云何。东方虚空。可思量不。不也。世尊。须菩提。南西北方四维上下虚空。可思量不不也。世尊。须菩提。菩萨无住相布施。福德亦复如是不可思量。须菩提。菩萨但应如所教住。

　　(白)住相布施。犹日月之有穷。不着六尘。若虚空之无际。自他俱利。福德难量。豁然运用。灵通廓尔。纵横自在。

　　(问)且道还有住着处么。

　　(答)

　妙体本来无处所　　通身何更有纵由
　运心檀度契真常　　福等虚空不可量
　无影树头华烂熳　　从他采献法中王
　步步头头皆是道　　弥陀元不住西方
　法身遍满三千界　　化佛权为十二光
　道过邙山古墓排　　准阴功业事堪哀
　贫富贵贱皆如梦　　梦觉来时归去来

　　如理实见。分明说破。空生意如何地水火风。四大和合。云来云去。本更无他。沤生沤灭。元非一与多。

　如如真妙理　　湛湛自然观　　圆明真实见
　随处得安然

　　○如理实见分第五

　　须菩提。于意云何。可以身相见如来不。不也。世尊。不可以身相得见如来。何以故。如来所说身相。即非身相。佛告须菩提。凡所有相。皆是虚妄。若见诸相非相。即见如来。

　　(白)金身显焕。巍巍海上孤峰。妙相庄严。皎皎星中圆月。然虽如是毕竟非真。经云。真非真恐迷。我常不开演。

　　(问)且道意在于何处。

　　(答)

　一月普现一切水　　一切水月一月摄
　报化非真了妄缘　　法身清净广无边
　千江有水千江月　　万里无云万里天
　人命无常呼吸间　　眼观红日落西山
　宝山历尽空回首　　一失人身万劫难
　稽首弥陀真圣主　　身乘七宝紫金台
　四十八愿常无间　　摄受众生归去来

　　正信希有。一念无差心外休取法。心若取法。凡圣皆差。心若无念。却被云霞。圆明一点。春来树树华。

　邪心俱荡尽　　正信勿生疑　　念念无差别
　处处发真机

　　○正信希有分第六

　　须菩提。白佛言。世尊。颇有众生。得闻如是言说章句。生实信不。佛告须菩提。莫作是说。如来灭后。后五百岁。有持戒修福者。于此章句。能生信心。以此为实。当知是人。不于一佛二佛三四五佛。而种善根已。于无量千万佛所。种诸善根。闻是章句。乃至一念。生净信者。须菩提。如来悉知悉见。是诸众生。得如是无量福德。何以故。是诸众生。无复我相。人相。众生相。寿者相。无法相。亦无非法相。何以故。是诸众生。若心取相。即为着我人众生寿者。若取法相。即着我人众生寿者。何以故。若取非法相。即着我人众生寿者。是故不应取法。不应取非法。以是义故。如来常说。汝等比丘。知我说法。如筏喻者。法尚应舍。何况非法。

　　(白)因胜果胜。信心明了无疑。人空法空真性本来平等。直饶名相双泯。取舍两忘。

　　(问)要且犹存筏见(咦)。

　　(答)

　弹指已超生死海　　何须更觅度人舟
　善根成熟信无疑　　取相求玄转背驰
　一念顿超空劫外　　元来不许老胡知
　频伽尚能知归向　　孔雀犹闻得化生
　时节因缘休蹉过　　楼头画鼓恰初更
　势至观音悲满怀　　宝瓶杨柳洒三灾
　誓随净土弥陀主　　接引众生归去来

　　无得无说。谁为安名。空生意分明。如来所说。无始无终。云生晚谷。月照长空。千法万法。皆从一法生。

　取舍皆难得　　无心体自然　　本来常寂寂
　无说亦无传

　　○无得无说分第七

　　须菩提。于意云何。如来得阿耨多罗三藐三菩提耶。如来有所说法耶。须菩提言。如我解佛所说义。无有定法。名阿耨多罗三藐三菩提。亦无有定法。如来可说。何以故。如来所说法。皆不可取。不可说。非法非非法。所以者何。一切圣贤。皆以无为法。而有差别。

　　(白)得亦非。说亦非。能仁机轮电掣。取不可舍不可空。生舌本烂翻。

　　(问)且道无为法。为甚么有差别。

　　(答)

　万古碧潭空界月　　再三捞漉始应知
　云卷秋空月印潭　　寒光无际与谁谈
　豁开透地通天眼　　大道分明不用参
　西方胜境无明闇　　不比人间半夜深
　五鼓分明当子位　　一轮正满对天心
　休插龙钗与凤钗　　莫将胸粉污唇腮
　法身清净元无垢　　体露堂堂归去来

　　依法出生。法法皆。真。元从一法生。四生六道。情与无情。山河大地。体露分明。泥牛哮吼。黄河彻底清。

　山河如掌平　　无乐亦无成　　千差与万别
　金刚界内生

　　○依法出生分第八

　　须菩提。于意云何。若人满三千大千世界七宝。以用布施。是人所得福德。宁为多不。须菩提言。甚多。世尊。何以故。是福德。即非福德性。是故如来说福德多。若复有人。于此经中。受持乃至四句偈等。为他人说。其福胜彼。何以故。须菩提。一切诸佛。及诸佛阿耨多罗三藐三菩提法。皆从此经出。须菩提。所谓佛法者。即非佛法。

　　(白)宝万三千。财施有尽。偈宣四句。法施无穷。发生智慧光明。流出真如妙道。所以称扬德胜。了达性空。彻诸佛之本源。豁一经之眼目。

　　(问)还见四句。亲切处么。

　　(答)

　真性洞明依般若　　不劳弹指证菩提
　徒将七宝施三千　　四句亲闻了上根
　无量劫来诸佛祖　　从兹超出涅槃门
　慧灯不灭魔难入　　智镜常明梦不侵
　堪叹浮生瞌睡汉　　从它万劫恣昏沉
　头发焦然干竹钗　　两肩担水又担柴
　一生贫贱多辛苦　　厌恶女身归去来

　　一相无相。本自如然。不在口宣传。五五果四向。谁后谁先。丝毫不挂。万法周圆。圆明弥满。无心照大千。

　五果并四向　　本体元无相　　两目不相似
　鼻孔都一样

　　○一相无相分第九

　　须菩提。于意云何。须陀洹。能作是念。我得须陀洹果。不。须菩提言。不也。世尊。何以故。须陀洹。名为入流。而无所入。不入色声香味触法。是名须陀洹。须菩提。于意云何。斯陀含。能作是念。我得斯陀含果不。须菩提言。不也。世尊。何以故。斯陀含。名一往来。而实无往来。是名斯陀含。须菩提。于意云何。阿那含。能作是念。我得阿那含果不。须菩提言。不也。世尊。何以故。阿那含。名为不来。而实无不来。是故名阿那含。须菩提。于意云何。阿罗汉。能作是念。我得阿罗汉道不。须菩提言。不也。世尊。何以故。实无有法。名阿罗汉。世尊。若阿罗汉作是念。我得阿罗汉道。即为着我人众生寿者。世尊。佛说我得无诤三昧。人中最为第一。是第一离欲阿罗汉。世尊。我不作是念。我是离欲阿罗汉。世尊。我若作是念。我得阿罗汉道。世尊则不说。须菩提。是乐阿兰那行者。以须菩提。实无所行。而名须菩提。是乐阿兰那行。

　　(白)人天往返。诸漏未除。道果双忘。无诤第一。超凡入圣。从头勘证。将来转位回机。透底尽令撤去。

　　(问)还委悉么。

　　(答)

　勿谓无心云是道　　无心犹隔一重关
　果位声闻独善身　　寂然常定本非真
　回心顿入如来海　　倒驾慈航逆渡人
　楼头画鼓五更阑　　争奈众生被眼瞒
　不见性天光灿灿　　但于夜后黑漫漫
　极乐国中真快乐　　永无八难及三灾
　常闻天乐空中响　　敢劝众生归去来

　　庄严净土。锦上添华。徒劳任算沙。然灯昔日。授记无差。因风吹火。末后拈华。谁人会得。迦叶便笑他。

　庄严生净土　　金粟眼中沙　　初生全泄漏
　末后又拈华

　　○庄严净土分第十

　　佛告须菩提。于意云何。如来昔在。然灯佛所。于法有所得不。不也。世尊如来。在然灯佛所。于法实无所得。须菩提。于意云何。菩萨庄严佛土不。不也。世尊。何以故。庄严佛土者。即非庄严。是名庄严。是故须菩提。诸菩萨摩诃萨。应如是生清净心。不应住色生心。不应住声香味触法。生心应无所住。而生其心。须菩提。譬如有人。身如须弥山王。于意云何。是身为大不。须菩提言。甚大。世尊。何以故。佛说非身。是名大身。

　　(白)如来续焰然灯。实无可得之法。菩萨庄严佛土。应无所住之心。诸妄消亡。一真清净。昔究法华妙旨。亲感普贤诲言。清净身心。安居求实。冥符奥义。豁悟前因。直得心法两忘。眼尘俱泯。

　　(问)且道庄严个什么(咄)。

　　(答)

　弹指圆成八万门　　刹那灭却三祇劫
　正法眼中无所得　　涅槃心外谩庄严
　六尘空寂无人会　　推倒须弥浸玉蟾
　百岁光阴一刹那　　凌晨净口念弥陀
　看经读诵无休歇　　必免当来过奈河
　造论弘经大辩才　　马鸣龙树及天台
　圭峰乃法至清凉老　　总劝西方归去来

　　无为福胜。四句堪夸。如尘比数沙。住相布施。凡圣皆差。无来无去。月照帘下。无根树子。常开四季花。

　四句绝堪夸　　河沙数渐多　　算来无一法
　净处娑婆诃

　　○无为福胜分第十一

　　须菩提。如恒河中所有沙数。如是沙等恒河。于意云何。是诸恒河沙。宁为多不。须菩提言。甚多。世尊。但诸恒河尚多无数。何况其沙。须菩提。我今实言告汝。若有善男子。善女人。以七宝满尔所恒河沙数。三千大千世界。以用布施。得福德多不。须菩提言。甚多。世尊。佛告须菩提。若善男子善女人。于此经中。乃至受持四句偈等。为他人说。而此福德。胜前福德。(白)满积恒沙七宝。周回布施三千。福德分明。因果不昧。能宣四句之偈。胜前万倍之功。用真智以照愚。如急流而勇退。

　　(问)且道退后如何。

　　(答)

　象踏恒沙彻底过　　大千沙界百杂碎
　重增七宝满恒沙　　如弃甜瓜觅苦瓜
　溪悟真空元不坏　　百千三昧总虚华
　有岁光阴捻指间　　奔驰不定片时间
　烦君检点形骸看　　多少英雄去不还
　势至悲光绝点埃　　尘尘刹刹现如来
　真心量与观音等　　接引众生归去来

　　尊重正教。谁敢轻慢。塔庙在身边。人人本有个个皆然。金刚宝藏。体自周圆。若还信受。怗来自检看。

　起坐皆尊重　　常亲塔庙前　　如如元不动
　处处得安然

　　○尊重正教分第十二

　　复次须菩提。随说是经。乃至四句偈等。当知此处一切世间。天。人。阿修罗。皆应供养。如佛塔庙。何况有人尽能受持读诵。须菩提。当知是人。成就最上第一希有之法。若是经典所在之处。即为有佛。若尊重弟子。

　　(白)慈愍三根。随说乃人天敬仰。受持四句。皆应如塔庙尊崇。常行无念之心。实为希有之法。

　　(问)如何是最上第一句。

　　(答)

　非但我今独达了　　恒沙诸佛体皆同
　说处随宜不滞空　　劝持四句为流通
　天龙覆护尊如塔　　功德无边赞无穷
　百岁光阴老尽人　　青山绿水至如今
　开眸认取来生路　　莫学愚顽错用心
　念佛临终见宝台　　宝幡宝盖满空排
　弥陀势至观音等　　合掌相随归去来

　　如法受持。谁敢谩他。须菩提于意如何。我今为汝。一一言破。白云散处。月照禅河。文殊不远。休巡山礼土坡。

　如法谨受持　　福胜等须弥　　白云消散尽
　明月始光辉

　　○如法受持分第十三

　　尔时须菩提。白佛言。世尊。当何名此何经。我等云何奉持。佛告须菩提。是经名为金刚般若波罗蜜。以是名字。汝当奉持。所以者何。须菩提。佛说般若波罗蜜。即非般若波罗蜜。是名般若波罗蜜。须菩提。于意云何。如来有所说法不。须菩提。白佛言。世尊。如来无所说。须菩提。于意云何。三千大千世界。所有微尘。是为多不。须菩提言。甚多。世尊。须菩提。诸微尘如来。说非微尘。是名微尘。如来说世界。非世界是名世界。须菩提。于意云何。可以三十二相。见如来不。不也。世尊。不可以三十二相。得见如来。何以故。如来说三十二相。即是非相。是名三十二相。须菩提。若有善男子。善女人。以恒河沙等身命布施。若复有人。于此经中。乃至受持四句偈等。为他人说。其福甚多。

　　(白)大觉尊。本来不立一字。而直指人心。须菩提。无端特请标名。而强生枝节。纵使析微尘如世界。无相可求。施身命等河沙。无法可说。

　　(问)且道奉持个什么。

　　(答)

　金刚宝剑倚天寒　　外道邪魔俱脑裂
　个里本无元字脚　　空中谁敢强安名
　等闲点出金刚眼　　照破魔王八万城
　百岁光阴不自惊　　老来何物作前程
　只凭经卷三千岁　　莫把虚华过一生
　般若现前无𦊱碍　　横身宇宙莫疑猜
　虚空拶破难藏覆　　大道分明归去来

　　离相寂灭。谁为分别。有口也难说。五百世中。割截夫节。而无一念。妄生虚说。成道证果。云散家家月。

　离相即非说　　古今常寂灭　　而无一念心
　任汝分支节

　　○离相寂灭分第十四

　　尔时须菩提。闻说是经。深解义趣。涕泪悲泣。而白佛。言。希有。世尊。佛说如是甚深经典。我从昔来。所得慧眼。未曾得闻如是之经。世尊。若复有人。得闻是经。信心清净。即生实相。当知。是人成就第一希有功德。世尊。是实相者。即是非相。是故如来。说名实相。世尊。我今得闻如是经典。信解受持。不足为难。若当来世。后五百岁。其有众生。得闻是经。信解受持。是人即为第一希有。何以故。此人无我相。无人相。无众生相。无寿者相。所以者何。我相即是非相。人相。众生相。寿者相。即是非相。何以故。离。一切诸相。即名诸佛。佛告须菩提。如是如是。若复有人。得闻是经。不惊不怖不畏。当知。是人甚为希有。何以故。须菩提。如来说第一波罗蜜。即非第一波罗蜜。是名第一波罗蜜。须菩提。忍辱波罗蜜。如来说非忍辱波罗蜜。是名忍辱波罗蜜。何以故。须菩提。如我昔为歌利王。割截身体。我于尔时。无我相。无人相。无众生相。无寿者相。何以故。我于往昔节节支解时。若有我相。人相众生相寿者相。应生瞋恨。须菩提。又念过去。于五百世。作忍辱仙人。于尔所世。无我相。无人相。无众生相。无寿者相。是故须菩提。菩萨应离一切相。发阿耨多罗三藐三菩提心。不应住色生心。不应住声香味触法生心。应生无所住心。若心有住。即为非住。是故佛说菩萨心。不应住色。布施。须菩提。菩萨为利益一切众生故。应如是布施。如来说一切诸相。即是非相。又说一切众生即非众生。须菩提。如来是真语者。实语者。如语者。不诳语者。不异语者。须菩提。如来所得法。此法无实无虚须菩提。若菩萨心住于法。而行布施。如人入闇。即无所见。若菩萨心不住法。而行布施。如人有目日光明照。见种种色。须菩提。当来之世。若有善男子。善女人。能于此经。受持读诵。即为如来。以佛智慧悉知是人。悉见是人。皆得成就。无量无边功德。

　　(白)空生闻说是经。解义趣。而悲流两泪。仙人垂慈。弘忍。笑雪刃。而谩斩虚空。如是印可。其词能离一切诸相。

　　(问)未审感悟处有何奇特(咦)。

　　(答)

　豁开慧眼明如日　　返照微尘世界空
　善吉亲闻彻见源　　悲欣交集赞慈尊
　心空法朗超真际　　堪报从前不报恩
　百岁光阴石火光　　回头何不早思量
　无常相请宜推托　　免向阎君论短长
　真乐真常真净土　　宝池实树宝华开
　无寒无暑无凋变　　归去来分归去来

　　持经功德。福多难比。三时喻不齐。住相布施。终须有退。无漏智慧。顿证菩提。华开华谢。日东月落西。

　此经功德胜　　谁人解受持　　寒山逢舍得
　拍手笑微微

　　○持经功德分第十五

　　须菩提。若有善男子。善女人。初日分。以恒河沙等身布施。中日分。复以恒海沙等身布施。后日分。亦以恒海沙等身布施。如是无量百千万亿劫。以身布施。若复有人。闻此经典。信心不逆。其福胜彼。何况书写。受持读诵。为人解说。须菩提。以要言之。是经有不可思议。不可称量。无边功德。如来为发大乘者说。为发最上乘者说。若有人。能受持读诵。广为人说。如来悉知是人。悉见世人。皆得成就。不可量。不可称。无有边。不可思议功德如是人等。即为荷担。如来。阿耨多罗三藐三菩提何以故。须菩提。若乐小法者。着我见。人见。众生见。寿者见。则于此经不能听受读诵。为人解说。须菩提。在在处处若有此经。一切世间。天人阿修罗。所应供养。当知此处。即为是塔。皆应恭敬。作礼围绕。以诸华香。而散其处。

　　(白)布施千万亿劫之身。福深如海。为发最上乘者说。担重如山庆快撩起便行。且请依前放下。

　　(问)何故。

　　(答)

　大力量人元不动　　等闲抹过上头关
　倒握吹毛扫异踪　　顿令心地尽开通
　锋𨦵独露毗卢顶　　凡圣齐教列下风
　百岁光阴烛在风　　谁人心与佛心同
　修行速往西方去　　足下莲华步步生
　十念圆成一念回　　三心果满九莲开
　尘劳念佛同时去　　归去来兮归去来

　　能净业障。尘体双亡。五百亿难量。恒沙诸佛。承重供养。而今成道。万法齐彰。圆明果满。春来日渐长。

　业障本来无　　心差转见殊　　若悟三空理
　何处不如如

　　○能净业障分第十六

　　复次须菩提。若善男子。善女人。受持读诵此经。若为人轻贱。是人先世罪业。应堕恶道。以今世人轻贱故。先世罪业。即为消灭。当得阿耨多罗三藐三菩提。须菩提。我念过去。无量阿僧祇劫。于然灯佛前。得值八百四千万亿那由他诸佛。悉皆供养。承事无空过者。若复有人。于后末世。能受持读诵此经。所得功德。于我所供养诸佛功德。百分不及一千。万亿分。乃至算数。譬喻所不能及。须菩提。若善男子。善女人。于后末世。有受持读诵此经。所得功德。我若具说者。或有人闻心即狂乱。狐疑不信。须菩提。当知。是经义不可思议。果报亦不可思议。

　　(白)宿业缘。而堕恶道。今人贱而罪即消。供诸佛诵此经。功德胜。而喻莫及。

　　(问)只如无著无相底。还有果报也无。

　　(答)

　妄心灭尽业还空　　直证菩提超等级
　恶因谁作罪谁招　　真性如空不动摇
　旷劫无明俱荡尽　　先天后地寂寥寥
　百岁光阴似水流　　无穷无尽几时休
　不如先证菩提路　　悉免轮回得自由
　归去来兮归去来　　一灵休更入脆胎
　化身华上身金色　　目击金容归去来

　　究竟无我。四大全空。五蕴假立。名通达万法。处处皆空。青山绿水。云起长空。诸人荐□。黄鹂啼晓风。

　授记本无言　　真慈大觉宣　　四相非四相
　菩提果自鲜

　　○究竟无我分第十七

　　尔时须菩提。白佛言。世尊。善男子善女人。发阿耨多罗三藐三菩提心。云何应住。云何降伏其心。佛告须菩提。善男子。善女人。发阿耨多罗三藐三菩提心者。当生如是心。我应灭度一切众生。灭度一切众生已。而无有一众生。实灭度者。何以故。须菩提。若菩萨有我相。人相。众生相。寿者相。即非菩萨。所以者何。须菩提实无有法。发阿耨多罗三藐三菩提心者。须菩提。于意云何。如来于然灯佛所。有法得阿耨多罗三藐三菩提不。不也。世尊。如我解佛所说义。佛于然灯佛所。无有法得阿耨多罗三藐三菩提。佛言。如是如是。须菩提实无有法。如来得阿耨多罗三藐三菩提。须菩提。若有法如来得阿耨多罗三藐三菩提者。然灯佛。即不与我授记。汝于来世。当得作佛号释迦牟尼。以实无有法。得阿耨多罗三藐三菩提。是故然灯佛。与我授记。作是言。汝于来世当得作佛。号释迦牟尼。何以故。如来者即诸法如义。若有人言。如来得阿耨多罗三藐三菩提。须菩提。实无有法。佛得阿耨多罗三藐三菩提。须菩提。如来所得阿耨多罗三藐三菩提。于是中。无实无虚。是故如来说一切法。皆是佛法。须菩提。所言一切法者。即非一切法。是故名一切法。须菩提。譬如人身长大。须菩提言。世尊。如来说人身长大。即为非大身。是名大身。须菩提。菩萨亦如是。若作是言。我当灭度无量众生。即不名菩萨。何以故。须菩提。实无有法。名为菩萨。是故佛说一切法。无我。无人。无众生。无寿者。须菩提。若菩萨作是言。我当庄严佛土。是不名菩萨。何以故。如来说庄严佛土者。即非庄严。是名庄严须菩提。若菩萨通达无我法者。如来说名真是菩萨。

　　(白)妄尽还真。众生何曾灭度。法空无我。菩提本自圆成。直饶遇然灯印证而不疑。已隔来世。况释迦重审而方悟。转涉途程。

　　(问)且道不涉途程底人。脚跟还点地么。

　　(答)

　丈夫自有卫天志　　不向如来行处行
　直指单传密意深　　本来非佛亦非心
　分明不受然灯记　　自有灵光耀古今
　百岁光阴一梦中　　老来不与旧时同
　众生好似风无定　　摇落桃华满地红
　不知谁解巧安排　　捏聚依前又放开
　莫谓如来成断灭　　一声还续一声来

　　一体同观。万法无差。凡圣共一家。如来五眼照耀尘沙三。心洞彻。本性无涯。春来日暖。无树不放花。

　如来具六通　　三心不可穷　　算沙无亿数
　到此体皆同

　　○一体同观分第十八

　　如须菩提。于意云何。如来有肉眼不。如是世尊。如来有肉眼。须菩提。于意云何。如来有天眼。不如是世尊。如来有天眼。须菩提。于意云何。如来有慧眼不。如是世尊。如来有慧眼。须菩提。于意云何。如来有法眼。不如是世尊。如来有法眼。须菩提。于意云何。如来有佛眼不。如是世尊。如来有佛眼。须菩提。于意云何。如恒河中所有沙。佛说是沙不。如是世尊。如来说是沙。须菩提。于意云何。如一恒河中所有沙。有如是沙等恒河。是诸恒河。所有沙数佛世界。如是宁为多不。甚多。世尊佛告须菩提。尔所国土中。所有众生。若干种心。如来悉知。何以故。如来说诸心。皆为非心。是名为心。所以者何。须菩提。过去心。不可得。现在心。不可得。未来心。不可得。

　　(白)五眼悉圆明。如揭日曜。恒沙之世界。三心不可得。似发火觅沧海之浮沤。纵使穷诸玄辩。竭世枢机。到此总须茫然。

　　(问)问且道是何标格。

　　(答)

　直饶讲得千经论　　也落禅家第二筹
　心眼俱通法界周　　恒沙妙用没踪由
　云收江湛天空阔　　明月芦华一样秋
　荒郊日落草风悲　　试问骷髅你是谁
　或是英雄豪杰汉　　回头能有几人知
　未法娑婆入苦灾　　互相食啖恶如豺
　刀兵疫病遭饥馑　　厌离阎浮归去来

　　法界通化。似有还无。个个本无殊。圆明一点。无来无去。搬柴运水。好用工夫。松梢月朗。衣穿露宝珠。

　珍宝满盈刹　　福德等难量　　若到无福地
　方知滋味长

　　○法界通化第十九

　　须菩提。于意云何。若有人满三千大千世界。七宝以用布施。是人以是因缘。得福多不。如是世尊。此人以是因缘。得福甚多。须菩提。若福德有实。如来不说得福德多。以福德无故。如来说得福德多。

　　(白)布施因缘。实人天有漏之果。无为福德。超凡圣通化之功。噫有为虽伪。弃之则功行不成。无为虽真。拟之则圣果难证。

　　(问)且道不拟不弃时。如何是圣谛第一义。

　　(答)

　达摩当机会直指　　廓然元不识梁王
　宝施寰中福倍常　　华开锦上最难量
　就中拶倒空王殿　　露柱灯笼书放光
　郊园又是一番春　　骷髅纵横白似银
　日炙风吹休懊恼　　骷髅总是利名人
　净土永无三恶道　　宝方寂静不轮回
　金绳界到经行处　　好念弥陀归去来

　　离色离相。无住无依。法界普光辉。无言无说。无是无非。无来无去。无相无为。澄潭月朗。石人带帽归。

　知得如来意　　玄空不复寻　　具足非具足
　声色两分明

　　○离色离相分第二十

　　须菩提。于意云何。佛可以具足色身见不。不也。世尊如来。不应以具足色身见。何以故。如来说具足色身。即非具足色身。是名具足色身。须菩提。于意云何。如来可以具足诸相见不。不也。世尊如来。不应以具足诸相见。何以故。如来说诸相具足。即非具足。是名诸相具足。

　　(白)有相有身。如来庄严具足。分宾分主。空生解辩亲疏。直得宾主两忘。色相俱离。

　　(问)如何是主中主。

　　(答)

　若臣道合无回互　　认得分明不是渠
　端严相好紫金身　　正眼看来总不真
　要会问酬亲的意　　蕴空无我亦无人
　圆音唱处响清净　　试诵金刚一卷经
　荐取众生方外句　　称锤是铁太分明
　陌上桃华春又开　　风吹残杏雪飞垓
　纷纷落处谁人悟　　笑指灵云归去来

　　非说所说。不在分别。本性离言说。潺潺绿水。出广长舌。圆音落落。无间无歇。休将耳听。红炉飞片雪。

　我心本非有　　无心说向谁　　所说非所说
　为被上乘机

　　○非说所说分第二十一

　　须菩提。汝勿谓如来作是念。我当有所说法。莫作是念。何以故。若人言如来有所说法。即为谤佛。不能解我所说故。须菩提。说法者。无法可说。是名说法。尔时慧命须菩提。白佛言。世尊。颇有众生。于未来世。间说是法。生信心不。佛言。须菩提彼非众生。非不众生。何以故。须菩提。众生众生者如来说非众生。是名众生。

　　(白)如来无所说。慈云甘露洒蒙蒙。慧命未尝闻。明月清风空寂寂。

　　(问)正恁么时。且道是何境界。

　　(答)

　欲得不招无间业　　莫谤如来正法轮
　道本无言唤不醒　　药因救病出金瓶
　可怜万亿人天众　　依旧呆呆侧耳听
　鼓声集众下林泉　　莫学金刚问普贤
　高坐猊台传秘要　　妙通一指老僧禅
　有病有危终退堕　　不生不灭不轮回
　西方净土常安乐　　无苦无忧归去来

　　无法可得。情识难量。本体露堂堂包含法相界与无相。行住坐卧。子细参详。知音勘破。炎天。降雪霜。

　无为所得法　　得法何所持　　无有少法故
　三藐三菩提

　　○无法可得分第二十二

　　须菩提白佛言。世尊佛。得阿耨多罗三藐三菩提。焉无所得耶。佛言。如是如是。须菩提。我于阿耨多罗三藐三菩提。乃至无有少法可得。是名阿耨多罗三藐三菩提。

　　(白)法无可得。是名阿耨菩提。道无可传。直指涅槃正眼。

　　(问)只如得。而无得。传而不传。毕竟是何宗旨。

　　(答)

　三贤尚未明斯旨　　十圣那能达此宗
　从来无说亦无传　　才涉思惟便福关
　语默离微俱埽尽　　寥寥独坐古灵山
　炉中袅袅试拈香　　普请天龙降道场
　功德无边应有报　　庄严净土事难量
　六欲诸天具五衰　　三禅尚自有风灾
　直饶修到非非想　　也则不如归去来

　　净心行善。休教点污。此法离凡愚。是法平等。万法皆如青山。绿水与我何殊。金生丽水。蟾光满太虚。

　净心平等行　　无下亦无高　　善法非善法
　何须口叨叨

　　○净心行善分第二十三

　　复次须菩提。是法平等。无有高下。是名阿耨多罗三藐三菩提。以无我。无人。无众生。无寿者。修一切善法。即得阿耨多罗三藐三菩提。须菩提。所言善法者。如来说即非善法。是名善法。

　　(白)法无高下。故诸佛心内众生。时时。成道。相离我人。故诸众心。生内诸佛。念念证真。所以道念佛。不碍参禅。参禅不碍念佛。至于念而无念。参而不参。洞明本地风光。了达惟心净土。溪山虽异。云月皆同。

　　(问)那里不是平等之法。要知纵横不碍处么。

　　(答)

　处处绿杨堪系马　　家家有路透长安
　山华似锦水如蓝　　莫问前三与后三
　心境廓然忘彼此　　大千沙界总包含
　口里叨叨念弥陀　　心头人我似于戈
　其心若不从头改　　磕破髑髅当得么
　世人愚上无智慧　　惟知爱欲及贪财
　何如一笔都勾断　　好念弥陀归去来

　　福智无比。二法周圆尘沙结良缘。功行累劫。果满功缘。智灯普照。一月当天。圆明朗朗。无心鉴大千。

　般若真空性　　福慧两双修　　四句无为法
　持念片时周

　　○福智无比分第二十四

　　须菩提。若三千大千世界中。所有诸须弥山王。如是等七宝聚。有人持用布施。若人以此般若波罗蜜经。乃至四句偈等。受持读诵。为他人说。于前福德。百分不及一。百千万亿分。乃至算数譬喻。所不能及。

　　(白)福等三千。施须弥之七宝。经持四句。耀智海之明珠。能令识浪澄清。顿使义天开朗。弘慈普济广利无边。

　　(问)夜半正明。还在何处。

　　(答)

　三身四智体中圆　　八解六通心地印
　宝聚山王算莫穷　　还如仰箭射虚空
　洞明四句超三际　　绝胜僧祇万倍功
　一毛头上为拈华　　笑倒傍边老作家
　要问相逢端的意　　摩尼达哩吽癹吒
　我忆弥陀如父母　　弥陀观我似婴孩
　心心念念常无间　　父子相随归去来

　　化无所化。机分大小。空生莫疑猜。四生六道。去住还来。回光返照。面目明白。疑心顿歇。红霞遍九垓。

　大乘深奥理　　解悟有多般　　实我实我无
　子细好生观

　　○化无所化分第二十五

　　须菩提。于意云何。汝等勿谓如来作是念。我当度众生。须菩提。莫作是念。何以故。实无有众生。如来度者。若有众生。如来度者。如来即有我人众生寿者。须菩提。如来说有我者。即非有我。而凡夫之人。以为有我。须菩提。凡夫者。如来说即非凡夫。是名凡夫。

　　(白)无我无人。众生自成正觉。不生不灭。如来说非凡夫。虽然个事分明。争奈当机蹉过。昔有僧。问翠岩云。还丹一粒点铁成金。至理一言。转凡成圣。

　　(问)学人上来请师一点。答师云不点。

　　(问)僧云。为什么不点。

　　(答)师云。恐汝落凡圣。

　　(问)且道不落凡圣底人。具什么眼。

　　(答)

　直饶圣解凡情尽　　开服依前在梦中
　到岸从来不用船　　坦然大道透长安
　了知元不因他悟　　面目分明总一般
　前三三与后三三　　拟议商量总不堪
　饶汝识情俱绝断　　三生九劫更重参
　白发双亲齿渐衰　　勤供甘旨莫迟回
　试学昔日能仁氏　　奉事尊堂归去来

　　法身非相。不在心怀。绝中间与内外。声色见我。未出轮胎。若离声色。难见如来。徒劳远觅。文殊在五台。

　有相即无相　　无相亦无真　　两处俱不立
　一体始方亲

　　○法身非相分第二十六

　　须菩提。于意云何。可以三十二相观如来不。须菩提言。如是如是。以三十二相观如来。佛言须菩提。若以三十二相。观如来者。转轮圣王。即是如来。须菩提。白佛言。世尊。如我解佛所说义。不应以三十二相观如来。尔时世尊。而说偈言。

　若以色见我　　以音声求我　　是人行邪道
　不能见如来

　　(白)妙相庄严。圣王相即如来相。法身周遍。如来身异圣王身。若向这里。见得彻去。鹭倚雪巢。兔栖月殿。

　　(问)其或未然。

　　(答)

　石火一挥天外去　　痴人犹看月边星
　公案现成重审问　　爱情翻疑错承当
　不应声色行邪道　　结罪无因见法王
　九年面壁自知非　　不若抽身只履归
　莫道少林消息断　　白雪依旧拥柴扆
　三界忙忙何日省　　六尘扰扰几时休
　西方一路超生死　　齐念弥陀到地头

　　无断无灭。自古长存。不灭更不生。山河成坏。这个安宁。无来无去。耀古腾今。人人本具。鍮石不换金。

　不生亦不灭　　无断亦无常　　常乐并我净
　非不好商量

　　○无断无灭分第二十七

　　须菩提。汝若作是念。如来不以具足相故。得阿耨多罗三藐三菩提。须菩提。莫作是念。如来不以具足相故。得阿耨多罗三藐三菩提。须菩提。汝若作是念。发阿耨多罗三藐三菩提心者。说诸法断灭。莫作是念。何以故。发阿耨多罗三藐三菩提心者。于法不说断灭相。

　　(白)相非具而本具。常自庄严。法虽传而不传。何曾断灭。昔世尊于灵山会上。人天众前云。吾有清净法眼涅槃妙心。付嘱饭光。广令传化。

　　(问)且道当时传个甚么。

　　(答)

　青莲目顾人天众　　金色头陀独破颜
　一灯能续百千灯　　心印光通法令行
　千圣不传吹不灭　　联辉列焰转分明
　一点灵光塞太虚　　也非禅教也非儒
　打成一片谁人会　　具眼还他大丈夫
　天乐箫韶华雨飞　　他方游历圣初回
　如云海众相迎接　　目击金容归去来

　　不受不贪。知足常足。无罪亦无福。随缘过日。且忌分诉。千家一钵。衲子活路。虽无一物。与众生赠福。

　不觉尘缘起　　贪爱转见深　　若得回光照
　当生即不生

　　○不受不贪分第二十八

　　须菩提。若菩萨以满恒河沙等世界。七宝持用布施。若复有人。知一切法。无我得成于忍。此菩萨。胜前菩萨。所得功德。何以故。须菩提。以诸菩萨。不受福德故。须菩提。白佛言。世尊。云何菩萨不受福德。须菩提。菩萨所作福德。不应贪着。是故说不受福德。

　　(白)有求有苦。八风五欲交煎。无著无贪。三明六通自在。

　　(问)便恁么去。

　　(答)水边林下。月冷风清。

　　(问)不恁么去。

　　(答)桥断路截。别通消息。

　　(问)还委悉么。

　　(答)

　老僧笑指猿啼处　　更有灵踪在上方
　数行梵字云中雁　　一曲无生涧底琴
　德胜河沙浑不用　　清风明月是知音
　春来秋去几时休　　堪叹众生又白头
　东廓郊中多古墓　　北邙山下有骷髅
　白传文章世间稀　　尚求兜率厌轮回
　我今奉劝文章士　　念佛西方归去来

　　威仪寂静。塔大心路。不用巧分诉。行住坐卧。无尽无余。无所从来。亦无所主。若人会得。全不费工夫。

　人人具四大　　我见万法空　　行住并坐卧
　来去与真同

　　○威仪寂静分第二十九

　　须菩提。若有人言。如来若来若去。若坐若卧。是人不解我所说义。何以故。如来者无所从来。亦无所去。故名如来。

　　(白)坐卧经行。本自无来无去。威仪不动寂然。非静非摇。

　　(问)要解如来所说义否。

　　(答)

　随缘赴感靡不周　　而常处此菩提座
　巍巍不动法中王　　那有猕猴跳六窗
　笑指真空无面目　　连云推月下千江
　芦华影里一骷髅　　半卧黄沙半土丘
　骷髅但有心头气　　争名夺利几时休
　汉末残唐甚苦哉　　人心上下极相乖
　贪婪虚伪那堪说　　乱世如麻归去来

　　一合相理。下住分别处处任宣说。九年面壁。斩钉截铁。神光三拜。华开时节。分明点破。称锤原是铁。

　三千界微尘　　俱来一念心　　如来一合相
　推倒大虚空

　　○一合相理分第三十

　　须菩提。若善男子善女人。以三千大千世界。碎为微尘。于意云何。是微尘众。宁为多不。须菩提言。甚多。世尊。何以故。若是微尘众。实有者。佛即不说是微尘众。所以者何。佛说微尘众。即非微尘众。是名微尘众。世尊。如来所说。三千大千世界。即非世界。是名世界。何以故。若世界实有者。即是一合相。如来说一合相。即非一合相。是名一合相。须菩提。一合相者。即是不可说。但凡夫之人。贪着其事。

　　(白)以世界碎如微尘。慈尊喻巧于玄要。立权名。谈其实相。凡夫意绝于贪求。

　　(问)与么会得。

　　(答)返本还源背尘合觉。

　　(问)不与么会。

　　(答)智同诸佛。悲合众生。

　　(问)总不与么。

　　(答)

　巨灵抬手无多子　　分破华山千万重
　一段生涯六不收　　从前万法尽非俦
　轻轻擘破三千界　　直待恒河水逆流
　九曲黄河直指君　　分明全不涉途程
　不知白日青天里　　开眼许多迷路人
　东晋远公曾结社　　遗民房翥总奇才
　渊明入会多耽饮　　今晚休杯归去来

　　知见不生。返照还源。本性离言诠。见闻觉知。无正无偏。无垢无净。无缺无圆灵光皎皎。杲日正当天。

　知见度众生　　众生亦复盲　　如来非法相
　方到涅槃城

　　○知见不生分第三十一

　　须菩提。若人言。佛说我见人见众生见寿者见。须菩提。于意云何。是人解我所说义不。不也。世尊是人不解如来所说义。何以故。世尊说我见人见众生见寿者见。即非我见人见众生见寿者见。是名我见人见众生见寿者见。须菩提。发阿耨多罗三藐三菩提心者。于一切法。应如是知。如是见。如是信解。不生法相。须菩提。所言法相者。如来说。即非法相。是名法相。

　　(白)若着见闻觉知。不解如来妙义。悟无我人寿命。还同阳𦦨空华。楞严云。知见立知。即无明本。知见无见。斯即涅槃。

　　(问)只如法相不生时。还信解么。

　　(答)

　大千沙界海中沤　　一切圣贤如电拂
　法空非我道非亲　　树倒藤枯笑转新
　风埽止啼黄叶尽　　千林全体露天真
　朝日忙忙暮日忙　　众生何不早思量
　人如春梦终须短　　命若风灯岂久长
　净土缘生称本怀　　一灵更不堕脆胎
　法身解脱俱齐等　　瞥地回头归去来

　　应化非真。如露如电。有为法不牢坚。住相布施。果报人天。持经四句。入圣超凡。频频转念。金刚体最坚。

　演说四句偈　　六度已为初　　纵横无𦊱碍
　般若自如如

　　○应化非真分第三十二

　　须菩提。若有人。以满无量阿僧祇世界。七宝持用布施。若有善男子善女人。发菩提心者。持于此经乃至四句偈等。受持读诵。为人演说。其福胜彼。云何为人演说。不取于相。如如不动。何以故。

　一切有为法　　如梦幻泡影　　如露亦如电
　应作如是观

　　(白)施七宝满僧祇福有求。而即妄持此经演四句。虽德胜而非真。宴坐水月。道场成就。空华佛事。度幻化之舍识。证寂灭之菩提。凡情圣解俱空。生死涅槃如梦。昔梁武帝。请傅大士讲经。大士挥案。一声便乃下座。如斯洪范。千古分明。不吝弘慈。当机辩着。噫大士挥尺请经。犹是曲垂方便。美则甚美。了则未了。若论最上顿宗。直是不通凡圣。以金刚王宝剑。尽情埽荡无余一任渠。明来暗来。四方八面。来普教他。休去歇去。一念万年去。

　　(问)虽然如是旦道末后一句。谁堪奉行(咄)。

　　(答)

　直得虚空悉消殒　　天龙八部遍流通
　空生叠叠穷迷妄　　大觉重重说偈言
　末后了然超百亿　　明如杲日曜乾坤
　直截根源说与君　　了无些子涉情尘
　奈何蹉过西来意　　犹道休将景示人
　极乐家乡甚妙哉　　无诸忧苦乐常谐
　因谈果海圆音彻　　时礼金容归去来

　　金刚般若。六度根源。内外最牢坚。三千大千。万古流传。双林默语。祖祖重宣。开示悟入。众生大有缘。

　说破无生话　　决定住西方　　弥陀极乐国
　常闻般若香

　　佛说是经已。长老须菩提。及诸比丘。比丘尼。优婆塞。优婆夷。一切世间天人。阿修罗。闻佛所说。皆大欢喜。信受奉行。

　　金刚般若波罗蜜经

　　(白)观之为言内心觉照。其在般若心经。则首云。观自在菩萨。行深般若波罗蜜多时。照见五蕴皆空。在此经则终。以如是观。如发菩提心者。印证诸法空义。学者勿以肉眼观之。而会之则为亲。参黄面矣。凡诸闻者。莫不顿然开悟。无量欢喜。信而受之。奉而行之。

　　(问)且道信受奉行个甚么。

　　(答)

　触目对阳真般若　　山河全露法王身
　五千来字妙难量　　八百余家解漫说
　珍重诸人休外觅　　回光直下自承当
　鬼神稽首听经声　　妙悟圆通万法明
　从此诸人如会得　　这回更不问前程
　人身得处最为难　　莫把浮生过等闲
　直须籍金刚三昧力　　直教打破死生关

　　三十二分。分分全真言。下好惺惺。四流浪息。六国安宁。朝看暮转。㧞屑抽钉。春雷震响推倒望舟亭。

　龙楼凤阁地　　鹿苑法王经　　二本皆相似
　合掌志心听

　　补阙真言

　　南谟喝啰怛那哆啰夜耶。佉啰佉啰。俱住俱住摩啰摩啰。虎啰吽。贺贺苏怛拏吽泼沫拏娑婆阿

　　(白)今同善众。共阅最上乘经。庆幸。今(宵朝)佛事时。当满散普集。良因庄严会首之福田。成就无穷之善果。

　　(问)此事且止。试问诸人这一场会业作么施行。还会得么。

　　(答)

　拈起则佛觑不破　　展开则法界难藏

　　若能直下承当。管取本来具足。虽然如是。犹涉途程。

　　(问)且道如何。即今两手分付。又作么生道(咦)。

　　(答)

　言言见谛言非有　　句句超宗句本无
　金刚本体湛然虚　　把断牢关一物无
　若要山僧通线路　　诸人收取护身符
　阎王本是平等君　　不爱民财只取人
　阴司若用钱打当　　贫者先亡富者存
　西方极乐景幽深　　宝纲光腾百万寻
　菩萨为邻谈妙旨　　声闻作伴演圆音

　　良缘众等。略听些个般若大摩诃行住坐卧。不离这个。人人本具。非我非他。诸人荐取。今生莫蹉过。

　摩诃空最大　　最大是摩诃　　般若波罗蜜
　撒手见弥陀

　　摩诃般若波罗蜜多心经

　　观自在菩萨。行深般若波罗蜜多时照见。五蕴皆空。度一切苦厄。舍利子。色不异空。空不异色。色即是空。空即是色。受想行识。亦复如是。舍利子。是诸取法空相。不生不灭。不垢不净。不增不减。是故空中无色。无受想行识。无眼耳鼻舌身意。无色声香味触法。无眼界乃至无意识界。无无明亦无无明尽。乃至无老死。亦无老死尽。无苦集灭道。无智亦无得。以无所得故。菩提萨埵。依般若波罗蜜多故。心无挂碍。无挂碍故。无有恐布。远离颠倒梦想。究竟涅槃。三世诸佛。依般若波罗蜜多故。得阿耨多罗三藐三菩提。故知般若波罗蜜多。是大神咒。是大明咒。是无人上咒。是无等等咒。能除一切苦。真实不虚。故说般若波罗蜜多咒即说咒曰。

　　揭谛揭谛。波罗揭谛。波罗僧揭谛。菩提萨婆阿

　　(白)夫欲了最上大乘。须具金刚正眼。看释迦老。与须菩提。显大机。施大用。聚须弥山王等七宝。碎大千沙界。若微尘尽僧祇劫。布施将来。独最上乘。无法可得直得人天胆丧魔外心寒。俱能舍命。承当依旧。白云万里。所以解此经者。八百余家。颂此经者。不满屈指。盖古人错答一字尚堕野孤。谬诵此经。应入地狱。(宗镜)自惟。不入地狱。何由极济群生。既能为法忘躯。岂避迷天逆罪。撗按宝釰。重说偈言。摧涅槃心。灭正法眼。埽除知见。截断命根。堪报不报之恩。用酬难酬之德。

　四十九年成露布　　五千余卷尽言诠
　妙明一句威音外　　折角泥牛雪里眠
　阿弥陀佛色光辉　　白毫宛转五须弥
　顶上旋螺青丝发　　三十二种相巍巍
　销唱金经满散缘　　四施今辰福无边
　合会众等齐修证　　见闻薰种已周圆

　　道场圆满。不可思议。人人用心机。销唱金经。佛圣遍知上祝
皇帝圣寿万岁法界有情同生极乐国
南无一乘宗。无量义真空妙有金刚般若经。

　　至此随意回向

　　伏愿。经声琅琅。上彻穹苍。梵语玲玲。下通幽府。一愿刀山落刀。二愿剑树摧锋。三愿炉炭收𦦨。四愿河江浪息。针咽饿鬼。永绝饥虚。鳞角羽毛。莫相食啖。恶晕变怪。埽出天门。异兽灵魑。潜藏地穴。囚徒禁系。愿降天恩。疾病缠身。早逢良药。盲者聋者。愿见愿闻。跛者哑者。能行能语。怀孕妇人。愿子母团圆。征客远行。早还家国。贫穷下贱恶业众生。误杀故伤一切冤尤。并皆消释。金刚威力。洗涤身心。般若威光。照临宝座。举足下足。皆是佛地。更愿。七祖先亡。离苦生天。地狱罪苦。悉皆解脱。以及此不尽功德。上报四思。下资三有法界有情。齐登正觉。川老颂云。如饥得食。渴得浆。病得瘥。热得凉。贪人得宝。婴儿见娘。飘舟到岸。孤客远乡。早逢甘泽。国有忠良。四夷拱手。八表来降。头头总是。物物全彰。古本凡圣。地狱天堂。东西南北。不用思量。利尘沙界诸群品。尽入金刚大道场。

　三涂永息常时苦　　六趣休随汩没因
　恒沙舍识悟真如　　一切有情登彼岸
　乃至虚空世界尽　　众生及业烦恼尽
　如是四法广无边　　愿今回向亦如是南无安养国极乐界(一真实际性识圆明)弥陀佛南无安养国极乐界(二空双证法报化身)弥陀佛南无安养国极乐界(三根祇园演赞真诚)弥陀佛南无安养国极乐界(四华微妙香洁彩云)弥陀佛南无安养国极乐界(五浊恶世离垢超升)弥陀佛南无安养国极乐界(六声佛号一念西生)弥陀佛南无安养国极乐界(七珍林内菩萨来迎)弥陀佛南无安养国极乐界(八功德水洗荡根尘)弥陀佛南无安养国极乐界(九莲台畔次第化生)弥陀佛南无安养国极乐界(十声佛号顿悟超升)弥陀佛

　宣卷功德已周圆　　曰向三宝众龙天
　见闻尽悟真空理　　大众同归般若船
　十方三世一切佛　　文殊普贤观自在
　诸尊菩萨摩诃萨　　摩诃般若波罗蜜

　　销释金刚经科仪(终)

　唐僧取经往西天　　一去十万零八千
　昔日如来金口演　　至今拈起又重宣

　　[言*奉]经已毕。礼当忏悔。众等随意[言*奉]
十忏经文。

　　忏悔已。毕礼当报
佛祖洪恩　众等随意[言*奉]
十报经文。

　　报恩已毕。众等随意[言*奉]
摩诃般若波罗蜜多心经结。

　　结经偈。

　愿以此功德　　普及于一切　　我等与众生
　皆共成佛道

　　道光乙未年孟夏奉
佛弟子心僧谈(建基)薰盥敬录
