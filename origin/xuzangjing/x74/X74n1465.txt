卍新纂续藏经第 74 册 No. 1465 三时系念仪范


　　No. 1465

　　中峰三时系念仪范

　　举咒(晨朝毕法师行香礼佛班首执手磬领大众绕坛行道)

　　南无阿弥多婆夜哆(外曷切)(一)　他伽跢(都饿切)(二)　夜哆地(途卖切)(三)　夜他阿弥利(上声)(四)　都婆毗(五)　阿弥利哆(六)　悉耽婆毗(七)　阿弥利哆(八)　毗迦兰谛(九)　阿弥利哆(十)　毗迦兰哆(十一)　伽弥腻(十二)　伽伽那(十三)　枳多迦隶(十四)　莎婆诃(十五)

　　云集赞(大众序立佛前作声念)

　　西资会启净土门开。白豪光里见如来。诸佛叹奇哉。永脱尘埃。同愿上莲台。

　　云来集菩萨摩诃萨。

　　登座偈(法师上座)

　　五彩云垂。大法王座。我今一登。神天拥护。常拥护。菩萨摩诃萨。

　　提纲(法师端庄整肃观想弥陀作礼平举)

　三时礼念不思议　　一道圆明最上机
　了法了心心寂照　　无形无相相超离
　罪花凋殒三涂息　　菡萏香浮七宝池
　念念豁然真佛见　　斯时觉悟证真如
　阿弥陀如来(众和)　　证明系念

　　缘起(法师鸣尺一下)

　　盖闻西方世界。净土乐邦。遍界而百宝庄严。诸地而七珍布砌。池流八德。莲吐四花。宝树重重。祥光烁烁。其土有佛。号曰弥陀。往昔因中。曾发誓愿。若有众生。称念我名。即生我国。是以天亲马鸣龙树。三大菩萨。造论指归。沿至历代祖师。靡不称赞西方。劝人念佛。超往极乐。逮我。

　　中峰祖师。著文系念。何云系念。一心系属于佛。不杂他念之谓也。乘此念心。坚固纯熟。决定往生。我今叨临法会。礼宜然香洒净。恭迎列圣云临。然后演说。众等䖍诚。称扬圣号。

　　归依西方　阿弥陀佛弥陀佛　阿弥陀佛　阿弥陀佛弥陀佛(大众齐和。五声毕。再起五声。去首四字毕。法师执罏拈香)

　　祝香举香光王如来然香供养和

　开建净土大道场　　先然五分法身香
　西方众圣俱云集　　列圣垂光大阐扬

　　是香也。不从天降。岂属地生。第一义谛结成。真三昧海流出。成云成雾。为盖为台。培自己之灵苗。慕乐邦之觉父。名超极乐。价重娑婆。爇向罏中。供养。

　　娑婆大教主。万德至尊。本师释迦牟尼佛。西方世界。净土教主。接引导师阿弥陀佛。辅赞西方。同愿化度。观音势至。清净海众。三贤十地。缘觉声闻。西干东土。禅律诸宗。诸祖师僧。方等会上。护教天龙。星主大帝。列曜高真。三界万灵。十方玄造。当山土地。弘护伽蓝。净土会内。无量圣凡。惟愿普熏。同垂感降。

　天风吹送紫檀烟　　瑞气祥光烛大千
　要识涅槃安乐处　　宝池初绽一枝莲

　　香云盖。菩萨摩诃萨(三声。毕。法师执水盂)。

　　祝水(举廿露王如来加持咒水和)

　滴水能令净六尘　　毫端点处便回春
　法筵一洒皆清净　　西方众圣尽云临

　　夫水也。原泉有本。润泽为功。作雨作霖。恩普沾于万物。为江为海。利普济于群生。朝沉万里烟霞。暮浸一天星斗。涟漪湘浦。荡漾越溪。许由洗耳于当年。盖因乎洁。孺子濯缨于昔日。而取其清。逝波兴孔圣之嗟。盈科发孟轲之喻。今也八德池中亲受得。七珍瓶内始分来。咒以密言。变为法水。

　　(举大悲咒洒净念偈)。

　大士神通不可言　　海中心内坐红莲
　愿祈菩萨枝头水　　洗尽众生恶业冤

　　清凉地菩萨摩诃萨(三声)。

　　赞极乐世界(法师扬铃宣念各赞后大众和歌佛号)

　极乐世界净琉璃　　宝树行行列四维
　金沙布地银阶道　　璧玉阑干绕四围

　　赞阿弥陀佛

　净土教主号弥陀　　四十八愿利娑婆
　九品咸令登彼岸　　愿度众生出爱河

　　赞观音菩萨

　身披素服戴花冠　　救苦寻声见世间
　扬柳净瓶皆妙法　　安然辅赞展慈颜

　　赞势至菩萨

　势至端严德莫量　　六铢衣挂拂天香
　巍巍坐处花香远　　举步行时振十方

　　赞海众菩萨

　无边海众遍虚空　　法界光明不见踪
　慈悲接引归净土　　有缘直下决相逢

　　赞西方众圣

　圣贤闻请悉云临　　大众咸生渴仰心
　皈命慈悲称赞叹　　同声唱礼广修因

　　赞圣贤安座

　蜗居化作广楼台　　丈室宽宏户牖开
　三万二千狮子座　　一华台上一如来

　　登宝座菩萨摩诃萨。

　　呈意(法师鸣尺班首宣读)

　　南赡部州大明国(某省某府某县某都)坚修净业信士某。洎十方在会善信某某等。沐手焚香。拜干
慈相。某等切念阎浮幻报。众苦为因。旷劫沉沦。未尝返本。而况百年在呼吸之间。四大非坚久之质。日染尘缘。身萦世网。心识每多于谋虑。运用宁免于过愆。即生迷上之迷。成就业中之业。扪心知愧。揣己怀惭。赖
释迦大圣。开方便之门。指极乐净邦。为往生之路。由是投诚实际。归命真如。披陈种种之罪瑕。荡涤般般之业障。钦闻法华经云。一称南无佛。皆已成佛道。死心禅师云。念阿弥陀佛。若也不生净土。我当堕拔舌犁耕地狱。某敢秉诚立志。依愿奉行。结西方会。修净土因。即今恭就(家庭某庵)祇建三时系念净业道场。然香炳炬。供果献茶。看诵弥陀经。大弥陀经。无量寿观经。讲说大乘第一义谛。决定往生要法。拜礼弥陀大谶。净土愿文。及开启回向。谶罪发愿。所集殊勋。专祈众等。内魔不起。外障不生。三业冰清。六根雪净。今生善果。栽培于八识田中。他报灵苗。成熟于九莲池内。普报四恩。均资三有。法界含灵。同愿往生。

　　演念(法师鸣尺举扬)

　　盖闻西方教主。接引导师。号曰同名。寿称无量。绀目澄清四大海。白豪宛转五须弥。恩极无涯。妙深莫测。化见琉璃苑囿。庄严码瑙阶墀。六时行道宝林间。九品标名金沼内。水鸟树林能说法。迦陵频伽共谈禅。宝栏宝网影玲珑。宝座宝幢光灿烂。幸我佛愿弘六八。慈济三涂。尘尘涉入度众生。处处圆融超万类。显不空真空之理。开妙有非有之门。感观音救苦寻声。荷势至多方济拔。念(某)等。罪根深固。障重弥漫。结烦恼以为俦。染尘缘而作种。内宗不悟。外见萦缠。利欲情深。贪饕意阔。忘却本源觉藏。难趋净土道场。集四众以熏修。启三时而礼念。万声异口。一念同音。夺志寻源。称扬宝号。

　　(歌扬佛号法。班首举念。大众齐和)

　　弥陀佛　弥陀佛　阿弥陀佛弥陀佛　弥陀佛(五声毕。别起五声)

　　弥陀佛　阿弥陀佛弥陀佛　南无阿弥陀佛弥陀佛

　　第一时佛事起大弥陀经(上卷)(或小弥陀经代)念往生咒(三遍)

　　提纲(举佛号三声。三鸣尺。三问讯。大众默坐听讲)

　世界何缘称极乐　　只因众苦不能侵
　道人若要寻归路　　但向尘中了自心

　　夫心心即佛。醍醐酥酪。咸自乳生。佛佛惟心。钗钏瓶盘。尽从金出。十万程。东西不隔。二六时。凡圣同途。一合掌。一低头。碧玉毫。星明日丽。一赞扬。一歌咏。紫金容。霆震雷轰。清凉月。有水皆含。功德云。无山不戴。一称嘉号。越二死。揵如香象之渡河。再举洪名。厌众鸟。宛类频伽之出㲉。音乐奏时行树密。水禽飞处藕花多。芬陀梨。优钵昙。向清旦满盛衣裓。白砗磲。红码瑙引阳春间错楼台。群情惟忖以难思。一念回光而易往。究竟不居心外。分明只在目前。审如是。即今众等。系念阿弥陀佛万德洪名。三时佛事。只如不涉证修。亲蒙授记一句。如何举扬。

　风吟树树千般乐　　香浸池池四色花

　　(举阿弥陀佛身金色。坐持)南无阿弥陀佛(五百声。法师鸣尺。举)南无观音势至海众菩萨(各十声。毕。唱)南无莲池海会佛菩萨(三声。稍止)

　　讲演(法师鸣尺)

　诸苦尽从贪欲起　　不知贪欲起于何
　因忘自性弥陀佛　　异念纷驰总是魔

　　记得教中道。生而无生。法性湛然。无生而生。业果俨然。谓生者。即众生生灭之迹也。谓无生者。即诸佛寂灭之本也。谓法性湛然。乃人人本具之法性。虽为业网所缠。流转五道。远从旷劫。逮至今生。妄随生死之所升沉。当知生自缘生。而法性不与缘俱生。灭自缘灭。而法性不与缘俱灭。所以云法性湛然也。谓湛然者。喻如水在古井澄潭。寸波不动。八风不摇。一碧涵空。莹净明洁之谓也。谓法性于扰扰生灭中。其湛然之体。如如不动。是谓生而无生者也。言无生而生者。众生以迷妄入心。积业成果。虚受轮转。妄见生灭。皆业果所见。于法性体上。如镜见像。似珠随色。当知镜光本净。珠体绝痕。不违色像。而物境互彰。其实镜珠。本来清净。故知镜珠之清净。喻吾法性。彼色像之去来。犹业果之俨然也。此说。明诸佛于俨然生灭中。惟见无生。众生于湛然无生中。惟见生灭。以迷悟之有差。而见量亦因之而异也。当知生。无自性。无生。亦无自性。悟。则生灭皆无生。迷。则无生皆生灭。所以离生灭外。别无无生。离无生外。别无生灭。乃一体而异名也。审如是。则阿弥陀佛即我心。我心即阿弥陀佛。净土即此方。此方即净土。亦迷悟之自殊。非圣凡彼此之有间也。乃知见前众等。及法界一切众生。生日决定非生。灭时决定非灭。即今自性阿弥陀。与大众舌根。普同运转根本法轮。不为一物之所留碍。诸人还委悉么。更听一偈。

　生灭无生生不生　　乐邦那肯禁人行
　谁知万丈红尘里　　菡萏花开月一更

　　(法师班首下座。运动法乐。绕旋行道)

　　举念南无阿弥陀佛(五百声毕众复位法师上座鸣尺一下举)南无观音势至海众菩萨(各十声唱)南无莲池海会佛菩萨(三声)

　　忏悔(法师鸣尺)

　　盖闻人人分上。本有弥陀。个个心中。总为净土。了得的。头头见佛。顿悟的。步步西方(上来启建三时系念净业道场今当第一时佛事已圆。众等捧诵大阿弥陀经。往生神咒。称念阿弥陀佛万德洪名一千声。及举列圣洪名各二十声。如上殊勋。投入弥陀大愿海中。功德良因。专为某等。消除已误之愆。荡涤轻重之罪。舍此报身。第生净土)。仍念某等。自从无始。迄至今生。于一念迷真之后。六根逐妄以本。纵己为非。随情造业。身过。则邪淫杀盗。口愆。则绮语妄言。狂意常起贪嗔。妄识深生痴爱。由兹三业。致染六尘。但茫茫于岁月。每自萦缠。常汩汩于尘劳。罔思出离。是以惟凭忏悔。及藉熏修。伏冀眼耳鼻舌身意之过咎。应念顿消。色声香味触法之尘劳。即时净尽。速证阿鞞䟦致。成就无上菩提。更为某等志心忏悔(班首举偈众跪应和)。

　一障二语三毒罪　　四重五逆六根愆
　七遮八难广无边　　九结十缠皆忏悔
　前心起罪云覆空　　后心灭罪炬破暗
　须知炬灭暗还生　　昼夜六时勤忏悔

　　上来忏悔已竟。不为尘业之所缠绕。身心洁白。欲生安养极乐世界。须凭发愿。然后往生。盖有行无愿。行必茫然。有愿无行。愿惟虚设。今辰众等。异口同音。系念乐邦教主万德洪名。至行昭然。若不发愿。凭何往生。众等虔诚。志心发愿。

　　发愿(法师想四圣端坐金台证明发愿班首举偈众复跪和)

　愿我幻身无疾苦　　愿脱三涂八难门
　愿灭宿生诸业障　　愿除烦恼六情根
　愿身不染邪非触　　愿出娑婆五浊尘
　愿我勤修无退转　　愿入如来解脱门
　愿命终时神不乱　　愿得化佛尽来迎
　愿奉弥陀值众圣　　愿证金刚不坏身

　　西方赞和念

　　阿弥陀佛。无上医王。巍巍金相放毫光。苦海作舟航。九品莲邦。同愿往西方。

　愿以此功德　　普及于一切　　我等与众生
　皆共成佛道

　　第一时佛事(毕)

　　斋佛仪式

　　起三十五佛忏悔经(次举)南无常住十方佛南无常住十方法南无常住十方僧南无本师释迦牟尼佛南无大悲观世音菩萨南无护法诸天菩萨(三遍)

　　遍食(法师执水孟净食)

　　是心作食。全食为心。以由体用不殊。故得卷舒自在。如是。则六尘互遍。三德常融。微妙难思。出生无尽。用凭观道。密扶咒熏。将善导于事仪。俾圆成于法施我今持诵无量威德自在光明胜妙方陀罗尼。加持法食。悉令周遍(遍洒法筵)。

　　变食真言

　　南无萨缚。怛他誐哆。嚩鲁枳帝。唵。三。婆啰三。婆啰。吽(三遍)

　　甘露真言

　　南无。苏噜婆耶。怛他誐多耶。怛侄他。唵。苏噜。苏噜。钵啰苏噜。钵啰苏噜。莎诃(三遍)

　　此食色香味。上供十方佛。中奉诸贤圣。下及六道品。等施无差别。随缘皆饱满。令今施者得。无量波罗蜜三德六味。供佛及僧。法界人天。普同供养。

　　普供养真言

　　唵。誐誐曩。三婆缚。伐日啰。斛(三遍)

　　供香花赞(法师扬铃宣念各赞后众和佛号五声)

　香花苹藻进高贤　　茗果珍馐列几筵
　展闻觉海纯陀供　　享兹微馔鉴精虔

　　供四圣赞

　弥陀势至等观音　　清净海众作证明
　不舍慈悲沾法供　　济幽拔苦度群情

　　供法宝赞

　一轮推转妙灵文　　十地三贤列圣尊
　舍利弗等阿罗汉　　同鉴凡情转法轮

　　供三界赞

　诸贤诸圣满虚空　　三界群灵一念中
　享此纯陀微妙供　　同登净土见慈容

　　供六道赞

　六道群灵圣共凡　　咸沾法食离幽关
　闻斯乐土弥陀号　　悉脱羁迷睹圣颜

　　其二

　四生六道满河沙　　只为当初一念差
　返照回光来受度　　超生净土托莲花

　　禅悦酥酡。造出天厨供。成道当初。牧女前来送。老母曾将。托在金盘奉。献上
如来。大觉金仙众。

　　南无禅悦藏。菩萨摩诃萨(三称举诸如来名回向)。

　　疏式(班首宣读)

　　伏以
佛愿度生。必用坚心念佛。凡能证圣。须当立志超凡。俯露愚衷。仰千
大觉。切念众等。叨居震旦。忝获人伦。荷
三宝之慈悲。赖
四恩之造化　乾坤覆载　日月照临　国王水土生成　父母劬劳养育。弗能报答。悚惧恐惶。茫茫火宅以煎熬。往往尘劳而染着。有怀克己。无善及人。此时不假修持。他日将何凭据。叹光阴而易迈。痛生死以难逃。当舍五浊之娑婆。求取九莲之净土。先明落处。实慕果以修因。渐履玄途。是从因而至果。涓取今月(甲子吉日)就(某寺家庭)祇建净业道场。焚解脱之真香。然光明之慧炬。称念
弥陀佛号。赞扬
菩萨洪名。讽诵金文。加持蜜语。具陈斋供。延奉
圣凡。依按　教仪。作诸功德。回向
真如实际。报资恩有冤亲。法界众生。同圆种智。上祀
皇帝万岁。太子千秋。文武官僚。咸增禄算。风调雨顺。国泰民安。家家无饥馑之忧。户户有仓箱之积。更冀斋主等。寿山叠翠。福海添波。吉星高照于身宫。瑞气长围于命座。门阑肃睦。老幻康宁。丙寇双沉。公私两利。所祈信心坚固。外障无侵。道念精专。内魔不起。阎浮报满。净土见前。伏
佛威光。径登上品。伏愿
菩提树长。影遮百万人天。优钵华开。香满大千世界。乡邻右族。均沾
法雨之恩。昭穆先亡。尽赴莲池之会。劝善友。递相究竟。愿
佛法。久住流通。凡居四序之中。悉赖万全之庇。恭惟
佛心印知。

　　系念文疏

　　(年　月　日)具疏上

　　第二时佛事起大弥陀经(下卷)(或小弥陀经代)念往生咒(三遍)

　　提纲(三举佛三鸣尺三问讯众静坐听讲)

　便就今朝成佛去　　乐邦化主又嫌迟
　那堪更欲之乎者　　管取轮回没了时

　　夫遍十方是极乐世界。山光水色。似空合空。尽大地是清泰故乡。花笑鸟啼。如镜照镜。自是不归归便得。五湖烟景有谁争。黄金臂。昼夜常伸。惟许道人独委。白玉毫。古今不昧。今辰狭路相逢。所以道。万法是心光。诸缘惟性晓。本无悟迷人。只要今日了。见前众等。系念万德洪名。今当第二时佛事。且了之一句。如何举扬(鸣尺不起座)。

　琉璃地上照明月　　菡萏华间戏水禽

　　(坐持佛号同前)

　　讲演(法师鸣尺)

　心中有佛将心念　　念到心空佛亦忘
　撒手归来重检点　　华开赤白间青黄

　　记得教中道。惟心。佛亦尔。惟佛。众。生然。心佛及众生。是三无差别。谓惟心者。心有多种。有肉团心。今见在五脏中。乃父母血气所生者是。有缘虑心。即今与善恶顺逆。种种境界上。起念分别者是。有灵知心。乃是混千差而不乱。历三际而不迁。炳然自照。卓尔独存。在圣不增。处凡不减。所以云。处生死流。类骊珠独熠于沧海。居涅槃厈。若桂轮孤朗于碧天。绝形像之可窥。岂色空而能辨。圣人悟之。假名为心。此心不可以智知。不可以识识。遍含万法。不立一尘。以遍含故。即前之肉团心。缘虑心。皆由之而建立。岂特一心为然。至若天地之覆载。寒暑之往来。昆虫草木之变生。尘沙法界之呈露。莫不一一依之而出见。以不立故。于一切法中。欲觅此心。了不可得。虽曰不可得。而于不可得中。能摄一切法入其心体。如江河溪涧之归海。同为一味之水。若瓶盘钗钏之入罏。混为一色之金。使一切法俱失异名。是谓不立者也。原夫诸佛。乃此心之诸佛。众生。亦此心之众生。离心外。无诸佛。舍心外。无众生。且诸佛众生之名相。虽优劣之有殊。咸出自心之本源。则圣凡而何别。所以云。心佛及众生。是三无差别者也。故永嘉云。梦里明明有六趣。觉后空空无大千。当知迷此心。即梦之谓也。悟此心。即觉之谓也。此一佛一祖。同展广长舌。俱出清净音。发明惟心惟佛惟众生之至理。昭如古镜。准若权衡。临之而妍丑莫逃。用之而重轻不隐。既然如是。则知西方净土。此界何殊。古佛弥陀。此心匪异。昔。灵山谓此去西方过十万亿佛土。有世界名为极乐。阿弥陀佛。见在说法。其国众生。无有众苦。但受诸乐。故名极乐。此言阿弥陀佛报身报土。非言法身净土也。若曰法身。即此心是。若曰净土。亦此心是。此心不在此。不在彼。不执方。不离方。以不执方故。岂在十万亿刹之外。以不离方故。尘毛刹海。四维上下。了无间然。以至无一微尘。非佛净土者也。由是而知见前众等。其生出也。莲花朵朵。其死入也。宝树行行。无一时不达净邦。无一念不依乐土。既然如是。且道离心佛众生外。别有商量处也无。更为说偈。

　大圆镜里绝尘埃　　碧藕花中有圣胎
　遥望金沙池沼外　　宝光常照玉楼台

　　(行道课佛如前)

　　忏悔(法师鸣尺)

　　盖闻虚而有鸣。谷之声。寂而无形。佛之相。谷之声。虽出于自然。非呼之而不答。佛之相。乃达于无作。非扣之而不彰。所以彰者。若蟾蜍之登霄汉。无物不临。犹溟涬决于大川。应流悉济。信夫佛之相。广大圆通。无碍而难思议矣(上来启建三时系念净业道场。今当第二时佛事已圆。一众捧演大弥陀经。往生神咒。人各种念阿弥陀佛万德洪名一千声。及称观世音大势至清净海众菩萨名号各二十声。如上殊勋。投入如来大愿海中。出生功德。专为杲等消灾灭罪。舍此报身。径生净土)。仍念某等。自从无始。迄至今生。沤生巨海。逐识浪以高低。云点太虚。任情风而彼此。眼迷色相。耳惑声尘。鼻嗅诸香。舌尝众味。身耽恶触。常开众苦之门。意起狂思。恒染六尘之境。于是循环诸趣。轮转四生。业海茫茫。罪山岌岌。非凭发露。曷致消融。谶除已往之愆。成就当来之果。再劳法众。志心忏悔(班首举偈大众跪和)。

　往昔所造诸恶业　　皆由无始贪嗔痴
　从身语意之所生　　一切罪根皆谶悔
　罪从心起将心谶　　谶罪何如勿起心
　罪亡心灭两俱空　　是则名为真谶悔

　　上来忏悔已竟。至行犹人具眼目。愿同日月灯光明。依光照烛见分明。行者方能达前境。是以终日念佛。而不发愿决欲往生。虽有念佛之功行。亦成虚设。今辰合会众等。同音系念。决定往生。稽颡投诚。志心发愿。

　　发愿(班首举偈大众跪和)

　稽首观音大悲主　　愿力洪深相好身
　愿我速知一切法　　愿我早得智慧眼
　愿我速度诸众生　　愿我早得善方便
　愿我速乘般若船　　愿我早得脱苦海
　愿我速得戒定慧　　愿我早登涅槃山
　愿我速证无为果　　愿我早至如来地

　　弥陀赞(和念)

　　第一大愿。观想弥陀。四十八愿利娑婆。苦海涌金波。宝网交罗。度众生出爱河。

　愿以此功德　　普及于一切　　我等与众生
　皆共成佛道

　　第二时佛事(毕)(礼谶)

　　弥陀谶仪(礼佛四十八。拜按如来四十八愿)

　　提纲(法师合掌定立平举)

　弥陀大教振西方　　救度众生妙莫量
　九品莲开垂接引　　七重琪树列芬芳
　巍巍金相端严好　　皎皎银台灿烂光
　大觉台前勤恳礼　　顿明本性悟真常

　　阿弥陀如来(云云)　　证明礼谶(云云)一心顶礼十方法界常住佛(一拜)一心顶礼十方法界常住法(一拜)一心顶礼十方法界常住僧(一拜)

　　(佛前烧香)

　　(供养三宝唱云)

　愿此香烟云　　遍满十方界　　无边佛土中
　无量香庄严　　具足菩萨道　　成就如来香

　　缘起(法师鸣尺)

　　盖闻西方教主。九品导师。三祇行满。万德功圆。显见一丈六金身。广发四十八大愿。毫辉白玉。色露黄金。西方昔号阿弥陀。东土今称无量寿。观音辅弼。势至参随。地占西方。国名极乐。面面琉璃阶道。重重金玉门阑。七宝池中。湛湛澄融于法水。九莲台上。纷纷浓喷于天香。声闻缘觉悉生欢。水鸟树林宣妙法。世上能称尊佛号。华中标记此人名。他日上品上生。永劫同名同号。称念者。罪消八万亿劫。礼赞者。功倍百千万分。功实难论。称扬有尽。殷勤至请。愿望光临。大众运诚。同音礼赞。

　　赞佛(班首先举。大众跪和)

　如来妙色身　　世间无与等　　无比不思议
　是故今顶礼　　如来色无尽　　智慧亦复然
　一切法常住　　是故我归依　　大智大愿力
　普度于群生　　令舍热恼身　　生彼清凉国
　我今净三业　　归依及礼赞　　愿共诸众生
　同生安乐刹

　　礼佛(法师执罏举念。大众和拜)一心顶礼。四土妙依处。释迦文如来。(一拜)　福智庄严身。遍法界诸佛。(一拜)一心顶礼。常寂光净土。阿弥陀如来。(一拜)　清净妙法身。遍法界诸佛。(一拜)一心顶礼。实报庄严土。阿弥陀如来。(一拜)　微尘相好身。遍法界诸佛。(一拜)一心顶礼。方便圣居土。阿弥陀如来。(一拜)　解脱相严身。遍法界诸佛。(一拜)一心顶礼。西方安乐土。阿弥陀如来。(一拜)　大乘根界身。遍法界诸佛。(一拜)一心顶礼。西方安乐土。阿弥陀如来。(一拜)　十方化往身。遍法界诸佛。(一拜)一心顶礼。西方并此土。诸佛菩萨众。(一拜)　演说经律论。一切达摩耶。(一拜)一心顶礼。西方安乐土。观世音菩萨。(一拜)　万亿紫金身。遍法界菩萨摩诃萨。(一拜)一心顶礼。西方安乐土。大势至菩萨。(一拜)　无边光智身。遍法界菩萨摩诃萨。(一拜)一心顶礼。西方安乐土。清净大海众。(一拜)　满分二严身。遍法界菩萨摩诃萨。(一拜)一心顶礼。大智舍利弗。阿难持法者。(一拜)　诸大声闻众。缘觉贤圣僧。(一拜)

　　发愿(法师鸣尺大众跪念)

　归命十方调御师　　演扬清净微妙法
　三乘四果解脱僧　　愿赐慈悲哀摄受

　　念(某)自违真性。枉入迷流。随生死以漂沉。逐色声而贪染。十缠十使。积成有漏之因。六根六尘。妄作无边之罪。沉沦苦海。漂溺邪途。着我耽人。举枉错直。累生业障。一切愆尤。仰三宝以慈悲。沥一心而谶悔。所愿能仁拯拔。善友提携。出烦恼之深渊。到菩提之彼岸。此世福基命位。各愿昌隆。来生智种灵苗。同希增秀。生逢中国。长遇明师。正信出家。童真入道。六根通利。三业纯和。不染世缘。常修梵行。执持禁戒。尘业不侵。严护威仪。蜎飞无损。不逢八难。不缺四缘。般若智以见前。菩提心而不退。修习正法。了悟大乘。开六度之行门。越三祇之劫海。建法幢于处处。破疑网于重重。降伏众魔。绍隆三宝。承事十方诸佛。无有疲劳。修学一切法门。悉皆通达。广作福慧。普利尘沙。得六种之神通。圆一生之佛果。然后不舍法界。遍入尘劳。等观音之慈心。行普贤之愿海。他方此界。逐类随形。应见色身。演扬妙法。泥犁苦趣。饿鬼道中。或放大光明。或见诸神变。其有见我相。乃至闻我名。皆发菩提心。永出轮回苦。火镬冰河之地。变作香林。饮铜食铁之徒。化生净土。披毛戴角。负债含冤。尽罢辛酸。咸沾利乐。疾疫世而见为药草。救疗沉痾。饥馑时而化作稻梁。济诸贫馁。但有利益。无不兴崇。次期累世冤亲。见存眷属。出四生之汩没。舍万劫之爱缠。等与含生。齐成佛道。虚空有尽。我愿。无穷。情与无情。同圆种智。&nbsp;愿我永离三恶道(一拜)&nbsp;&nbsp;愿我常闻佛法僧(一拜)&nbsp;南无本师阿弥陀&nbsp;愿我勤修戒定慧(一拜)&nbsp;&nbsp;愿我识破贪嗔痴(一拜)&nbsp;&nbsp;愿我恒随诸佛学(一拜)&nbsp;&nbsp;愿我不退菩提心(一拜)&nbsp;&nbsp;愿我决定生安养(一拜)&nbsp;南无本师阿弥陀&nbsp;愿我速见弥陀佛(一拜)&nbsp;&nbsp;愿我分身遍尘刹(一拜)&nbsp;&nbsp;愿我广度诸众生(一拜)&nbsp;

　　祝愿(法师扬铃宣念。各赞后。大众和佛号五声)

　十愿弘深不可量　　心心念念广宣扬
　弥陀有愿终须到　　四色莲华遍界香

　　其二

　爱河渺渺广无边　　六根绳缆要牢坚
　一心系着菩提岸　　举步高登般若船

　　其三

　一心念佛莫蹉跎　　堪叹人生去路多
　急急称念弥陀佛　　莫把光阴溺爱河

　　其四

　一句弥陀自主张　　别无一法可思量
　明明直指归家路　　四众同登大觉场

　　其五

　一句弥陀作话头　　单提不用别参求
　工夫彻透泥团破　　铁佛通身也汗流

　　其六

　一句弥陀胜坐禅　　一声未了一声连
　心心念念工夫到　　在在西方极乐天

　　其七

　阿弥陀佛法中王　　爱河浪里作舟航
　一心愿度沉沦辈　　尽到西方极乐邦

　　忏悔(大众跪念)

　　我今普为四恩三有。法界众生。悉愿断除三障。归命谶悔。愿(某)。及见前修净业众。从无始已来。无明所覆。颠倒迷惑。而由六根三业。习不善法。广造十恶。及五无间。一切众罪。无量无边。说不可尽。十方诸佛。常在世间。法音不绝。妙香充塞。法味盈空。放净光明。照触一切。常住妙理。遍满虚空。(某)无始来。六根内盲。三业阍闇。不见不闻。不觉不知。以是因缘。长流生死。经历恶道。百千万劫。永无出期。经云。毗卢遮那。遍一切处。其佛所住。名常寂光。是故当知一切诸法。无非佛法。而我不了。随无明流。是则于菩提中。见不清净。于解脱中。而起缠缚今始觉悟。今始改悔。奉对诸佛弥陀世尊。发露忏悔。当令(某)与法界众生。三业六根。无始所作。见作当作。自作教他。见闻随喜。若忆不忆。若识不识。若疑不疑。若覆若露。一切重罪毕竟清净(某)忏悔已。六根三业。净无瑕累。所修善根。悉亦清净。皆悉回向。庄严净土。普与众生。同生安养。愿阿弥陀佛。常来护持。令(某)善根。见前增进。不失净因。临命终时。身心正念。视听分明。面奉弥陀。与诸圣众。手执华台。接引于我。一刹那顷。生在佛前。具菩萨行。广度众生。同成种智。

　　(忏悔已。归命礼阿弥陀佛及一切三宝)南无佛南无法南无僧南无本师释迦牟尼佛(一拜)南无本师阿弥陀佛(一拜)南无观世音菩萨(一拜)南无大势至菩萨(一拜)南无清净大海众菩萨(一拜)南无三贤十地菩萨(一拜)南无莲池海会菩萨(一拜)南无历代祖师菩萨(一拜)南无护法诸天菩萨(一拜)南无三界圣贤菩萨(一拜)诵弥陀经(绕旋行道)念往生咒(三遍)

　　西方赞(齐和)

　　至心信礼。西方净土主。阿弥陀。无量寿。因中发弘誓。唵(哑吽)。接引　娑婆。到西方。不退地。授佛记。常闻说法音。七宝池。八功德水。三十六万亿。唵(哑吽)。同赴莲池会。若归依。能消灭。○○十恶罪。佛子若归依。能消灭。○○十恶罪(三归唱云各一拜)。自归依佛　当愿众生　体解大道　发无上心自归依法　当愿众生　深入经藏　智慧如海自归依僧　当愿众生　统理大众　一切无碍和南圣众

　　忏仪(毕)

　　第三时佛事起观无量寿经(或小弥陀经代)念往生咒(三遍)

　　提纲(三举佛。三鸣尺。三问讯。静坐听讲)

　十万余程不隔尘　　休将迷悟自疏亲
　刹那念尽恒沙佛　　便是莲华国里人

　　夫合尘背觉。栽荆棘于七宝园林。舍妄归真。列珠网向四生门户。纵横万法。圆褁一心。非思量处。阿弥陀佛坐断六根。岳边止千山之势。无造作时。清泰故乡。横吞八极。海上消万派之声。破群昏。丽天杲日。不得专其明。疗众病。善见神药。岂能擅其妙。饱饥虚之美膳。济贫乏之多财。所以云。一称阿弥陀佛名号。能灭八万亿劫生死众苦。利益如是。岂譬喻所能及乎。只如即今系念第三时佛事。且道见前众信人等。同声相应一句。如何指陈。

　但知佛向舌根念　　肯信华从足底生

　　(坐持佛号同前)

　　讲演(法师鸣尺)

　打破虚空笑满腮　　玲珑宝藏豁然开
　要明空劫生前事　　一一承当见出来

　　记得古者道。清珠投于浊水。浊水不得不清。念佛投于乱心。乱心不得不佛。此说。乃喻念佛之念。与佛无间者也。西天有宝。名曰清珠。何以得名为清。谓此珠投入浑浊不洁水中。珠入水一寸。则一寸之浊水。即便澄湛清洁。此珠之入水。自寸而尺此水随珠下处。变浊为清。改污为洁。乃至此珠之沉坠不已。以至于底则此水污秽浑浊之貌。应时澄湛。当知清珠。喻念佛之净念。浊水。乃喻杂乱之业识也。当杂识纷乱之顷。能移一念。观想慈容而称念之。才念一声。即一念之间。散乱远离。随念寂静。且一声之念既尔。移念入第二声中。譬如清珠之入水二寸也。自最初一念清净。至第二念亦清净。乃至第三。第四五。至于十百千万亿念。念念清洁。念念寂灭。念念纯真。念念解脱。如教中所谓净念相继者也。诸仁者。要知阿弥陀佛是甚么人。即能念佛之众生也。即今三界中。循苦乐二境。与轮回结业。日夜营营而不得休息者。是甚么人。即是不能念阿弥之诸佛也。要知此一声佛。非但今生不能念。逆而求之。由向多劫沉滞苦轮。未曾蹉口念着。所以至今日此念不能纯熟。方将勉强念得两三声。则疑心顿起。杂虑横生。虚烦颊舌之动摇。徒使精神之驰散。欲求与佛相应。不异吹网之欲满也。因甚如斯。盖根本不深。操志无定。虽曰念佛。其实此念不与佛俱也。古人信心纯至。正因凛然。重念生死。切思轮转。万缘寝削。百虑冰消。举起一声佛名。直下更无异见。原夫即佛之念。如大阿剑。横按当轩。即念之佛如大火轮。星腾焰炽。使万物婴之则燎。触之则伤。久而念之。念外无别佛。佛外无别念。身心一致。能所两忘。其到家之说。不容有声。捷径之词。何。劳挂齿。可谓空证修之神术。超方便之正途。破死生蛰户之雷霆。烛迷妄幽衢之日月。如使尽言念佛。了生死之至理。虽一气吐微尘数偈。终莫能尽。今辰三时系念佛事将毕。个个莲风　口。人人葵日倾心。入耳皆七重行树之玄音。极目尽万德慈尊之妙色。即今某等。承兹上善。决定往生。且道一念未萌已前。还有这个消息也无。更听说偈。

　此心空寂念何依　　故国云归熟未归
　华外玉鸡啼晓日　　远迎新佛奉慈悲

　　(行道课佛如前)

　　谶悔(法师鸣尺)

　　盖闻念佛既从心出。结业岂自外来。须臾背念佛之心。刹那向结业之所。今则念心坚密。佛境洞明求业根。当处虚空。觅罪性。了不可得(众等依凭教法。作三时系念佛事。捧诵观无量寿经。往生净土神咒。称念乐邦教主万德洪名。讲演大乘第一义谛。决定往生法要。及开启回向。忏悔发愿。作种种佛事。所集胜因)专为(某)等。生无住相。沉沉倾幻海之沤。死绝去缘。栩栩受漆园之梦。戒香馥郁。慧炬荣煌。三千声佛号。共播口门。迷云开而性天独朗。十万里乐邦。全彰眼界。妄尘尽而心地廓通。惟愿群业顿空。诸根圆净。直显惟心净土。覃明自性。弥陀。一举念。一华开裛露迎风。香浮玉沼。一驰情。一果熟。含霜对日。影坠金园。经行坐卧在其中。舞蹈游从非分外。得佛受用。彻法底源。常寂光。处处见前。大愿王。尘尘会合。更为某等志心谶悔(大众跪和。念后偈)。

　我等自从无量劫　　不知不觉染诸尘
　佛在世时我沉沦　　今得人身佛灭度
　懊恼自身多业障　　不见如来金色身
　我今对佛法僧前　　一一披陈皆谶悔

　　上来谶悔已竟。今当披陈发愿。行不离愿而行已彰。愿不越。行而愿益着。心佛既无差别。行愿安有异殊。今辰合会众等。系念三时佛事已周。所修之行全该。所发之愿具显。兹恐心多散失。愿易泯忘。重请尊慈再三发愿。

　　发愿(法师鸣尺。大众跪和)

　众生无边誓愿度　　恼烦无尽誓愿断
　法门无量誓愿学　　佛道无上誓愿成
　自性众生誓愿度　　自性烦恼誓愿断
　自性法门誓愿学　　自性佛道誓愿成

　　西方赞(唱念)

　　念佛功德。不可思议。法界普光辉。二有齐资。四恩总利。上祝
皇帝。圣寿万岁。法界有情。同生极乐国。普
愿同生极乐国。

　愿以此功德　　普及于一切　　我等与众生
　皆共成佛道

　　第三时佛事(毕)(净土文回向)

　　劝人念佛

　　身为苦本觉悟早修。

　　只这色身。谁信身为苦本。尽贪世乐。不知乐是苦因。浮生易度。岂是久居幻质非坚。总归磨灭自未入胞胎之日。宁有这男女之形。只缘地水火风。假合而成。不免生老病死。雕残之苦。上无丝线可挂。下没根株所生。虚浮如水上泡。须臾不久。危脆似草头露。条忽便无。长年者。不过六七十以皆已。短命者。大都二三十而早夭。又有今日不知来日事。又有上床别了下床时。几多一息不来。便觉千秋永别(雪峰颂。一盏孤灯照夜台。上床脱了袜和鞋。三魂六魄梦中去。未委明朝来不来)。叹此身。无有是处。柰谁人不被他瞒。筋缠七尺骨头。皮褁一包肉块。九孔常流不净。六根恣逞无明。发毛爪齿。聚若堆尘。涕唾精液。污如行厕。里面尽蛆虫聚会外头招蚊虱交攒。沾一灾一疾。皆死得人。更大热大寒。催人易老。眼被色牵归饿鬼。耳随声去入阿鼻。口头吃尽味千般。死后只添油几滴(张魁诗云。红红白白莫相瞒。无位真人赤肉团。败坏不如猪狗相。只今便作死尸看)。此身无可爱惜。诸人当愿出离。如何迷昧底。尚逞风流蒙憧汉。犹生颠倒。或有骷髅头上。簪华簪草。或有臭皮袋畔。带麝带香。罗衣罩了脓血囊。锦被遮却泄溺桶。用尽奸心百计。将谓住世万年。不知头痛眼华。阎罗王接人来到。那更鬓班齿损。无常鬼寄信相寻。个个恋色贪财。尽是失人身捷径。日日饮酒食肉。无非种地狱深根。眼前图快活一时。身后受苦辛万劫。(净土文。皮包血肉骨缠箸。颠倒凡夫认作身。到死始知非是我。从前金玉付他人)一旦命根绝处。四大风刀割时。外则脚手牵抽。内则肝肠痛裂。纵使妻儿相惜。无计留君。假饶骨肉满前。有谁替汝。(古颂。父母恩深终有别。夫妻义重也分离。人情似鸟同林宿。大限来时。各自飞)生底只得悲啼痛切。死者不免神识奔驰。前途不见光明。举眼全无伴侣。过奈河厈。见之无不悲伤。入鬼门关。到者尽皆凄惨。世上才经七日。阴间押见十王。曹官抱案没人情。狱卒持叉无笑具。平生作善者。送归天道仙道人道。在日造恶者。押入汤涂火涂刀涂。镬汤沸若崖崩。剑树势如山耸。灌铜汁而遍身肉烂。吞铁丸而满口烟生。遭剉磕。则血肉淋漓。入寒冰。则皮肤冻裂。身碎业风吹再活。命终罗刹喝重生。人间历尽百春秋。狱内方为一昼夜(延光集。镬汤罏炭喧幽壤。剑树刀山耸太清。受罪要终八万劫。狱卒牛头始放行)。魂魄虽归鬼界。身尸犹卧棺中。或隔三朝五朝。或当六月七月。腐烂则出虫出血。臭秽则熏地熏天。迸胀不堪观。丑恶真可怕。催促付一堆野火。断送埋万里荒山。昔时耍悄红颜。番成灰炉。今日荒凉白骨。变作泥堆(寒山颂。胭脂𦘕面娇千样。龙麝熏衣悄百般。今日风流都不见。绿杨芳草髑髅寒)。从前恩爱。到此成空。自昔英雄。如今何在。泪雨洒时空寂寂。悲风动处冷飕飕。夜阑而鬼哭神号。岁久而鸦餐雀啄。荒草畔谩留碑石。绿杨中空。挂纸钱。下稍头。难免如斯。到这里。怎生不醒(寒山云。雀啄鸦餐皮肉尽。风吹日灸髑髅干。目前试问傍观者。自把形骸仔细观)。大家具眼。休更埋头。番身跳出迷津。弹指裂开爱网。休向鬼窟里作活计。要知肉团上有真人。是男是女总堪修。若智若愚皆有分。但请回光返照。便知本体元无。若未能学道参禅。也且勤持斋念佛。舍恶归善。改往修来。移六贼。为六神通。离八苦。得八自在。便好替天行化。不妨代佛接人。对众。为大众宣扬。归家。为一家解说。使处处齐知觉悟。教人人尽免沉沦。上助诸佛转法轮。下拔众生离苦海。佛言不信。何言可信。人道不修。何道可修。净土不生。何土可生。莫教一日换了皮。纵有千佛难救汝。火急进步。时不待人。各请直下承当。莫使此生空过(寒山云。百骸渍散杂尘泥。一物长灵复是谁。不得此时通线路。骷髅着地几人知)

　　奉劝(毕)。施食。

　　念佛正因说

　　盖闻恒河沙数众如来。弥陀第一。十方微尘诸佛刹。极乐是归。至理本祗唯心。初门必由因地。故知合抱之木。发于毫芒。千里之行。始于初步。欲超生死。以净土为归趣之方。将证涅槃。故念佛乃正心之要。深信极乐。真解脱之妙门。谛想弥陀。实众生之慈父。先明落处。故望果以修因。渐履玄途。是从因而至果。故知集群贤而结社。有其旨焉。专念佛而劝人。兴其教也。因该果海。果彻因源。形直无不影端。声和自然响顺。势至示证圆通之要。世尊说修净业之因。从闻思修。登三摩地。凭信行愿。入法界门。是以一念兴而万灵知。信心生而诸佛现。才称宝号。已投种于莲胎。一发菩提。即标名于金地。有缘斯遇。自悟自修。浅信不持。大愚大错。故云一乘唱极。终归获至于乐邦。万行圆修。最胜独称于宝号。八十亿劫之重罪。廓尔烟消。十万亿劫之遐方。倏如羽化。想念专注。即观心而见佛身。心境交参。即因门而成胜果。十方净秽。卷舒同在于毫端。一性包融。浩博该罗于法界。是则诸佛与众生交彻。净土与秽土冥通。彼此互收。事理无碍。若神珠之顿含众宝。犹帝网之交映千光。我心既然。生佛同尔。是知游神亿刹。实生乎自己心中。孕质九莲。岂逃于刹那际内。二乘贤辈。回心即达于金池。五逆凡夫。十念便登于宝界。嗟乎。识昏障重。信寡疑多。贬净业为权乘。嗤诵持为粗行。岂非耽溺火宅。自甘永劫之沉迷。悖悷慈亲。深痛一生之虚丧。须信非凭他力。截业惑以无由。不遇此门。脱生死而无路。誓同诸佛。敢效前修。劝勉后贤。深崇此道。已发愿。今发愿。当发愿。事事而回向弥陀。若已生。若今生。若当生。念念而皆归净土。欲取一生事办。便于这里留心。一切时中。千车合辙。四威仪内。万善同归。齐登极乐妙门。速成念佛三昧。最初一步要分明。直至西方无异路。

　　No. 1465-A 重刻三时系念䟦

　　余观世俗小民。凡祈福禳灾延生送死。往往信巫师邪说。或屠宰以呼魍魉。或聚集以宣罗教。至士大夫家。亦往往信从而不悟。余甚悲之。夫此两者。一杀生。一念佛。岂不迥然。而要之。皆入地狱如箭。何也。杀生以要福。比之杀人以媚。人未蒙福。而罪反加。命命相酬。地狱未有了日。可悲也。至世之从罗教者尤甚焉。大抵口菩萨。而行阐提。最便于枭顽奸佞之徒。托之以饱其欲。而恣其胸臆。至有不忍言者。且淫戒。佛之第一义也。彼以为无伤。丧祭。生人之第一事也。彼悉除灭之而不頋。愚夫愚妇从其教。以为甚便而无难。且可藉之以饕信施。以为甚利而无苦。相率以入地狱。而亦未有了日。尤可悲也。嗟嗟。世人以爱生而信邪巫。竟作灭生之事。以从佛而信邪师。竟作谤佛之事。伥伥乎。如夜行而无烛。济大川而亡舟楫也。悲哉悲哉。余伏睹
远公弥陀忏仪。
中峰系念法事。踊跃稽首。而叹曰。此冥俗之朗炬。中流之巨壶也。仗此以祈福禳灾。延生送死。则灭生前之罪愆。受将来之福报。愿无不遂。求无不获。莲土必生。秽邦除障。即天乐无羡。况地狱哉。遂募同志。捐金绣梓。以广流通。嗟嗟。彼两邪说者。能归依忏悔。而改业焉。地狱而莲华矣。不然。即弥陀引手。远公中峰说法。亦救汝不得。

　　万历辛卯孟夏八日奉佛弟子　周从龙　徐名世　和南谨䟦

　　周从吾焚香校正
