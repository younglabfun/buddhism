卍新纂续藏经第 74 册 No. 1497 法界圣凡水陆胜会修斋仪轨


　　No. 1497

　　法界圣凡水陆胜会修斋仪轨卷第一

　　宋四明东湖沙门　志磐　谨撰

　　明古杭云栖后学　袾宏　重订

　　(先一日。大众沐浴更衣。预戒众人。次日早起。候明相现。小食罢。便行开启法事。不可延缓。以致失时。若在伽蓝中。施主宜先期预至)。

　　行晨朝开启法事

　　(法师领施主入道场。次第上香法事。众动铙钹)。

　　(表白唱言)。

　　至心归命礼。十方法界诸佛法僧(大众和云)。

　　常住三宝。

　　(表白执炉振铃。述净三业偈咒　每偈四句。一鸣鼓钹。宜简雅。不宜繁俗)。

　法性湛然周法界　　甚深无量绝言诠
　自从一念失元明　　八万尘劳俱作蔽
　此日修斋兴普度　　肃清意地谨威仪
　仰凭密语为加持　　将俾自他还本净

　　我佛如来有净三业真言。谨当宣诵。

　　唵萨网婆缚　萨婆达磨　萨网婆缚　述磨含

　　(网。缚。并亡可切。述。输律切)。

　　(诵咒三遍。候声毕。方动铙钹。下去诵咒皆例此。法师想自身及大众施主外身内心皆悉清净表白振铃。述安慰伽蓝神偈咒)。

　十八神王承佛敕　　常于遍界护伽蓝
　维兹清净法王宫　　必有明神来宿卫
　此日虔兴平等供　　法音交唱众无哗
　仰凭密语为加持　　慰悦神心增胜力

　　我佛如来有安慰诸神真言。谨当宣诵。

　　南无　三曼亸(丁可切)没䭾(上)南　唵度噜度噜地尾　娑诃

　　(诵咒三遍毕。法众动钹)。

　　(法师想伽蓝诸神咸皆慰喜。永愿守护。或在族姓家表白振铃诵安慰宅神偈咒。若在伽蓝中不用)。

　维此住居勤守土　　护安人物显诸神
　威灵自用既无私　　诃禁不祥应有法
　此日虔兴平等供　　圣凡俱会异常居
　仰凭密语为加持　　将使神心无畏恐

　　我佛如来有安慰诸神真言。谨当宣诵(咒语如前)。

　　(诵咒三遍毕。动钹)。

　　(法师想住居六神咸皆慰喜。常加守护　族姓家用止此表白振铃述然香偈咒)。

　此岸栴檀非别物　　元从清净自心生
　若人能以一尘烧　　众气自然皆具足
　此日虔兴平等供　　欲令法界普熏闻
　仰凭密语为加持　　将使施心咸遍达

　　我佛如来有然香达信真言。谨当宣诵。

　　唵什筏栗多(上)末你(平)阿钵罗句吒(竹驾切)苏(上)破(上)(二合)啰(上)尼(上)毗迦知(上)虎𤙖(呼今切)(二合)

　　(诵咒三遍毕。动钹)。

　　(法师想此香云普熏法界三宝前。通达信心。无不周遍)。

　　(表白上香。白言)。

　　经典所在。即如来舍利之身。法道能弘。必大德僧伽之士。惟兹一处。具有三尊。天人常起护持。堂宇固应光洁。今则将开胜会。永异他时。自非结界以加威。何使修斋之如式。恪遵至诰。全䇿奇勋。妙香熏馥于空中。净水洒清于地上。凡曰方隅之所。悉同城垒之坚。虽密藉于真言。实冥资于圆观。将见琼林风动。玉殿云披。悬宝盖于层霄。耸华台于广座。千幢幡而交拥。众伎乐以旁罗。惟兹净想之所成。是即灵山之未散。既彰此用。更召诸神。冀肃静于坛场。俾驱除于魔障。

　　△下文旋姓家用

　　寂光为土。固不外于凡居。圣贤之人。或有殊于族姓。谓观其身。则根尘起秽。及言其处。则土石生埃。由心中之因行无良。故世间之果报若是。今则将开胜会。永异他时。自非结界以加威。何使修斋之如式。恪遵至诰。全䇿奇勋。妙香熏馥于空中。净水洒清于地上。凡曰方隅之所。悉同城叠之坚。虽密藉于真言。实冥资于妙观。将见琼林风动。玉殿云披。悬宝盖于层霄。耸华台于广座。千幢幡而交拥。众伎乐以旁罗。惟兹净想之所成。是即灵山之未散。既彰此用。更召诸神。冀肃静于坛场。俾驱除于魔障。

　　(表白执炉振铃。召请诸圣结界)。一心奉请。如来化现。圆满神通。大秽迹金刚圣者。并诸眷属。

　　惟愿不违本誓。哀悯有情。临降道场。护持结界。

　　(大众和香花请)。

　　我今奉宣本尊真言。愿垂加护。

　　唵佛舌　屈聿摩诃　钵啰恨那碍(许)勿汁勿　醯摩尼　微吉微　摩那栖　唵斫急那　乌深暮　屈聿　𤙖𤙖(呼今)吽(于今)泮泮泮泮泮(泼)娑诃

　　(诵咒三遍毕。动鼓钹)。

　　(法师想圣者威仪。无量眷属。降入道场。正中面外而立。唐太宗朝。有人持此咒多验。朝廷以为惑众。禁抑不令诵。遂敕藏本削除十字。后有钱塘西湖菩提寺慧持沙门。遇蜀中高德教授秽迹持法。复得全咒。诵及二年。大有感验。能令杵升虚空。随意而往。咒水治病。无不愈者。今世间传多此加句全本。与藏不同)。一心奉请。大威德大忿怒甘露军茶利等十大明王。并诸眷属。

　　惟愿不违本誓。哀悯有情。临降道场。护持结界。

　　(大众和香华请)。

　　我今奉宣本尊真言。愿垂加护。

　　唵户卢户卢　底瑟吒　底瑟吒　盘陀盘陀　阿那阿那　阿密哩帝　乌𤙖(二合)[打-丁+(姊-女)](泼)

　　(诵咒三遍毕。动钹)。

　　(法师想圣者威仪。无量眷属。降入道场。住立左边)。一心奉请。大梵天王。帝释天主。护世四王。天龙八部。并诸眷属。

　　惟愿不违本誓。哀悯有情。临降道场。护持结界。

　　(大众和香花请)。

　　我今奉宣普召请八部真言。愿垂加护。

　　唵萨婆提婆那伽　阿(去)那唎　莎诃

　　(诵咒三遍毕。动钹)。

　　(法师想天龙八部无量眷属。降入道场。住立右边)。一心奉请。此一住处。僧伽蓝内。护正法者。福德大神。并诸眷属。

　　惟愿不违本誓。哀悯有情。守卫道场。护持结界。

　　(大众和香花请)。

　　我今奉宣召请真言。愿垂加护。

　　唵步布哩　迦哩哆哩　怛他讶多耶

　　(诵咒三遍毕。动钹)。

　　(法师想伽蓝诸神至道场门首。住立两边　族姓家当请此位)。一心奉请。城隍当境。诸庙侯王。住居六神。家庭香火。并诸眷属。

　　惟愿不违本誓。哀悯有情。守卫道场。护持结界。

　　(大众和香花请)。

　　我今奉宣召请真言。愿垂加护。

　　唵步布哩　迦哩哆哩　怛他讶多耶

　　(诵咒三遍毕。动钹)。

　　(法师想城隍各庙住居六神至道场门首。住立两边)。

　　(表白白言)。

　　上来召请。已荷光临。环卫道场。如云密布。心进勇锐。咸起护持。少俟须臾。奉行结界。

　　(法师想无量金刚。天神八部。及诸眷属。各严兵仗。环列四方。守护道场内外)。

　　(表白振铃述偈。白诸圣贤行结界法。初结地方界)。

　恭白十方三宝众　　明王秽迹众威神
　梵王帝释四天王　　八部天龙咸护念
　此日将修平等供　　要令此地异常居
　须凭神力为加持　　清净光明同佛刹

　　我今持诵吉利忿怒真言。加持净水。散洒此地。结地方界。当愿此地之下。深百由旬。如净琉璃。永无垢秽。

　　唵枳里枳里　跋折罗䟦折里　部讷　畔陀畔陀　虎𤙖(二合)泮

　　(枳。音吉。𤙖。呼今切。泮。音泼。折。音日)。

　　(表白两手执盂。满盛井花水。诵咒七遍讫。以水周回洒地)。

　　(法师随前言愿想)。

　　(表白白言次结方隅界)。

　　我今持诵金刚部心真言。加持净水。散洒四方。结方隅界。当愿此道场内。周匝四方。如金刚城墙。坚固莫犯。

　　唵　缚日啰(二合)地勒迦(轻呼)

　　(缚。亡可切)。

　　(表白执水盂诵咒七遍讫。以水洒道场四方。法师随前言愿想)。

　　(表白白言三结虚空界)。

　　我今持诵苏悉地真言。加持妙香。熏馥空中。结虚空界。当愿此空之上。过百由旬。香云普覆。如大宝盖。

　　(已上结界三咒。并出苏悉地经)。

　　唵素悉地　迦履　入缚里亸难　那牟谟罗㰤曳　入缚啰入缚啰　畔驮畔驮(上)㰤(火)罗㰤那虎吽[打-丁+(姊-女)](泼)

　　(表白浓然香执炉诵咒七遍。执炉周回道场。熏于空中)。

　　(法师随前言愿想)。

　　(表白白言)。

　　上来结界。作法已成。上下四方。广博严净。如诸佛刹。有大光明。堪奉圣人。宜开法会。愿诸贤圣。严护道场。毋使邪魔有所干犯。

　　(法师施主上香表白启请大士。白言)。

　　恭闻圣观自在。于过去时。始住初地。值千光王如来。为说广大圆满无碍大悲心大陀罗尼。令与众生作大利益。是时大士一闻此咒。顿超八地。至今释迦如来。与诸菩萨。普会补怛落迦山之时。惟我大士。躬对如来。以大悲心。说此章句。流通世间。无不蒙益。当知此咒。犹如妙药。名阿伽陀。一切诸病无所不治。是故诵此咒者。三恶道业无所不坏。诸佛国土无不得生。功德巍巍。莫可称叹。我等兹日受施主请。开建道场。修平等供。先于此地普召诸神。行结界法。用为严净。是以复于此时。恭请菩萨大士。以真言力重加法水。增益胜用。广大难思。将使群生举蒙解脱。一心奉请。千手千眼。大慈大悲。观世音自在菩萨摩诃萨(三请)。

　　惟愿不违本誓。哀悯有情。降临道场。加持咒水。

　　(大众和香花请)。

　　我今持诵圣观自在菩萨所宣广大圆满无碍大悲心大陀罗尼。愿垂加护。

　　南无喝啰怛那哆啰夜㖿　南无阿[口*(鯬-魚+木)]㖿　婆卢羯帝烁钵啰㖿　菩提萨哆婆㖿　摩诃萨哆婆㖿　摩诃迦卢尼迦㖿　唵萨皤啰罚曳　数怛那怛写　南无悉吉利埵伊蒙阿利㖿　婆卢吉帝室佛啰楞驮婆　南无那啰谨墀　醘唎摩诃皤哆沙咩(羊鸣音)萨婆阿他豆输朋　阿逝孕　萨婆萨哆　那摩婆萨哆(藏本无此五字)那摩婆伽　摩罚特豆　怛侄他　唵阿婆卢醯　卢迦帝　迦罗帝夷醯唎　摩诃菩提萨埵　萨婆萨婆摩罗摩罗　摩醯摩醯唎驮孕　俱卢俱卢羯蒙　度卢度卢罚阇㖿帝　摩诃罚阇㖿帝　陀罗陀罗　地唎尼　室佛啰耶　遮罗遮罗摩摩罚摩啰　穆帝囇　伊醯伊醯　室那室那　阿罗[日*參]佛罗舍利　罚沙罚嘇　佛罗舍耶　呼卢呼卢摩啰呼卢呼卢醯利　娑啰娑啰　悉利悉利　苏卢苏卢　菩提夜菩提夜　菩䭾夜菩驮夜　弥帝利夜　那啰谨墀　地唎瑟尼那　波夜摩那　娑婆诃　悉陀夜　娑婆诃　摩诃悉陀夜　娑婆诃　悉陀喻艺　室皤啰耶　娑婆诃　那啰谨墀　娑婆诃　摩啰那啰　娑婆诃　悉啰僧阿穆佉耶　娑婆诃　娑婆摩诃阿悉陀夜　娑婆诃　者吉啰阿悉陀夜　娑婆诃　波陀摩羯悉哆夜　娑婆诃　那啰谨墀皤伽啰耶　娑婆诃　摩婆利胜羯啰夜　娑婆诃　南无喝啰怛那哆啰夜㖿　南无阿唎㖿婆卢吉帝　烁皤啰夜　娑婆诃　唵(藏本有此一字)悉殿都　漫哆啰　钵驮耶　娑婆诃

　　(表白执水盂诵咒三遍)。

　　(法师想大士端处道场。放眉间光入此水中。以彰圣用　此咒世间传诵者失去六字。今依大藏千手千眼大悲经录出。庶使诵者咒语周足。可期圣验)。

　　(法师施主上香)。

　　(表白启请毗卢遮那佛。白言)。

　　恭闻圣观自在。为诸大众。乞请释迦世尊。为说十方刹土一切毗卢遮那如来。皆同一时。各伸右手。以摩清净莲华明王之顶。同说不空大灌顶光真言。若有过去十恶五逆四重诸罪。闻此二三七遍。经耳根者。即得灭除。若诸众生具造恶业。身坏命终。堕诸恶趣。以是真言加持土沙。散其身上。及以塔墓。彼所亡者若在恶趣。应时即得光明及身。除诸罪报。令所苦身生极乐国。乃至菩提。永不退堕。我等兹日受施主请。开建道场。修平等供。先于此地普召诸神。行结界法。用为严净。及为恭请圣观自在。以大悲心所说章句。重加法水。增益胜用。是以复于此时。专诚恭请十方毗卢遮那如来。以灌顶光加持此水。令使功能倍复增胜。然后以此最胜法水遍洒道场。及以内外。是处非处。若根若尘。一洒一沾。光明焕发。当知此地即为净土。当知此日可转法轮。十方贤圣。无不云临。六道群生。无不奔赴。大开法施。普度迷流。罄法界中。咸蒙解脱。一心奉请。十方刹土一切毗卢遮那不空如来(三请)。

　　惟愿不违本誓。哀悯有情。临降道场。加持咒水。

　　(大众和香花请)。

　　我今持诵毗卢遮那如来所说不空大灌顶光真言。愿垂加护。

　　唵(一)　㫊(乌可切)暮伽(上)废(无计切)噜者娜(二)　摩诃亩陀(能乙切)啰么抳(拟)(三)　钵头么(二合)入缚(二合)攞(四)　跛啰(二合)袜亸野𤙖(五)

　　(表白捧水盂。诵咒七遍)。

　　(法师想十方如来环坐道场。共放眉间玉毫光入此水中。以彰圣用。世人传诵字句多不正。今依藏中不空罥索经录出善本)。

　　(表白白言)。

　　上来奉请诸佛菩萨。明王诸天各以威神。加被我辈。诵持真言。不违法则。加持净水。有大力用。即此法门圆显三德。是以如琉璃宝。清净光明。无有染碍。即法身德。如如意珠。雨一切宝。无不具足。即般若德。如转轮王。所向自在。无有𦊱碍。即解脱德。咒既三德。水亦三德。全咒是水。全水是咒。体用不二。同一秘藏。我今以此三德秘藏真言净水散洒此地。道场内外。上天下地。中土四方。随水所至。皆成结界。当愿此处道场。香华饮食。一切供事。承此力故。一一出生。无有限量。举行法事沙门大众承此力故。一一根尘。无不清净。修斋施主承事之人承此力故。一一身心。无不光洁。乃至远及界外往来之人。身衣不洁。饮啖荤辛。或故或误。辄入道场。以咒力故。化为清净。一切邪魔。及阐提者。非毁三宝。好作留难。以咒力故。咸发道心。若赞若谤。皆得为缘。如此观心。方名普度。更凭众等。同诵真言。散洒法水。周行诸处。

　　(表白举大悲咒。执水盂。领众前行。处处散洒。若道场外造食。召请。浴室。及迎引经过诸处)。

　　(法师执手炉。领施主后行。复回道场)。

　　(表白白诸圣贤宣意旨)。

　　(表白大众于道场左边。施主右边。宜各摄心拱听设问)。

　　(法师正中立。设问)。

　　日吉时良。开建法会。肃恭斋法。意在于何。敢请施主。及以大众。宜各谛听。今当为说法界圣凡水陆普度大斋胜会。以此定名。此名既立。必有其义。名义若正。方是今宗。何谓法界。理常一故。诸佛众生性平等故。何谓圣凡。十事异故。佛及三乘是名为圣。六道群生是名为凡。事虽有十。理常是一。何谓水陆。举依报故。六凡所依。其处有三。谓水陆空。皆受报处。今言水陆。必摄于空。又此二处。其苦重故。何谓普度。无不度故。六道虽殊。俱解脱故。何谓大斋。以食施故。若圣若凡。无不供故。何谓胜会。以法施故。六凡界中。蒙胜益故。名义既正。其位何以。谓上下堂。各分十位。位复开十。总为二百。包括殆尽。是详非略。食有多寡。随施者意。位无增损。兹为定制。今此立法。勿令有疑。如法非法。两者须知。戒德高远。观道幽微。有一不如。不名法师。信三宝尊。念六道苦。如此发心。是名施主。进止有法。梵音远闻。有一不如。不名秉文。善知节度。有正有从。如此合宜。是名法众。结界护净。禁止无良。有一不如。不名道场。香灯毕陈。肴膳具备。如此洁精。是为供事。敢告施主。若彼若我。宜当如法。远离诸过。今者所作。非是小缘。上奉四圣。下及六凡。一时等供。无不周遍。檀风普熏。于斯可见。有能修此真法供养。不缘于心。不住于相。不住相者。忘情照理。如斯行施。功用莫比。无能施者。无受施人。无中间物。皆毕竟空。施者受者。及所施物。莫不宛然。即难思假。非有非无。非非有无。双亡双照。为绝待中。如此法施。尽未来际。法界常融。唯一三谛。

　　(设问毕。大众出道场。此结界处天神森布。宜加敬畏。须预嘱一谨信净人严为守护。勿令杂人出入。污犯净界　大众茶汤罢。至门首发符)。

　　行发符法事

　　(门首先设四符使位。具茶汤。鲜果。财马。及别案列请书。奏状。符牒。关牒等讫。众动铙钹)。

　　(法师施主次第上香。表白白言)。

　　至心归命请。十方法界诸佛法僧(众和)。

　　常住三宝。

　　(表白执炉振铃。然香达信。白言)。

　　香从心生。心由香达。不居三际。可遍十方。虽法尔之如然。亦施者之能致。是故诸佛闻之而加护。群生于此以蒙熏。欲期胜益之全彰。更诵密言而助显。

　　我佛如来有然香达信真言。谨当宣诵。

　　唵什伐栗多摩你　阿钵罗句吒　苏破啰尼毗迦知　虎𤙖

　　(诵咒三遍。动钹)。

　　(法师想此香云遍满法界。一切圣贤悉皆觉知。生欢喜心)。

　　(表白以先所咒水别分一器。预置几上。至此白言)。

　　宝器晶荧。灵泉演漾。三加秘密。一洒清凉。即四座以光严。遍十方而涓洁。远尘离垢。感圣招贤。允在兹时。躬行斯道。

　　我佛如来有洒净真言。谨当宣诵。

　　唵伐什啰　赊咩(羊鸣音)耶　吽癹(泼)悉哩摩呬(戏)萨诃

　　(诵咒三遍。动钹)。

　　(表白持水散洒四座。周回一处)。

　　(法师想水到处严净光明。即成结界表白振铃白言)。

　　伏闻觉皇悯焰口之徒。初令奉斛。梁帝感神僧之梦。遂启修斋。虽偏标水陆之名。实等供圣凡之众。所谓于三尊则加敬。言群品则兴悲。极上天下地以无遗。何彼界此疆之有间。凡居异趣。咸示真修。故兹托事于多仪。必使成功于普度。今则仰遵内教。恭按灵科。开法会以济迷流。固自专于主者。扣帝阍而发大号。正有赖于使乎。爰恪意以奉迎。冀闻呼而即至。至心奉请。神通自在。威德难量。四天捷疾持符使者。并诸眷属。

　　惟愿不违本誓。哀悯有情。是日今时。降临法会。

　　(大众和香花请。动钹。下皆例此)。至心奉请。神通自在。威德难量。空行捷疾持符使者。并诸眷属。

　　惟愿不违本誓。哀悯有情。是日今时。降临法会。至心奉请。神通自在。威德难量。地行捷疾持符使者。并诸眷属。

　　惟愿不违本誓。哀悯有情。是日今时。降临法会。至心奉请。神通自在。威德难量。地府捷疾持符使者。并诸眷属。

　　惟愿不违本誓。哀悯有情。是日今时。降临法会。

　　我佛如来有召请真言。谨当宣诵。

　　唵步布哩　迦哩哆哩　怛他誐多耶

　　(诵咒三遍。动钹)。

　　(法师想使者各有百千眷属从空而来。依位而立)。

　　(表白振铃少时。赞德。述意)。

　　云拥旌幢。风行部曲。仿佛九霄而下。徘徊四座之间。冀暂驻于光仪。将委宣于悃[款-士+止]。恭惟四大使者。自强不息。得一以灵。用之则行。威而不猛。霜襟默识。既经纬于万方。玉趾远腾。载驰驱于亿刹。庸谨奉辞之职。矧多专对之才。惟妙阐于神通。实善权于方便。兹日粤有大　国(云云)。

　　三宝(具位姓名)今月十五日。恭就(某处)开建法界圣凡水陆普度大斋胜会。专为(答还心愿)上报四恩。普度群生。俱蒙解脱(叙意随时改用)。然则圣凡异念。幽显殊途。非藉使人。何由遍达。故于此际。奉召诸神。谅在聪明。必能知委。

　　(表白振铃遍食。白言)。

　　是心作食。全食为心。以由体用不殊。故得卷舒自在。如是。则六尘互遍。三德常融。微妙难思。出生无尽。用凭观道。密扶咒熏。将善导于事仪。俾圆成于法施我今持诵无量威德自在光明胜妙力陀罗尼。加持法食。悉令周遍。

　　曩谟萨嚩怛他(引)(一)　㜸跢嚩路(引)枳(吉)帝(二)　唵(三)　三䟦罗三䟦罗吽(引)(四)

　　(大众同诵咒七遍毕)。

　　(表白洒净水于食上)。

　　(法师想此供食出生六尘种种妙供。一时奉上。无所乏少)。

　　(表白振铃献食。白言)。

　　戒香芬郁。定水澄清。明智慧灯。具禅悦食。因行之华初发。实相之果已圆。有能如是谛观。则为以法供养。载宣密语。用速至神。少赐从容。特垂歆享。

　　我佛如来有献供养真言。谨当宣诵。

　　唵誐誐(牙)曩　三(去)婆(去)嚩　嚩日罗(二合)斛

　　(诵咒三遍毕。动钹)。

　　(法师想此献供事充足现前。诸神降享。莫不欢悦)。

　　(法师振铃少时。付嘱使者)。

　　圣凡体同。迷悟心异。今此修斋而致请。或云赴感之不齐。谓三宝诸天之居。固一念而可格。如六道群生之类。有屡呼而弗闻。盖恶业重者正苦留连。及邪见多者自为障阂。非赖使人之捷疾。曷通施者之勤渠。至若具奏牍以进梵王。录情文而于帝释。符地府泰山之所主。关城隍土境之诸神。咸仰体于至慈。即奉行于大赦。推圣恩之旷荡。拔恶趣之拘囚。悉使奔趋。毋令退缩。如是。则天人修罗之党。鬼畜泥犁之俦。藉此时津济之功。解亿劫轮回之业。大崇至化。幸遇长缘。冀益阐于聪明。肯恪遵于付托。不逾顷刻。遍达缄封。毋使有违。自贻其咎。佛国天宫之异处。各谨攸司。人寰地府之殊途。分当其任。昏昧弗知者。劝之以道。凶顽自用者。摄之以威。有请必来。无一不至。所有意旨。具在符文。别命披宣。试垂采听。

　　(两僧出前。就使者座侧分立。依次读牒文。并献状。先四天。次空行。次地行。次地府。二人相间。作四番读。不可多人乱读)。

　　(表白振铃。发遣符使。白言)。

　　不速而疾。有感则通。威容俨日出之光。神足拟天行之健。驾云较而扬羽葆。载驰载驱。穷宝焰而彻风轮。宜上宜下。幸毋废命。须善为辞。事有劳烦。礼当攀送。

　　我佛如来有发遣真言。谨当宣诵。

　　唵么讶罗　穆羯叉　目

　　(诵咒三遍毕。动铙钹)。

　　(取奏状请书牒文等一处排列焚之。表白振铃奉送。法师想四符使分领所委文字。受命即行。十方世界。无不通达。然后撤符使位。大众进点心。至门首召请。焚财马文书。须用净纸与柴炭度火焚之。切记不可用灯烛度火。比闻冥府有蜡钱堆积。守者云。人间焚纸钱时。多于烛上度火。故油污不可用。堆积于此。又不可用杖搅碎。此等皆关涉有过。宜嘱未知者同用行之)。

　　法界圣凡水陆胜会修斋仪轨卷第一
卍新纂续藏经第 74 册 No. 1497 法界圣凡水陆胜会修斋仪轨


　　法界圣凡水陆胜会修斋仪轨卷第二

　　宋四明东湖沙门　志磐　谨撰

　　明古杭云栖后学　袾宏　重订

　　行上堂召请法事

　　(门首设净道香花幢幡烛笼等。法众动钹)。

　　(法师施主上香)。

　　(表白唱言)。

　　至心归命礼。十方法界诸佛法僧(众和)。

　　常住三宝。

　　(法师施主同时作礼)。

　　(表白振铃执炉。述然香偈咒)。

　谛此妙香缘起法　　本来无物即真空
　太虚周遍尽香云　　即此难思为妙假
　非有非空皆绝待　　双遮双照必亡中
　仰凭中观妙心香　　是日殷勤修法供

　　我佛如来有然香真言。谨当宣诵。

　　唵什伐栗多(上)末你(平)　阿钵罗句吒(竹驾切)苏(上)破(上)(二合)啰(上)尼(上)　毗迦知(上)　虎𤙖(呼今切)(二合)

　　(诵咒三遍。动钹)。

　　(法师想香云遍满十方佛刹。一切圣贤。咸起护念)。

　　(表白振铃述洒净偈咒)。

　性水真空周法界　　湛然一器假难思
　若于空假二俱亡　　毕竟全彰中道义
　以此观心融法水　　以兹法水净诸尘
　若依若正尽光严　　洞彻十方无障碍

　　我佛如来有洒净真言。谨当宣诵。

　　唵什伐啰　赊咩(羊鸣音)耶　𤙖癹　悉哩摩呬娑诃

　　(诵咒三遍。动钹)。

　　(表白散花净道上。及以水洒四方上下净道等)。

　　(法师想水所至处。即成结界。严净广博。及想净道如光明云。楼阁千万。重累其上)。

　　(表白振铃述召请偈)。

　稽首十方无上觉　　圆诠教行理三经
　大心菩萨大乘僧　　缘觉声闻三宝众
　传教四依称列祖　　天仙八部众神王
　我今普度建坛场　　愿展慈光垂密证

　　(表白宣召请文)。

　　伏以非如非异。是为以佛眼观。何圣何凡。此则于法界一。境俱智寂。体兼用冥。函与盖以相应。水共波而不别。至若随时起教。为实施权。虽分别于多门。终指归于一道。然则理繇事见。化以机兴。亡绝待中。固不涉离微之论。显正因性。必须凭缘了之修。是以明灯献华。低头合掌。要庄严于万行。俾圆妙以三身。故知寓迹于有为。毕竟归原于无作。尔乃恪遵洪范。庸尚多仪。崇水陆之清斋。极地天而普济。妙供养海。纳众流而愈深。胜功德林。挺千枝而并秀。今则特开嘉会。寅奉慈尊。延内怀四摄真人。集外现二乘高士。召五通之仙党。来八部之天伦。抚盛席以端居。即香肴而克享。施心既启。觉慧遍知。恭事请迎。愿垂临降(表白唱言)。一心奉请。尽虚空遍法界十方常住一切诸佛。并诸眷属。清净法身。毗卢遮那佛。圆满报身。卢舍那佛。千百亿化身。释迦牟尼佛。西方极乐世界。大慈大悲。阿弥陀佛。兜率天宫。一生补处。当来下生弥勒佛。过去大通智胜佛等。一切过去诸佛。现在净华宿王智佛等。一切现在诸佛。未来华光佛。华足安行佛等。一切未来诸佛。东方善德佛等。十方法界一切诸佛。过去庄严劫。始自华光佛等千佛。现在贤劫。始自拘留孙佛等千佛。未来星宿劫。始自日光佛等千佛。十方法界。一切诸佛全身舍利宝塔。

　　惟愿不违本誓。哀悯有情。是日今时。降临法会

　　(众和香花请。动钹)。

　　(法师想十方佛乘宝座。不谋自来。畟塞虚空。了了可见。彼诸如来虽常能应。而实繇我心之所能感。而此能感实繇心具。心具而感。非从外有)。一心奉请。尽虚空遍法界十方常住一切尊法。并诸眷属。大方广佛华严经。梵网戒经。诸经法宝。鹿苑会中。佛集本行四阿含等。诸经法宝。方等诸会。净名金光明等经。诸经法宝。大品般若。仁王金刚般若等经。诸经法宝。大乘妙法莲华经。大般涅槃经。诸经法宝。专谈净土。观无量寿佛经等。诸经法宝。五时所说大小两乘。诸部律论一切法宝。西天此土三乘圣贤。说经造论。著述疏记。龙宫所秘。竺土未来。诸经律论一切法宝。十方国土。水鸟树林。尘说刹说一切法音。

　　惟愿不违本誓。哀悯有情。是日今时。降临法会(法师当想十方诸佛所说大千经卷。无边教道。能开妙解。是为教经。教即般若。以般若之智在于说故。复能照了诸经所诠一切行门。依而行之。必能趣果。是为行经。行即解脱。以解脱之用从于缘故。复知无边教道。一切行门。法法常体。即是实相。是为理经。理即法身。以法身之理是所显故。然此教行理者。虽有三名。不出一体。修圆观者。一心中得。作此观时。当如教繇智说。即是真谛。行从缘起。即是俗谛。体此实相。即是中谛。三谛一心。无前后异。即是圆悟不思议之三经也。又须谛观十方常住无量经卷常放光明。离染清净。为赴我请。显现道场。而此显现繇我能感。及以本具)。一心奉请。尽虚空遍法界十方常住诸菩萨僧。并诸眷属。文殊师利八万大士。普贤大师。无边菩萨。观世音。大势至。清净海众诸大菩萨。药王。药上。法华经中诸大菩萨。贤首菩萨。华严经中诸大菩萨。善财历参五十三善知识诸菩萨。信相菩萨。金光明经中诸大菩萨。兜率内院。无著天亲诸大菩萨。极乐国土。一生补处诸大菩萨。五时法会。助宣佛化诸大菩萨。藏通别圆所历地位一切菩萨。

　　惟愿不违本誓哀悯有情。是日今时。降临法会(法师想十方菩萨。各乘华座。不来而来。畟塞虚空。了了可见。此下诸位贤圣。皆当作感应心具二义运想)。一心奉请。尽虚空遍法界十方常住诸缘觉僧。并诸眷属。仁王护国经中。八百万亿大仙缘觉。佛出世时。从山中来五百独觉。佛法灭后。一时出现七百俱胝独觉。出有佛世。闻法得道诸大缘觉。出无佛世。自然悟道诸大独觉。出无佛世。部行麟喻诸缘觉独觉。具相不具相诸缘觉独觉。现通不现通诸缘觉独觉。说法不说法诸缘觉独觉。通教八地辟支佛。藏教辟支佛。

　　惟愿不违本誓。哀悯有情。是日今时。降临法会(法师想十方缘觉。严肃威仪。从空而至)。一心奉请。尽虚空遍法界十方常住诸声闻僧。并诸眷属。鹿苑先度五比丘。最后须䟦陀罗诸阿罗汉。世尊高弟。大迦叶阿难陀等十大弟子。灵山闻法。大比丘众万二千大阿罗汉。灵山得记。学地无学地诸大声闻众。五时闻法。学地无学地诸大声闻众。世尊灭后。结集三藏。阿难陀等诸阿罗汉。住世十六大阿罗汉。万六千九百弟子众。天台山方广圣寺。住世五百大阿罗汉。慧俱无碍三解脱。信行法行六种阿罗汉。通教体法已办。藏教学无学内外七贤众。

　　惟愿不违本誓。哀悯有情。是日今时。降临法会(法师想十方声闻。严肃威仪。从空而至)。一心奉请。十方法界传持教法。禅律诸宗诸祖师僧。并诸眷属。西天传教。迦叶龙树师子尊者等二十三祖。北齐尊者。南岳禅师。天台智者大禅师。章安尊者。荆溪尊者等九祖。四明法智大师。禅宗达磨圆觉禅师。下及六祖等诸大禅师。临济。沩山。洞山。云门。法眼。五宗诸大禅师。庐山莲社圆悟法师。历代往生净土诸法师。贤首教主国一法师。清凉圭峰诸大法师。慈恩教主大乘法师。瑜伽密教灌顶国师。律宗十祖。南山澄照律师。记主大智律师。译经摩腾竺法兰。求法奘三藏等诸法师。

　　惟愿不违本誓。哀悯有情。是日今时。降临法会(法师想诸祖师。严肃威仪。从空而下)。一心奉请。十方法界。助宣佛化。持明造论五神通仙。并诸眷属。过去十方诸佛。往昔因地同行五神通仙。释迦文佛往昔因地同行千圣王五神通仙。释迦文佛往昔同行忍辱五神通仙。护育释种瞿昙仙人。占相太子阿私陀仙。色界诸天。下生人间。为受道者。五神通仙。华严会中善知识众。毗目瞿沙一万大仙。鹿野园中。转法轮处。往昔波罗奈仙人。请云雨会。那罗他九万九千五通仙人。方等会上。阿瑟吒迦等六十八大仙人。诸国土中。摄诸咒术。造五明论。诸大仙人。

　　惟愿不违本誓。哀悯有情。是日今时。降临法会(法师想十方五神通仙。容服肃敬。从空而至)。一心奉请。十方法界十大明王。秽迹金刚诸大天王。护法诸天。并诸眷属。大威德不动尊等十大明王。秽迹金刚圣者。华严会中。妙𦦨海大自在天王等诸天王。妙庄严宫大梵天王。忉利天宫帝释天主。多闻天王。持国天王。增长天王。广目天王。摩诃天女。大功德天。大辩天。天母摩利支天。金刚密迹神王。北天大将。散脂修摩尊天。南天上将韦䭾尊天。菩提树神善女尊天。大地主母坚牢地神。欢喜药叉将。鬼子母天。散脂大将。所领二十八部威德大权天神。法华会上。从佛闻法。人非人等天龙八部。

　　惟愿不违本誓。哀悯有情。是日今时。降临法会(法师想诸天天神无央数众。或喜或瞋。威仪非一。闻今召请。从空而至)。一心奉请。十方法界。护佛舍利坛塔伽蓝。斋戒护国镇宅诸大神王。并诸眷属。护佛舍利。般支分婆多祈利等四大军主。护戒坛。坚固光曜净云音等十二大神王。护佛塔。修利犍陀摩尼䟦陀等五大神王。护伽蓝。美音梵音天鼓叹妙等十八大神王。护震旦国。毗首羯摩天子。迦毗罗大将。双瞳目天女。一切神众。护受三归。弥栗头不罗等。护五戒。察刍毗愈他尼等诸大神王。护比丘。轲弥迦罗移嘻隶等百七十二大神王。佛灭度后。护佛弟子。多赖哆等七神王。守镇宫宅。东方阿修诃等五方上首神王。六斋观察人间四天王。各九十一子。各八大天将。四天揵疾使者。

　　惟愿不违本誓。哀悯有情。是日今时。降临法会(法师想诸神王威容严肃。闻今召请。从空而至)。一心奉请。发扬水陆。流通至教。制仪立法十大士。并诸眷属。发扬施食。流通至教。阿难陀尊者圣师。最初示梦。劝兴水陆。梁朝神僧圣师。劝发制水陆仪。梁朝志公尊者圣师。制水陆斋仪。国主救世菩萨梁武皇帝。最初建会。秉法宣文。梁朝祐公律师。中兴水陆斋法。唐朝法海英公禅师。总持感验。称名楼至。宋朝佛印禅师。详定旧仪。申明斋法。长芦赜公禅师。修崇斋法。绘像制赞。太师苏文忠公。祖述旧仪。制文行世。东川节推杨公。

　　惟愿不违本誓。哀悯有情。是日今时。降临法会(法师想诸大士愿力深重。闻今召请。即时降赴)。

　　上来召请上堂三宝。十位圣贤。无央数众。一念能感。圣应昭然。更诵密言。用伸勤重。

　　我佛如来有召请真言。谨当宣诵。

　　南无三满多母陀南唵乌佐钵啰谛贺多谛萨缚怛多孽多俱舍冒地唵娑哩野没哩布罗迦也萨诃

　　(诵咒三遍。动钹)。

　　(法师想上来召请三宝诸天一切圣贤普皆云集。住净道上宝楼阁中。光明交映。无有障碍。表白白言)。

　　愿因秘密。俱赐光临。檀越归依。虔诚作礼。

　　(法师同施主三拜)。

　　(表白请一切圣贤。前临沐浴。白言)。

　　金刚正体。岂非坚密之身。玉毫净光。斯为真实之相。毕竟本来无垢。当知何处有人。是则开陈沐浴之门。为欲洗涤尘劳之类。冀回莲瞬。俯监葵倾。将奉导于圣仪。幸前临于温室。

　　(灯笼幢幡香花供具前行。大众引净道至浴所。表白至浴室前献浴。白言)。

　　莲华藏海。当体圆成。流泉浴池。随处显发。湛湛兮八功德水。巍巍乎五分法身。须知诸佛元不洗尘。为欲众生皆令离垢。想见受兹灌沐。夜月之印澄潭。现诸威仪。朝曦之升远汉。敬宣密语。请濯温泉。用表法门。不坏世谛。

　　我佛如来有沐浴真言。谨当宣诵。

　　唵底沙底沙　僧伽　娑诃

　　(诵咒三遍。大众动钹歌赞。表白至浴室洒净)。

　　(法师想此浴室七宝所成。宽广严净。一切圣贤随顺施者献浴之意。皆入中浴)。

　　(表白振铃宣偈)。

　诸佛法身常本妙　　以由缘了为庄严
　寂而常照绝言思　　如谷答声无不应
　载仰三乘并八部　　随宜益物显慈威
　至哉方便有多门　　端自大权悲智起
　此日修斋兴普度　　十方贤圣悉云临
　为陈沐浴顺彝仪　　了达圣躯元离染
　旷矣戒池无有际　　湛然定水镇常盈
　澡除心垢得清凉　　要使群生开妙悟

　　(圣贤浴罢。表白振铃白言)。

　　沐如来金刚身。示同尘凡之法。着舍那珍御服。用严尊特之容。惟大圣之既临。谅群从之毕至。是则星罗开士。雾拥声闻。梵王执盖以当空。帝释散华而布地。飞幡前导。鸣乐后随。冀俯就于道场。用肃成于斋事。

　　(大众动钹。威仪导引至道场。周回行道。表白振铃献宝座白言)。

　　惟圣贤之既至。虑几席之未严。照中道妙观心。达法性无住本。全体显发。当念出生。师子座盈满虚空。宝华台周遍国土。莫不高广。悉有光明。仰冀慈悲。俯垂纳处。

　　我佛如来有献宝座真言。谨当宣诵。

　　唵㫊暮伽　钵头摩逊娜隶　驮罗驮啰抳　漫拏隶吽

　　(诵咒三遍。动钹)。

　　(法师想道场广博严净。无量宝座周匝虚空。一切圣贤安住其上)。

　　(表白白言)。

　　趣举一香。备明三观。是以了真空则无性无相。寄妙假则为盖为云。不离缘起之心。全彰中道之理。以兹法供。达彼凡诚。洛诵灵文。益资胜用。

　　我佛如来有然香真言。谨当宣诵。

　　唵阿㰤啰　阿㰤啰　萨缚苾地耶　驮啰布尔底　莎缚诃

　　(诵咒三遍。动钹)。

　　(法师想此香云出生无量七宝宫殿。供具衣服。妙乐妙华。甘露肴膳。于诸圣贤之前一时奉供。无不周遍)。

　　(表白献花白言)。

　　惟众华之开发。表万行之庄严。是故信解以植立其本根。精进以扶疏其枝叶。既润之以定水。又拂之以慧风。盖将培自己功德之林。于以显本有圆实之果。

　　我佛如来有献华真言。谨当宣诵。

　　唵阿㰤啰　阿㰤啰　萨缚苾地耶　驮啰布尔底　萨缚诃

　　(诵咒三遍。表白于圣座周匝散华。大众动钹)。

　　(法师想所奉华出生七宝台殿。珍妙衣婴。天乐妙香。甘露肴膳。种种供具。重重无尽。于各圣贤之前一时奉供。无不周遍。表白洒净白言)。

　　一器之水至约。三谛之功宛存。是以论其性则本于真空。随所用则见乎妙假。二边莫立。中道不安。凭圆观之融通。助真言之秘密。洁兹座席。净诸根尘。是皆即事以明心。要在忘情而照理。

　　我佛如来有洒净真言。谨当宣诵。

　　唵伐什啰　赊咩耶　吽癹　悉哩摩呬萨诃

　　(诵咒三遍。动钹。表白持水洒圣座)。

　　(法师想水至一一席座诸供养上。无不光洁。表白宣意旨白言)。

　　奉延三宝。毕集诸天。已安住于道场。复证明于斋法。必因疏旨。用达自情。恭对敷陈。伏惟采听。

　　(读意旨毕表白恳祷)。

　　仰投尊境。虔露卑忱。如是祈求。诚为恳切。载念修崇之际应多简陋之愆。或主法者无德以堪。或行施者用心之隘。或道场之失度。或供事之阙仪。谅在大慈。少宽众过。俯徇下愚之请。冀成嚝济之缘。惟福报稍微者。尚恐莫闻。若罪情极重者。何繇可至。敕梵王而肆赦。嘱帝释以垂恩。分差捷疾之伦。各领通传之任。尽令七趣。俱会一时。恶逆不宥之囚徒。当蒙自便。业累相关之罪辈。悉使偕来。矧惟遍知。常兴普应。是以净光照烛。无幽而弗明。神力提持。何苦而不拔。敢祈威重。少俟须臾。为受清斋。勉从至愿。众等无任恳祷激切屏营之至。

　　(众动钹)。

　　(法师大众施主暂退点心。仍专令一诚恪人守护道场。勿令杂人干犯斋禁　○少顷。法师领施主再入道场上香。众动钹)。

　　(表白执炉振铃宣偈)。

　归命三尊无有上　　天仙八部共垂慈
　我今依教奉清斋　　为诵密言先遍食

　　(表白遍食白言)。

　　谛观兹食。不外吾心。繇知诸法常融。故得六尘互遍。是则出醍醐之上味。宣栴檀之清芬。雨七宝以穰穰。散四华而灼灼。耸光明之台殿。列殊胜之辇舆。仙乐鸣空。笙磬之音间作。天衣拥雾。珠璎之饰下垂。以念念具足不亏。故彼彼庄严无尽。惟此道场之内。纷然事仪之多。是以净水明灯。悬幡揭盖。金铙之声震幽谷。梵呗之响薄层霄。悉入此宗。元非他物。至若了目前之法妙。观世间之相常。鹊噪鸦鸣。总是深谈般若。溪光山色。无非全露遮那。互古今不昧己灵。极依正皆成法供。莫不自存妙假。性本真空。双照二边。全彰中道。用一心之圆观。扶三德之密言。庶凭助显之功。用发等熏之意。

　　我今持诵无量威德自在光明胜妙力陀罗尼。加持法食。悉令周遍。

　　曩谟萨嚩怛他蘖跢　嚩路枳帝　唵　三䟦罗三跋罗吽

　　(大众诵咒。令足满二十一遍。经云。若欲供养三宝。应以香华饮食加持二十一遍。则成天肴膳上味。奉献十方三宝。即为满足檀波罗蜜。咒毕。动钹)。

　　(表白以水散洒食上。周匝令遍)。

　　(法师当知食即法界。具一切法。故能想此净食出生种种甘露上味。及各肴膳。如前遍食文中。六尘互遍。弥满法界。又知依正庄严一切诸法妙观观之均为法供。一时普献十方三宝天仙圣贤之前。无不周遍)。

　　(表白振铃献供白言)。

　　唯是一心。唯是一食。以唯食。则一切法趣食。以唯心。则一切色趣心。此心融时色亦融。于法等者食亦等。是则普入三际其性常住。大包十虚。其体恒周。性常住故。一念不生。体恒周故。当处不动。不动。则一切处有。不生。则一切念空。一切念空兮。真空不空。一切处有兮。妙有非有。圆照二谛兮。不取不舍。融会一如兮。绝言绝思。如是观心。如是观食。何心非食。何食非心。是为同一觉源。毕竟俱名法界。今则奉为某人宏开嘉会。上奉慈尊。敢输檀越之诚。仰效纯陀之供。大慈悯物。弘誓在怀。为度有生。示受此食。一心奉供。尽虚空遍法界十方常住一切诸佛。并诸眷属。

　　惟愿不违本誓。安住道场。是日今时。受兹供养(众和香华献。动钹。下例此。表白振铃宣偈。并述赞文)。

　法性体周谁不具　　修成报智是为真
　自他受用事虽殊　　应化实繇机感见
　此土能仁弘教主　　西方清泰圣王师
　天宫慈氏俟当来　　补处下生宣大化
　三世十方无上士　　人间天上独称尊
　自兹以外遍尘沙　　无量无边俱奉供

　　伏以遮那妙体。无非十界十如。般若灵知。不出一人一念。起上下冥资之智。现自他受用之身。虽实报之是居。于寂光而不动。至若乘时利见。设化知宜。为九道之归依。独尊无侣。以一音而演说。得解随机。良繇自住大乘。乃能究尽诸法。寿量极长。则逾于尘点。光明遍照。则过彼河沙。定慧力以自庄严。天人类无不宗奉。惟愿湛然真应。熟此方震旦之缘。嚝矣大慈。受兹日檀那之供。示八自在。显六神通。冀普度于迷流。俾咸登于乐土。(大众和云)故我一心归命顶礼。

　　(法师施主同时作礼)。

　　(表白白言)。一心奉供。尽虚空遍法界十方常住一切尊法。并诸眷属。

　　惟愿不违本誓。安住道场。是日今时。受兹供养(表白振铃宣偈。并述赞文)。

　佛说华严圆顿旨　　声闻聋哑末堪闻
　脱珍着弊为施权　　不动寂场游鹿苑
　方等广开诸法会　　袖圆叹大俾回心
　盛谈般若显真空　　成熟群生开佛慧
　最后灵山宣妙法　　指权即实更非他
　涅槃唱灭捃残机　　演说真常朋佛性
　经历五时俱有序　　分张八教本随宜
　了知曾不外三千　　故我今辰勤奉供

　　伏以轨之成道。法为诸佛所师。焕乎有章。经通五人共说。列八教偏圆之目。开三乘小大之门。虽初后之多时。实卷舒于一化。如筏喻者。已到岸则应舍所乘。以指言之。既见月则必忘其示。然则出世度生之本。在乎开权显实之功。是知说斯要于灵山。将欲演兹文于大地。遂令末代。获究真诠。识箱毂轮轴。更无别车。会沼沚江河。皆同一水。惟愿正因体遍。不遗此方震旦之缘。中道理彰。岂外檀那今日之供。言辞寂灭。性相混融。冀普悟于迷伦。俾咸开于本觉。(大众和云)故我一心归命顶礼。

　　(法师施主作礼表白白言)。一心奉供。尽虚空遍法界十方常住诸菩萨僧。并诸眷属。

　　惟愿不违本誓。安住道场。是日今时。受兹供养。(表白振铃宣偈。并述赞文)。

　妙德普贤诸法子　　辅宣妙法振中天
　观音势至德难量　　世仰乐邦称补处
　贤首善财知识众　　金光明与净名俦
　圆初住至后心人　　皆是法身诸大士
　成道劫长常隐实　　度生情切故扬权
　十方菩萨大乘僧　　于此一时俱奉供

　　伏以立四弘之誓本。志在菩提。满六度之行门。功繇般若。往古来今而常住。此方彼界以周旋。将悉动于群机。俾率循于实道。以行悲之大。遂常为五道游。繇出假之强。永不与二乘共。至若娑竭罗海中教化。兜率陀天上敷扬。威神示现于普门。劝发流通于妙法。皆所以用自性不思议智。应众生所喜见身。既影响于当时。复津梁于末代。惟愿等观一子。念震旦之缘最深。寂对三轮。知檀那之供无著。密回慧照。俯运慈心。冀广度于迷流。俾咸登于乐土。(大众和云)故我一心归命顶礼。

　　(法师施主作礼表白白言)。一心奉供。尽虚空遍法界十方常住诸缘觉僧。并诸眷属。

　　惟愿不违本誓。安住道场。是日今时。受兹供养(表白振铃宣偈。并述赞文)。

　出有佛时知学道　　闻因缘法悟无常
　如斯得度号中乘　　以鹿为车方便说
　灭后未来常示现　　自然觉悟岂无因
　部行应化接当机　　究竟权方皆实义
　独拔利根麟戴角　　更侵习气炭成灰
　十方缘觉圣贤僧　　于此一时俱奉供

　　伏以缘觉独觉。何遽列于两名。内观外观。只同归于一道。具相不具相以论大小。说法不说法而别智愚。繇一念空。以及根尘空。自无明灭。乃至老死灭。历去来今世。断苦惑业因。永尽见思。故不行于正使。常耽寂定。姑取证于无生。加更侵习气之功。故特出声闻之右。三多积行。十地分阶。禀教次第。则从佛乃知。览物荣枯。则无师自悟。惟愿助宣正化。熟此方震旦之缘。权示中乘。受兹日檀那之供。密回慧照。俯运悲怀。冀广度于迷流。俾咸登于乐土。(大众和云)故我一心归命顶礼。

　　(法师施主作礼表白白言)。一心奉供。尽虚空遍法界十方常住诸声闻僧。并诸眷属。

　　惟愿不违本誓。安住道场。是日今时。受兹供养(表白振铃宣偈。并述赞文)。

　初度五人僧宝始　　世尊高弟饮光伦
　灵山一会实多徒　　万二千人无学侣
　须䟦陀罗居最后　　五时闻法数难知
　涅槃已过众声闻　　三藏遗言俱结集
　十六真人亲受嘱　　未来为世福田师
　十方常住圣贤僧　　于此一时俱奉供

　　伏以人分七方便。自加行至于停心。位列四沙门。繇无学讫于见道。是皆知苦断集。带果行因。为析法之权根。会人空之真理。至若证已办地。入大乘门。其所学般若同。是故与菩萨共。内秘大心之行。外闻佛道之声。既皆为贤圣之僧。故应受人天之供。惟愿妙堪佛嘱。熟此方震旦之缘。允副凡情。受兹日檀那之供。密回慧照。俯运悲怀。冀普度于迷流。俾咸登于乐土。(大众和云)故我一心归命顶礼。

　　(法师施主作礼表白白言)。一心奉供。十方法界。传持教法。禅律诸宗。诸祖师僧。并诸眷属。

　　惟愿不违本誓。安住道场。是日今时。受兹供养(表白振铃宣偈。并述赞文)。

　二十三传迦叶始　　就中龙猛道尤尊
　教弘止观盛天台　　禅号单傅从达磨
　载仰东林修净业　　洪惟国一演华严
　慈恩灌顶各开宗　　至矣南山兴律学
　历代译经求法者　　四依应世十科分
　十方诸祖圣贤僧　　于此一时俱奉供

　　伏以诸法界等。固知佛不度生。列祖意同。是谓人能弘道。暨色心之论弗合。致性相之徒暂分。岂欲自异其宗。盖亦各权所据。惟台崖之三观。抗折百家。繄少室之单传。流通五派。自余诸部。咸振一时。极其理。则未善圆谈。约其教。则但当别义。然江河皆会于海。而日星俱丽于天。以对机之有殊。故设化之无在。惟愿尊居师道。熟此方震旦之缘。冥监物情。受此日檀那之供。密回智照。俯运悲怀。冀普度于迷流。俾咸登于乐土。(大众和云)故我一心归命顶礼。

　　(法师施主作礼表白白言)。一心奉供。十方法界。助宣佛化。持明造论五神通仙。并诸眷属。

　　惟愿不违本誓。安住道场。是日今时。受兹供养(表白振铃宣偈。并述赞文)。

　过去恒沙诸佛世　　因中同行五神通
　释迦千圣转轮王　　共入雪山俱得道
　歌利割身能忍辱　　瞿昙团血复成人
　华严毗目善财参　　领摄万徒为上首
　造论五明弘正法　　持身苦行诱当机
　十方无量大权仙　　于此一时俱奉供

　　伏以外表大仙之相。显示五通。中怀开士之心。常行四摄。敷草叶而作座。编树皮以为衣。化固及于多徒寿或延于一劫。威容异众。去留在所以光明。方便济生。咒愿随言而成就。至若释迦学地之千圣。毗目知识之万人。占储贰而预卜休祥。忍割截而不兴瞋恨。高风可仰。苦行难逾。极今古以无迁。毕自他而俱利。惟愿助宣佛道。熟此方震旦之缘。冥监物情。受兹日檀那之供。密回智照。俯运悲怀。冀普度于迷流。俾咸登于乐土。(大众和云)故我一心归命顶礼。

　　(法师施主作礼表白白言)。一心奉供。十方法界十大明王。秽迹金刚。护法诸天。并诸眷属。

　　惟愿不违本誓。安住道场。是日今时。受兹供养(表白振铃宣偈。并述赞文)。

　十大明王同秽迹　　华严海会众天王
　梵王帝释四门天　　功德辨才摩理制
　密迹散脂韦驮等　　树神善女及坚牢
　药叉鬼母大天神　　至此俱称为护教
　八部天龙闻法者　　二十八类显威雄
　十方无量大权天　　于此一时俱奉供

　　伏以具大威德。故建号于明王。阐妙神通。遂称名于秽迹。惟力士英雄之状。皆如来变化之方。欲显正以摧邪。故扬权而隐实。可爱乐独尊于色界。得自在推长于欲天。大梵之王娑婆。亶作初禅之主。帝释之君忉利。实司下土之权。凡华严海会之神。及方等道场之众。莫不输诚立誓。护法安人。岂惟翼赞于当时。亦复扶持于末运。惟愿大扬佛化。熟此方震旦之缘。冥监物情。受兹日檀那之供。密回智照。俯运悲怀。冀普度于迷流。俾咸登于乐土。(大众和云)故我一心归命顶礼。

　　(法师施主作礼表白白言)。一心奉供。十方法界。护舍利坛塔伽蓝。斋戒护国镇宅诸大神王。并诸眷属。

　　惟愿不违本誓。安住道场。是日今时。受兹供养(表白振铃宣偈。并述赞文)。

　佛舍利光常照世　　伽蓝坛塔遍庄严
　三归五戒有坚持　　诸大天神俱宿卫
　镇国安家能锡祐　　护人育物为延祥
　六斋观察四天王　　太子巡行并使者
　南尽阎浮咸助化　　东渐震旦亦蒙休
　十方无量众神王　　于此一时俱奉供

　　伏以内熏宿誓。特冥本证之身。外化善权。故假神王之号。是以持佛舍利。护僧伽蓝。效吉祥以镇国家。放光明而守坛塔。卫五戒则来于天上。察六斋则降于世间。具大势以伏诸魔。垂深慈而育群品。灵而能应。犹空谷之答人声。湛兮若存。类澄波之现月影。惟兹末代。嗟彼钝根。学不真淳。心多懈怠。有能显示威雄之相。亲宣告诫之辞。庶愚情自䇿以知惭。俾善类相箴而寡过。惟愿大方无外。熟此方震旦之缘。一物不遗受兹日檀那之供。密回智照。俯运悲怀。冀普度于迷流。俾咸登于乐土。(大众和云)故我一心归命顶礼。

　　(法师施主作礼表白白言)。一心奉供。发扬水陆。流通至教。制仪立法十大士众。并诸眷属。

　　惟愿不违本誓。安住道场。是日今时。受兹供养(表白振铃宣偈。并述赞文)。

　圣者阿难为起教　　劝行水陆梦中僧
　志公大士赞神机　　梁祖武皇开胜会
　僧佑当年亲秉法　　英公后世复中兴
　总持感验有金山　　载仰长芦能叙述
　内翰苏公亲制赞　　节推杨氏为修文
　惟兹十士最功高　　故我今辰勤奉供

　　伏以体俱用寂。理同则生佛一如。智与情分。事异故圣凡十界。欲至普熏之益。爰兴等供之诚。植悲敬之两田。具财法之二施。自开端于庆喜。至制仪于武皇。感异人之见求。斯文未蠹。幸诸贤之继作。此道弥彰。不惟德重于传弘。亦复功高于著述。时平而法甚盛。俗变则化几亡。自非命世亚圣之材。何识设教度人之意。惟愿益坚宿誓。熟此方震旦之缘。冥监物情。受兹日檀那之供。密回智照。俯运悲怀。冀普度于迷流。俾咸登于乐土。(大众和云)故我一心归命顶礼。

　　(法师施主作礼。表白宣咒献供)。

　　我佛如来有献供养真言。谨当宣诵。

　　唵誐誐曩　三婆嚩　嚩日啰　斛

　　(诵咒三遍。动钹)。

　　(法师想各圣贤受此供养。悉喜而起护念)。

　　(表白白言)。

　　愿因秘密不思议熏。悉使微肴转成妙供。奉诸圣贤。无不遍周。施主归依。虔诚作礼。

　　(表白振铃献六种供养。初献香。述偈。并宣咒)。

　维此妙香真法供　　久修戒定慧为熏
　以繇中道观心融　　遍法界中常奉供

　　我佛如来有献香真言。谨当宣诵。

　　唵萨婆怛他揭多　杜婆布阇瞑伽　三慕达啰窣癹啰拏　三末曳(平)𤙖

　　(诵咒三遍。动钹)。

　　(法师想香云遍名圣贤之前)。

　　(表白次献华。述偈。宣咒)。

　维此妙华真法供　　久修万行为庄严
　以繇中道观心融　　遍法界中常奉供

　　我佛如来有献华真言。谨当宣诵。

　　唵萨婆怛他揭多　补瑟波布阇瞑伽　三慕达啰　窣癹啰拏　三末曳　𤙖

　　(诵咒三遍。动钹)。

　　(法师想华云遍各圣贤之前)。

　　(表白三献灯。述偈。宣咒)。

　维此明灯真法供　　是为智炬胜光明
　以繇中道观心融　　遍法界中常奉供

　　我佛如来有献灯真言。谨当宣诵。

　　唵萨婆怛他揭多　你婆布阇瞑伽　三慕达啰窣癹啰拏　三末曳　𤙖

　　(诵咒三遍。动钹)。

　　(法师想灯云至各圣贤之前)。

　　(表白四献饮食。五献衣服。述偈。宣咒)。

　维此现前真法供　　忍衣智食妙难思
　以繇中道观心融　　遍法界中常奉供

　　我佛如来有献食献衣真言。谨当宣诵。

　　唵萨婆怛他揭多　阿弩怛啰婆　日噜跛摩　三摩地　婆钵那跛那　部折那　萨网(亡可切)那布阇瞑伽　三慕达啰　窣癹啰拏　三末曳　𤙖

　　(诵咒三遍毕。动钹)。

　　(法师想种种饮食茶果衣服如云遍至一切圣贤之前)。

　　(表白六献宝。述偈。宣咒)。

　妙宝现前真法供　　金刚能断智难思
　以繇中道观心融　　遍法界中常奉供

　　我佛如来有献宝真言。谨当宣诵。

　　唵萨婆怛他揭多　摩诃跛折噜　嗢(乌没切)婆摩怛那　波罗密多　布阇瞑伽　三慕达啰　窣癹啰拏　三末曳　𤙖

　　(诵咒三遍。动钹)。

　　(法师想七宝遍至一切圣贤之前)。

　　(表白献法供养白言)。

　　兴旷济怀。发大悲智。须行法施。以满心期。所谓取如来深妙之经。为众生分别其义。不轻初学。但以大乘。岂令信受于一时。要必思修于此日。成就六度。随顺四依。有能用心诱进其人。是为以法供养其佛。

　　我佛如来有法供养真言。谨当宣诵。

　　唵萨婆怛他揭多　悟呬耶　摩诃钵哩钵底　波罗密多　布阇瞑伽　三慕达啰　窣癹啰拏三末曳　𤙖

　　(诵咒三遍。动钹)。

　　(法师当想前所奉种种供事。妙观观之。皆三谛理。是则一一无非真法供养。此理虽易通。人或未达。故今更修法供养者。使义理俱彰。则三谛一体。生佛咸同。法施迷流。可开佛智。作此想时。三宝圣贤咸皆喜之。冥密护念)。

　　(表白举经。或咒。大众诵毕。不必繁词　回向但唱偈云)。

　愿以此功德　　普及于一切　　我等与众生
　皆共成佛道

　　(法师对三宝普说水陆缘起。及今日施主举行斋法。虽别有所为之事。其实普度众生。故今拳拳恳祷。乞于今晚成大利益)。

　　洪惟释迦牟尼大圣人。不动法身。垂应兹土。其于一代施化之迹。皆有可观。是故初为高山王机。演说大教。而其小根聋哑。未堪所闻。于是不得已而调之以三教之渐。历之以四时之久。逮乎机既淳熟。时亦将至。灵山一会。极畅本怀。大事因缘。得以开显。指九界之权。即一实之道。点众生之情。即诸佛之智。始知四十余年不务速说者。于此更无余蕴。至于中间备明众善。能为缘种。将可以成就万行庄严法身本有之德者。则无不赞之。然于众善之中。求其事简而功最深者。唯施食一法门尔。是故昔在阿难尊者。尝于静夜。见焰口鬼前至白言。却后三日。当生鬼趣。尔时阿难甚大惊怖。白佛求救。而世尊乃教之以具斛施食之道。且复受以陀罗尼法。俾诅少为多。以成法供。上奉三宝。次及婆罗门。下则施诸饿鬼之众。咸令舍彼鬼身。生于天上。而阿难尊者遂得以免三日之必死。延百年之具寿。其为自他得益之多有如此者。此即施食起教最初根本也。至我此土梁武皇帝。万机余暇。游心佛理。尝于夜间梦一高僧来谓帝曰。六道四生。受苦无量。宜建水陆大斋以普济之。帝于明旦问诸群臣沙门。莫知其义。唯志公大士劝帝广寻经教。必有因缘。帝即遣迎大藏于法云殿。积日披览。创造仪文。三年乃成。遂于广内严建道场。手捧仪文。悉停灯烛。告白三宝而自誓曰。若此仪文理协圣凡。愿拜起灯烛。不爇自明。若此体式未详。无所利益。其暗如初。言讫一礼。灯烛尽明。再礼。宫殿震动。三体。空中雨华。乃于江上金山名胜之地。以二月望日。始命僧祐律师亲宣其文。当时利益群品。应验非一。斋法之行。于兹为盛。此是水陆起教之始。窃详其事。即阿难施食之遗意也。陈隋之间。此法暂隐。至唐高宗咸亨年中。时则有西京法海寺英禅师者。因梦中往泰山府君所。为演法事。后过旬日。独坐方丈。见一异人衣冠甚伟。前来告曰。弟子向于府君所窃睹尊容。且知慈德及物甚多。弟子闻世有水陆大斋。可以利沾幽品。其文是梁武所集。今大觉寺吴僧义济得之。久置巾箱。殆欲蠹损。愿师往求之。以来月十五日如法修设。英公许之。寻诣大觉。果得其文。遂克日依法修斋。既毕。后见向异人与徒属十数人来致谢曰。弟子即秦庄襄王也。又指其徒曰。此范睢。穰侯。白起。王翦。张仪。陈轸。皆秦臣也。咸坐本罪。幽囚阴府。昔梁武帝于金山设此斋时。前代纣王之臣皆免苦得脱。弟子是时亦暂息苦。但以狱情未决。故未得脱。今蒙吾师设斋忏罪。弟子与此辈。并列国君臣。皆承善力。将生人间。虑世异国殊。故此来谢。言讫而隐。自是英公常设此斋。而天下遵行之者逮今尤盛。凡世之人。有欲息灾除病者。欲求愿乞福者。欲资粮来报者。欲升度先亡者。未尝不以是为先务焉。矧经有云。施诸鬼食。便能具足无量福德。则同供养百千俱胝如来功德等无差别。信乎施鬼趣之食既同供佛。亦应同彼三乘及余五趣。然则即此一食。普沾法界。平等广大。事尽理到。如南岳禅师所谓上供十方佛。中奉诸圣贤。下及六道品。等施无差别。即此义也。我辈追惟佛祖垂教天下。而于施食一门致意勤切者。以一切众生因得食故。有二种益。谓能近资色身以行六度。远资法身以显四德。原始要终。其实一道。我等生当末运。窃服真风。深知此道普博深远。供养中最。于是与我同志恭依旧制。增益新仪。谓于古人所立名位不足者补之(上堂增诸宗祖师护国神王起教大士三位。下堂僧地府诸王及中阴二位。使上下堂各列十位。方为整足。窃详梁武首创此仪。在天台之前。是时宗教未明。故于名位未能尽善。今因而润色之。非为有所破立。识者详之)重出者删之(僧宝已开作三乘请之。不必更虚立僧伽一位。或者以谓古人所立。不可辄去者。此徒能遵古。而不思其不然也。或以为三宝是总称。三乘是别称者。夫言总别。必前后异时可也。今于一处同时奉供。岂可得论总别耶)。义未安者刊定之(改辟支佛为缘觉。使无知者免佛称之疑。而于三乘之名亦可易晓)。意未已者附益之(如随筵城隍当境宅神等。虽于福德神位中已通请之。今更别设。以见施家专奉意)。斋法之备。振古绝今。当莫有过于此者。罄法界。等圣凡。即水陆空行一切有生悉举而普度之。如为一人。众多亦然。既饱以食。又施以法。法施食施无有二相。净名所谓于食等者。诸法亦等。诸法等者。于食亦等。盖此大乘法食。体是法界。法界之理。只一三谛。然则于食于法均是三谛。而此理未尝不平等也。是故我辈以能深推此理。观食当体本不可得。即真谛也。香味宛然。即俗谛也。非宛然。非叵得。既双亡之。复双照之。即中谛也。得圆解者。三谛一心。绝待对。无前后。如此照理。是为不可思议第一义谛。如此行施。是为无上第一法施也。我等今者为欲依第一义谛行无上法施。广度群品。各遂正性。繇是敬遵成法。开建大会。延四圣于午前。召六凡于初夜。尽十法界。致平等供。悲敬两田无不具足。求其所为之事。虽有别意存焉。莫不以此为缘。而大兴普度于此日者也。动天地。感鬼神。警昏迷。烛幽闇。不离当念。能发道心。不离此心。能开佛慧。然则所以能建如是广大之功者。其在我大檀越此日之善用心也。今则粤有奉佛某人。敬发大心。修营斋法。圣凡等供。无或有遗。然恐仪礼未必周。精意未必至。以故未能感通圣心。利益群品。而况于六道在迷众生。障重过多。当召请时。未必一念即能来至。诚如是。则法事虽举。将成虚设。普度之功。其实何在。是以我辈已于先时敬凭使者修书通请上堂四圣。及以诸天。已荷光临。亨兹微供。仍别委使者。通书致请下堂六道一切群灵。及随筵真宰。受荐先亡。冀在今宵。来趋法会。然恐地府幽囚。未能自便。于是备录施家拳拳之意。专发奏章。上达梵王。乞行大赦。仍备奏帝释。号召四大天王。分遣天将。同所委使者。遍报六道会内一切群生。仍已移文地府泰山城隍当境诸庙。请各伺候天庭赦文指挥。尽地府所属十方阿鼻诸大地狱。正住八热。边地八寒。诸大地狱。恶业重罪。历劫未脱一切极苦囚徒。及泰山城隍当境诸庙。一应山间水边诸独孤狱。轻罪拘系。久未释放者。杀害咒诅。怨仇论对。未得伸理者。一切受苦囚徒。及当境管内。新死故亡。山林海岛。一切横死伤亡无祀孤魂。并人间地府饿鬼类中宿业为障历劫拘囚者。并照指挥。悉与放行。来赴道场。受供闻法。永脱幽途。转生净土。今则三宝在座。梵释同临。愿于此时。特垂悲悯。所冀再与严戒天王诸将。令使先时所召六道群生。若幽若显。克在今宵。无一不至。如是言之。则知今辰所修斋法。福利所及。无有边际。固虽三宝圣贤无缘大慈普救普护所能至此。实在乎施主勤勤恳祷之心以为之发起也。故此虔祈。伏惟冥监。

　　(法师作礼而退)。

　　(表白为施主推广普度之意。发报恩愿。先为白言)。

　　孤蟾高照。江河沼沚。现影无偏。一雨均沾。草木根茎。受润不别。是知此日所营梵福。岂唯私门独被洪休。要须专主于博施。始可得称于普度。敬推斋意。虔发愿言。用举殊勋。仰酬至化。是以
九重恭祝。百辟俱资。怀父母之生成。感师友之训诲。蒙受故业。衔荷旧恩。念衣食之自来。暨屋庐之托处。当思报本。岂不知心。至若赞两仪育物之权。明三教诱人之道。皆陈弘誓。冀表真诚。敢对慈悲。特伸披露。

　　修斋功德　恭为祝延
今上皇帝圣躬万岁　伏愿
永膺天历。诞布皇猷。允执厥中。日新盛德。克勤克俭。无怠无荒。四海欢心。咸归圣化。

　　修斋功德。恭伸仰祝
东宫太子。德茂元良。幼海澄清。前星朗耀。重离有庆。万国维贞。列国诸王。世为藩辅。

　　修斋功德。恭伸仰祝
中宫圣后。天寿永延。懿德宣明。母仪天下。上合元妃。才人采女。贤淑贞良。同膺天福。

　　修斋功德。奉为仰赞儒宗贤哲。学古力行。格致诚正。修齐治平。此道大明。化行天下。

　　修斋功德。奉为仰赞公卿百僚。增禄延寿。事君以忠。为政以德。立身扬名。传家有庆。

　　修斋功德。奉为仰赞外台守令。福禄昌炽。布宣德化。狱简刑清。风俗还醇。人物富庶。

　　修斋功德。奉为仰赞将帅部曲。忠义威勇。御众有律。安边有谋。不事于戈。四夷宾服。

　　修斋功德。奉为仰赞若官若史。共务公平。贿赂不行。请托不顾。狱讼明察。无令枉滥。

　　修斋功德。奉为仰赞若官若吏。为政仁厚。租赋所入。悉本经常。保养小民。无令横敛。

　　修斋功德。奉为仰赞势力官豪。不矜富贵。凡居乡党。忠信仁恕。存恤小民。无令侵夺。

　　修斋功德。奉为仰赞出家四众。福慧双修。万行圆成。三观妙悟。住持三宝。无令断绝。

　　修斋功德。奉为仰赞弘教伽蓝。大明祖道。法华大义。止观正宗。有说有行。贵逃数宝。

　　修斋功德。奉为仰赞修禅丛席。大明祖道。单传心印。见性成佛。宗说兼通。贵祛闇证。

　　修斋功德。奉为仰赞奉律伽蓝。大明祖道。遮性两戒。持犯二门。有说有行。贵逃毁足。

　　修斋功德。奉为仰赞仙宗道流。助发正念。但慕长生。非是究竟。当遂精勤。求无上觉。

　　修斋功德。奉为仰赞魔民男女。开发正见。但勤茹菜。未是真修。当遂回心。进求大道。

　　修斋功德。奉为仰赞官僚士庶。勤行护法。伽蓝经像。随力修营。广度出家。不断佛种。

　　修斋功德。奉为仰赞道族男女。勤修净业。称名诵经。观佛依正。定散二善。皆得往生。

　　修斋功德。奉为仰赞道族男女。常相劝发。举行大斋。普度一切。尽未来际。无令间歇。

　　修斋功德。奉为仰赞历劫宗亲。增福开慧。随所居处。常闻大乘。进学菩提。入佛知见。

　　修斋功德。奉为仰赞高曾以来。祖宗上世。生产术业。成立我身。凭此追严。增长福德。

　　修斋功德。奉为仰赞生身父母。增福开慧。见在世者。富寿康宁。或以迁神。即归安养。

　　修斋功德。奉为仰赞兄友弟恭。妻和子孝。奉承家训。行义有闻。凭此良缘。愿增胜福。

　　修斋功德。奉为仰赞师席友朋。教诲我者。世及出世。嘉言至行。凭此酬恩。愿增胜福。

　　修斋功德。奉为仰赞此生恩旧。提挈我者。官禄财物。俾至富贵。凭此酬恩。愿增胜福。

　　修斋功德。奉为仰赞外亲眷属。情好密者。患难相救。馈遗往来。凭此酬恩。愿增胜福。

　　修斋功德。奉为仰赞梵释四王。诸天圣众。护持佛法。光显伽蓝。保护出家。永无外侮。

　　修斋功德。奉为仰赞天神地祇。游空真宰。三灾殄息。风雨调和。谷果丰成。草木蕃庑。

　　修斋功德。奉为仰赞护国天王。系祀神灵。保持土境。常降吉祥。主圣臣贤。四民乐业。

　　修斋功德。奉为仰赞镇宅神王。住居香火。保持门户。诃禁不祥。火盗灾殃。永无干犯。

　　修斋功德。奉为仰赞尽法界内六道四生。一切男女。皆我父母。凭此庄严。增福开慧。

　　修斋功德。奉为仰赞尽法界内地水火风。一切依报。皆我故身。凭此庄严。转成妙境。

　　修斋功德。奉为仰赞仆隶婢使。奉承我者。愿承胜福。俾脱贱流。实冀他生。免相责报。

　　上来施主。虔对三尊。恪意开陈。三十二愿。报恩心满。普度功圆。法界群生。齐成佛道。

　　(法师施主同作礼。上香。表白述偈赞三宝。宣疏。　此偈十二句。出涅槃经)。

　　独一无侣。无师自悟。人中象王。大法之师。所可说法。最上最妙。诸佛所游。常不变易。受正真法。随顺修行。一切众生。良祐福田。赞叹三宝。恭请证明。兹日开建法界圣凡水陆普度大斋法事周圆。所有疏文。谨当宣读(宣疏毕。再为施主祈福保安)。

　　上来文疏。披读告圆。仰冀慈悲。特垂监念。弟子某人伏愿所修斋事。本自诚心。上奉三尊。下度六道。惟冀举家眷序。终日欢和。饮食起居。吉祥安乐。增辉祖业。垂裕孙谋。既寿而康。曰富且贵。火灾绝警。寇党迷踪。随心有求。无事不遂。众等无任归依恳祷之至。

　　(此祈叩语随人换易为之。未必专用此也法师施主俱作礼。众动钹。少时俱退)。

　　(斋退。设香灯凡席。大众就一处诵经。准献状回向上堂三位。并下堂十位。及随筵诸位。正诵经时。须各安坐静心。肃净口业。不接俗语。观心诵经。祖有明诰)。

　　法界圣凡水陆胜会修斋仪轨卷第二
卍新纂续藏经第 74 册 No. 1497 法界圣凡水陆胜会修斋仪轨


　　法界圣凡水陆胜会修斋仪轨卷第三

　　宋四明东湖沙门　志盘　谨撰

　　明古杭云栖后学　袾宏　重订

　　行下堂召请法事

　　(本日早告赦。晚召请。告赦须用五更。勿见明相)。

　　(门首设香华幢幡烛笼净道之属。众动铙钹)。

　　(法师施主上香)。

　　(表白唱言)。

　　至心归命礼。十方法界诸佛法僧。(众和)。

　　常住三宝。

　　(法师施主同时作礼表白振铃然香白言)。

　　谓之香。则万法之都名。举其体。则三德之全分。若烧一尘。具足众气。不离当处。周遍十方。自非有能熏之功。何繇见所显之理。今则欲凭胜用。为达真诚。布香云无尽之光。集法界在凡之众。一闻号召。毋或迟回。宜各饬其有徒。咸如约而来会。

　　我佛如来有然香达信真言。谨当宣诵。

　　唵什伐栗多末你　阿钵啰句吒　苏破啰尼　毗迦知　虎𤙖

　　(诵咒三遍毕。动铙钹)。

　　(法师想香云海。承佛威力。遍至法界六道群生之前。悉令觉知。咸发喜心。愿趋法会)。

　　(表白振铃洒净白言)。

　　谛观此水。必有其源。从自心阿耨达池。流通不已。入本性萨婆若海。深广无涯。至于注宝器以盈盈。诵真言而馺馺。清斯几席。洁彼根尘。自非三智常会所宗。何繇一时能具此用。

　　我佛如来有洒净真言。谨当宣诵。

　　唵什伐啰　赊咩耶　𤙖癹　悉哩摩呬　娑诃

　　(诵咒三遍毕。动钹)。

　　(表白持水散洒四方上下。及净道上。并散华于净道)。

　　(法师想水至处。严净广博。即成结界。及想净道如光明云。楼阁千万。重累其上)。

　　(表白振铃述召请偈)。

　归命三尊无有上　　四依贤圣大乘师
　创兴水陆大斋仪　　起教流通诸大士
　今我投诚崇胜法　　广开普度大坛场
　洪恩旷荡不思议　　六道四生咸受赐

　　(表白宣召请文)。

　　伏以圣凡靡间。谓三谛之理本如。情智乍分。故十界之事或异。水殊冰而共湿。胡非汉而俱人。要知不失所宗。则能常得其体。至若根尘对起。物我交倾。所造之习弗同。受报之果随别。以禀质或妍或丑。故婴苦有重有轻。栖栖乎水陆空行。续续乎死生中阴。如斯不了。毕竟何归。性　释尊乘可度之机。诞彰明教。至梁武营无遮之供。庸阐真修。岂唯寓悲敬于两田。抑亦聚怨亲于一席。仁风振荡。惠泽周流。冀成普济之深缘。用发等熏之上利。今则特开嘉会。寅奉慈容。既毕集于三乘。复广延于八部。端临午日。虔事清斋。幸垂恩于九域之区。俾蒙益于群生之类。载营净食。克就良宵。导之以中观之功。出生无尽。加之以真言之法。微妙难思。事理相融。一多互摄。以此不住相施。显兹无所作心。召天人修罗之伦。及鬼畜泥犁之党。具以色香美味。饫兹饥馁虚肠。去热恼而获清凉。离怖畏而得安乐。惟愿佛光照烛。法力提携。才闻召请之言。即摄威仪而至(表白唱言)。一心奉请。十方法界。四空四禅。六欲诸天。日月星天。天曹圣众。并诸眷属。无色界。非想非非想处天等。四空天众。色界。色究竟天。善现天等。四禅十八梵天众。欲界。他化自在天。乐变化天等。六欲天众。日天子。月天子。北极紫微大帝。南极太微大帝。北斗七元星君。南斗六司星君。九曜星君。三台华盖。二十八宿。十二宫辰太岁星君。国主元命。生灵所属。施家各人本命星君。天曹府君。主阴阳赏罚。注记生死诸大天官。天府北极四圣真君。汉天师正一灵应真君。天地水府三官。天府功德司判官。行空捷疾使者。

　　惟愿不迷本性。承佛威光。今夕今时。来趋法会(大众和香华请。动铙钹。下去并例此)。

　　(法师想天道圣贤无央数众从空而来。住净道上楼阁之中)。

　　(表白唱言)。一心奉请。十方法界。五岳四渎。地载游空福德诸神。系祀灵庙。并诸眷属。东岳天齐仁圣帝。五岳圣帝。五岳佐命真君。水府扶桑大帝。四大海王。四渎源公。水府诸神。五方龙王。四海九江五湖七泽诸龙王众。五方土君。十二分野神君。太岁已下诸土神君众。雷霆风雨。火部荧惑。行瘟行病。监生行药诸神众。百谷华果。药草园林。旱蝗灾荒所主诸神众。守护名山道场。城邑舍宅。舟车桥道所主诸神众。诸郡城隍列庙。县邑山川系祀神祠诸侯王众。施家所属当境神祠。住居六神。家庭香火诸神众。中界功德司判官。监斋使者。地行捷疾使者。

　　惟愿不迷本性。承佛威光。今夕今时。来趋法会。

　　(法师想福德诸神无央数众从空而来。住净道上楼阁之中)。

　　(表白唱言)。一心奉请。十于法界。帝王后妃。文武官僚。儒宗贤哲。仙道隐逸。并诸眷属。四圣轮王。三皇上圣。五帝三王历代圣君。十方诸国历代帝王。正后元妃。帝子王孙。至圣文宣王。十哲士子思孟子历代儒宗。皋夔稷契。伊傅周召。致君泽民历代贤臣。王公宰辅。诸侯九卿。百僚文武。历代名臣。起教婆罗门仙。十洲三岛。洞天福地诸神仙众。老子尹令。列子庄子。立言垂教历代仙圣。巢父许子。伯夷叔齐。不事王候。历代隐士。未得道果僧尼。未登仙品诸道流女冠众。文武官僚。夫人命妇。节妇烈女。历代女流。

　　惟愿不迷本性。承佛威光。今夕今时。来趋法会(法师想帝王官僚。儒宗仙道。及出家四众无央数众。从空而来。住净道上楼阁之中。表白唱言)。一心奉请。十方法界。农民工商。医卜杂流。贵贱男女十类人伦。并诸眷属。成劫以来。光音诸天。下为人种。诸男女众。四大洲。八中洲。五百小洲。历代贵贱男女。东彝西戎。南蛮北狄。诸国历代贵贱男女。农工技术。医药卜筮。行商坐贾诸男女众。师巫左道。游手末作。奉公吏卒诸男女众。倡优鬻色。奴婢乞丐。鳏寡孤独诸男女众。忠孝仁义。智信礼节。务善人伦诸男女众。不忠不孝。奸贪暴逆。行恶人伦诸男女众。顽愚庸很。微柔劳文。明达十类诸人伦众。施家上世祖宗亲眷。历劫怨仇。至此得解脱众。

　　惟愿不迷本性。承佛威光。今夕今时。来趋法会(法师想诸男女无央数众。及施家祖宗亲眷。历代怨仇。从四方来。住净道上楼阁之中)。

　　(表白唱言)。一心奉请。十方法界。四类受生。五趣所摄。山间海底阿修罗众。并诸眷属。执持世界。与天争权。化生天趣诸阿修罗。天中降德。居邻日月。胎生人趣诸阿修罗。鬼道护法。乘通入空。卵生鬼趣诸阿修罗。旦游虚空。暮归水宿。湿生旁生趣诸阿修罗。须弥山北。入海二万一千由旬。罗睺阿修罗众。须弥山北。入海四万二千由旬。勇健阿修罗众。须弥山北。入海八万四千由旬。华鬘阿修罗众。须弥山北。入海十六万八千由旬。毗摩质多阿修罗众。众相山中。依地而住。最劣一种阿修罗众。妙高山中。常所住处。空穴宝城阿修罗众。

　　惟愿不迷本性。承佛威光。今夕今时。来趋法会(法师想诸阿修罗无央数众从四方来。住净道上楼阁之中)。

　　(表白唱言)。一心奉请。十方法界𦦨口鬼王。三品九类诸饿鬼众。横死孤魂。并诸眷属。起教𦦨口鬼王。所领百千那由他恒河沙诸鬼众。飞行夜叉。地行罗刹。及夜叉罗刹女诸鬼众。食香食水。食吐食血。三十六种诸饿鬼众。阎浮地下五百由旬。阎罗所领诸饿鬼众。铁围山间。不睹日月。酬偿宿罪诸饿鬼众。多财。上品势力。中品得失。下品得弃。者饿鬼众。少财。上品大瘿。中品臭毛。下品针毛。诸饿鬼众。无财。上品臭口。中品针咽。下品炬口。诸饿鬼众。空中海边。山谷冢墓。草木粪秽诸饿鬼众。三十六伤。横死夭亡。孤魂滞魄诸饿鬼众。

　　惟愿不迷本性。承佛威光。今夕今时。来趋法会(法师想诸饿鬼无央数众。或从四方而来。或从地下而至。却住一面)。

　　(表白唱言)。一心奉请。十方法界阎摩罗王。十王王妹。十八小王。诸司主吏。并诸眷属。地府阎摩罗王。秦广大王。初江大王。地府宋帝大王。五官大王。变成大王。泰山大王。平等大王。都市大王。转轮大王。王妹神女。善恶二簿童子。诸女吏众。当时同誓。助治地狱。十八臣佐诸小王众。地府洪伽噤王。三十七位诸鬼王众。铁围山间恶毒鬼王。三十四位诸鬼王众。主执文籍业镜火珠。勘问对验诸司判官。地府五道大神。无常大鬼。追亡魂使者。地府功德司判官。捷疾使者。牛头阿旁百万狱卒。

　　惟愿不迷本性。承佛威光。今夕今时。来趋法会(法师想地府诸王官吏无央数众。从地下来。却住一面)。

　　(表白唱言)。一心奉请。十方法界八热八寒诸大地狱。诸独孤狱。一切受苦囚徒。并诸眷属。正住赡部洲下。等活无间八热地狱受苦囚徒。八热四门。十六游增。一百二十八狱受苦囚徒。边住镜围山底。頞浮陀等八寒地狱受苦囚徒。十方阿鼻地狱。十八地狱。三十六狱。一百八狱受苦囚徒。铁床铜柱。剑树刀山。灰河热沙。诸大地狱受苦囚徒。火箭飞刀。㧞舌锯牙啖眼剉首。诸大地狱受苦囚徒。空中水间。山谷嚝野。诸独孤狱受苦囚徒。泰山城隍。当境祠庙。者阴狱中受苦囚徒。七趣之中。方离中阴。将入地狱。诸幽冥众。诸地狱中。已经释放。未得受生。诸幽冥众。

　　惟愿不迷本性。承佛威光。今夕今时。来趋法会(法师想诸地狱囚徒无央数众。先承降赦。已得自便今闻召命。即皆来至。却住一面。表白唱言)。一心奉请。十方法界。正住铁围山间。边住遍五趣中。鳞甲羽毛十类旁生。并诸眷属。金翅鸟王。师子象王。摩竭大鱼。诸福德旁生众。神龙宝龟。凤凰麒鳞。珍禽奇兽。诸祥瑞旁生众。鹦鹉白鹤。燕雀乌鸢。鸡雁鹅鸭。诸飞禽众。牛马羊鹿。虎狼猪犬。猴兔猫鼠。诸走兽众。蛟蜃鼍鳖。虫鱼虾蟹。螺贝蚌蛤。诸水族众。蚊蚋蚤虱。蝇虻蛆蚁。蜉蝣蛣𧏙。诸微类众。蚖蛇蝮蝎。蜂䘍鸩毒。蜈蚣壁镜。诸毒类众。鳞甲羽毛。有足无足。四足多足。诸旁生众。枭咎狐毒。蛔食服应。休循十类。诸旁生众。正住铁围山间。大海洲渚。边住遍五趣中旁生众。

　　惟愿不迷本性。承佛威光。今夕今时。来趋法会(法师想诸旁生无央数众从四方来。皆复人形。却住一面)。

　　(表白唱言)。一心奉请。十方法界。诸趣往来。七七日内。七返受生中阴趣众。并诸眷属。诸天类中。报尽还来。受中阴身一切众生。诸仙类中。报尽还来。受中阴身一切众生。诸人类中。报尽还来。受中阴身一切众生。诸福德神。报尽还来。受中阴身一切众生。诸阿修罗。报尽还来。受中阴身一切众生。诸饿鬼中。报尽还来。受中阴身一切众生。诸旁生中。报尽还来。受中阴身一切众生。诸地狱中。报尽还来。受中阴身一切众生。泥犁城中。罪福二相。巧风所吹。中阴众生。四洲诸趣。往来受生。一十七种中阴众生。

　　惟愿不迷本性。承佛威光。今夕今时。来趋法会(法师想七趣中阴一切众生无央数众。形如七岁小儿。从四方来。却住一面)。

　　(表白唱言)。

　上来召请　　下堂圣凡　　十位神灵　　无央数众
　或幽或显　　各不相知　　非仗密言　　安能毕集

　　我佛如来有召请真言。谨当宣诵。

　　唵什伐啰　俱胝　阿揭吒　尾揭吒　萨诃

　　(诵咒三遍毕。动钹)。

　　(法师想上来召请十位神灵。无央数众。自饿鬼。地狱。旁生。中阴。四趣众生虽各来集。却住一面。未敢擅登净道。今闻真言召请。承法力故。尽复人形。上升净道。住楼阁中。表白唱言)。

　　愿因秘密　来集道场　施主虔诚　至心作礼。

　　(施主作礼　城隍当境诸神。虽于前福德神中通请。而施家尚欲备见所属城邑及住居诸神奉供名号。故今随筵设位以专请之)。

　　(表白唱言)。一心奉请。杭州府城隍列庙。九县乡坊系祀灵祠诸侯王众。并诸眷属。当府城隍。钱塘县并八县城隍诸庙神众。杭州府主城隍之神(以下随所住居更换。不必依此)。两院皋陶士师。城邑灵坛社令。旗纛庙旗纛将军诸神众。故吴越国主钱武肃王之神。嗣王位诸神众。诸寺观诸官衙十城门土地诸神。诸巷五通祠堂神众。镇海楼伍公之神。施公之神。吴山十庙神众。盐桥三位蒋侯相公。三圣巷刘李二王各庙神众。西湖岳武穆王于忠肃公。四贤祠。天泽庙。一切神众。助圣庙褚公之神。同仁祠孙胡许三公。觉苑寺三忠祠。合城一切神众。钱塘江主潮神。晋龙铺庙。葛相公庙。江干一切神众。

　　惟愿不迷本性。承佛威光。今夕今时。来趋法会。(若别州府。随宜改换)。

　　(法师想城隍诸庙神众从四方来。却住一面)。

　　(表白唱言)。一心奉请。本寺所属当境神祠。伽蓝住居六神。山门奉事香火诸神神。并诸眷属。本境梵村土地三夫人合庙神众。近境清芳亭庙。朱桥庙。陈百二十五相公庙一切神众。当境五道大神。半天牧野神官。诸部五通神众。一十八位护教伽蓝。本寺华光之神。周宣灵王之神。关王之神。本寺主山神(以主随换。不必依此)。住居中溜土地明王。门丞户尉。东厨司命。监斋使者神众。住居方隅太岁。二十四道诸土神众。中庭力士。屋上广汉。主泉神。主单神。主园林神。主后厕神。一切神众。本寺普同搭。大坟小墓。守护茔域诸神众。

　　惟愿不迷本性。承佛威光。今夕今时。来趋法会(若别寺院。及在家。随宜改换)。

　　(法师想当境诸庙神众。及住居神众。从四方来。却住一面)。

　　(表白唱言)。

　上来召请　　城隍列庙　　当境神祠　　住居香火
　或幽或显　　各不相知　　非仗密言　　安能毕集

　　我佛如来有召请真言。谨当宣诵。

　　唵什伐啰　俱胝　阿揭吒　尾揭吒　萨诃

　　(咒三遍毕。动钹)。

　　(法师想所召城隍当境诸神。住居诸神。普皆云集。住净道上宝楼阁中。表白唱言)。

　愿因秘密　　来集道场　　施主虔诚　　至心作礼

　　(施主作礼)。

　　(表白召请施家上世受荐亡位唱言)。一心奉请。施家上世祖宗亡灵。师友亲眷诸位神仪。并诸眷属。始祖高祖曾祖祖考先考伯考叔考先兄亡弟师友(受教师席。同学朋友。及恩主义父之类)外亲(诸姑姊妹。母舅妻家之类)诸母(所生母。乳母。义母之类)

　　惟愿不迷本性。承佛威光。今夕今时。来趋法会(法师想施家上世祖亲从四方来。却住一面。若出家人。当依彼请本寺先灵)。

　　(表白唱言)。一心奉请。本山上世祖宗亡灵。师友亲眷诸位神仪并诸眷属。开山和尚大师(出家人用。在家不必依此)重建山门以来。先亡后化一切僧行等众开山自古至今。先亡后化一切僧行等众本山大众。各各生身父母六亲等众本师某处某和尚本师府和尚

　　惟愿不迷本性。承佛威光。今夕今时。来趋法会(表白唱言)。一心奉请。受荐某人神仪。

　　惟愿不迷本性。承佛威光。今夕今时。来趋法会(法师想所请亡魂。随所生处。即得觉知。从空而来。却住一面)。

　　(表白唱言)。

　上来召请　　诸位亡灵　　非仗密言　　安能毕集

　　我佛如来有召请真言。谨当宣诵。

　　唵什伐啰　俱胝　阿揭吒　尾揭吒　萨诃

　　(诵咒三遍毕。动钹)。

　　(法师想诸位先亡悉皆毕集。上升净道。住宝阁中)。

　　(表白唱言)。

　愿因秘密　　来集道场　　施主虔诚　　至心作礼

　　(施主作礼。前鬼趣中已总召横死孤魂。今更分类请之者。使知孤魂之情状也)。

　　(表白唱言)。

　　为善最乐。当自重于微躯。得年甚高。庶必全于定命。其有任心暴虐。资性顽愚。以繇险道之数行。遂使祸机之窃发。色身虽坏。世寿未终。地府莫收。天曹弗录。斯为不得其死。毕竟将何所归。举其徒则实蕃。历以岁而且久。游魂无托。常杂处于人寰。同气相求。必摄属于鬼趣。欲回正念。宜悔前因。用今宵普济之功。作尔辈转生之计。凡居横夭。极有多端。将悉意于提持。请细论其情状(表白唱言)。一心奉请。十方法界。诸国君臣。后妃封君。横死孤魂。并诸眷属。

　　惟愿不迷本性。承佛威光。今夕今时。来趋法会。

　　(众和香华请。动钹。下去例此)。

　　(表白白言)。

　　九重昏德。四海离心。遂使群雄。竞谋不轨。既莫延于大历。遽见夺于他人。国破兮家亡。身殂兮祀绝。若夫位尊上相。千官俨鹓鹭之行。权重元戎。万骑肃貔貅之阵。百城宣化。一邑字民。岂唯委质于本朝。亦欲扬名于后世。然以为臣不易。处己无良。事上罔忠。遂陈尸于两观。行师失律。竟枭首于三军。要功绝漠以无归。将命穹庐而不返。为逐客而投身瘴地。从王事而遇寇畏途。被刺于奸凶之人。遭谗于佞幸之口。饮鸩令其立毙。赐剑使之自裁。至若正后元妃。才人采女。色衰兮爱弛。福过兮灾生。至废死于掖庭。或幽囚于永巷。封君命妇。庶妾诸姬。争妍取怜。恃恩妒宠。秽起闺帷之内。变生衽席之间。忽惊挑李之容。竟委蒿莱之地。如斯情状。深可悲伤。今则粤有信心。敬修斋事。尽行摄召。无或遐遗。宜举众以偕来。冀闻法而得度。

　　(法师想所召孤魂无央数众。从四方来。却住一面)。

　　(表白唱言)。一心召请。十方法界。士农工商。一切人伦。横死孤魂。并诸眷属。

　　惟愿不迷本性。承佛威光。今夕今时。来趋法会。

　　皓首书生。穷经不遇。黄冠羽客。尚道无成。治方脉以名家。习蓍龟而为业。当廛列肆。力田务农。众技精粗。百工小大。吏卒奉公之辈。倡优鬻色之徒。莫不酣酒腐肠。贪财丧命。语言相触而见殴。博弈交争而致伤。行药加害于人。持刀自刎其首。受饥寒而感疾不起。染瘟疫而得证难明。霍乱兮迷神。癫痫兮失志。怨家会遇而急取。狱鬼苍黄而误收。自经于沟渎之中。被压乎岩墙之下。旅宿邮亭兮。魇惊气绝。舟行海道兮。贼劫斗亡。起居卒遇于蛇侵。饮食忽遭于蛊毒。天雷之击。所以昭其恶。野火之焚。岂曰无其因。修德者尚尔逢殃。作过者宜其见罚。虽吾生之自取。亦宿对之相寻。容易此身。轻陵一死。如斯情状。深可悲怜。今则粤有信心。敬修斋事。尽行摄召。无使遐遗。宜举众以偕来。冀闻法而得度。

　　(法师想所召孤魂无央数众。从四方来。却住一面)。

　　(表白唱言)。一心奉请。十方法界。诸国军民。战阵杀伤。横死孤魂。并诸眷属。

　　惟愿不迷本性。承佛威光。今夕今时。来趋法会。

　　将者死官。兵为凶器。有国者常备而不用。在下者盗弄则加诛。所以文武相维。是曰威德兼济。至于贪求土地。好立事功。如白起之坑降。四十万同挤坎阱。若李陵之转战。五千余尽没风尘。嗟逝魄之何归。谅冤情之莫告。迨今未已。此类尤多。洪惟
大朝。统有天下。或渡马淮浙之间。或引弓江海之曲。毁除公宇。焚荡民庐。郡邑多有空荒。生灵悉罹荼毒。堡营破散。宗社覆亡。杀人盈城。流血为沼。东征没溺。北戍流离。令逼威驱。形枯命殒。山林避难。因惜财而首领相分。草莽啸群。因负气而干戈相伐。兴工造舰。饿死客亡。纳料助军。追征怖死。豺狼竞啮。乌鹊争喧。春风蔓草之青。仅藏枯骨。夜月寒沙之白。独照惊魂。既寞寞以无归。只暗暗而对哭。虽是业同之报。宁无滥及之冤。至若大帅之统制边方。众校之各分部曲。且耕且守。以勇以谋。在营违令。而遽尔遭刑。出戍失期。而终焉被戮。如斯党类。深可悲伤。今则粤有信心。敬修斋事。尽行摄召。无使遐遗。宜举众以偕来。冀闻法而得度。

　　(法师想所召孤魂无央数众。从四方来。却住一面)。

　　(表白唱言)。一心奉请。十方法界。诸国人民。遭罹刑狱。横死孤魂。并诸眷属。

　　惟愿不迷本性。承佛威光。今夕今时。来趋法会。

　　执宪全台。详刑列郡。当宣仁化。用赞丕朝。至于大开请托之门。特兴罗织之狱。事可疑而不之察。情宜恕而弗之思。惟好恶之是行。于冕枉而何顾。若乃为政不德。听讼非人。故此简书。委诸吏辈。视贿赂之多寡。为生杀之重轻。既悉徇于心私。终莫逃于物论。至于滥加苦勘。极诋深文。气绝于鞭捶之间。命殒于狴牢之内。禁锢终身兮。亡于营寨。徒流远地兮。没于道途。断头之苦何言。剐肉之惨尤甚。有过得实者。固宜见罚。无罪就死者。岂不成怨。非独地府有辨对之时。当知人世多酬偿之日。如斯情状。深可悲伤。今则粤有信心。敬修斋事。尽行摄召。无使遐遗。宜举众以偕来。冀闻法而得度。

　　(法师想所召孤魂无央数众。从四方来。却住一面)。

　　(表白唱言)。一心奉请。十方法界。诸国人民。咒诅怨仇。横死孤魂。并诸眷属。

　　惟愿不迷本性。承佛威光。今夕今时。来趋法会。

　　泛观薄俗。最多恶人。不善摄心。故常纵口。是以临逢事变。历涉世情。稍受窟冤。便兴咒诅。其或田山之贸易未正。资财之负欠不还。被盗失物而妄有猜疑。交诉连词而滥相累及。实犯过而好为文饰。因遭谤而莫能辨明。不孝父母。则每致憾辞。弗育妻孥。则遂招恨语。莫不呼天吁地。惹鬼牵神。肆一日之怨言。结千生之仇对。于是天曹地府。各有注记之官。泰岳城隍。尤多司察之吏。人既亡。则互相执取。罪未判。则次第干连。遂使自他。俱成夭折。如斯党类。深可悲伤。今则粤有信心。敬修斋事。尽行摄召。无使遐遗。宜举众以偕来。冀闻法而得度。

　　(法师想所召孤魂。无央数众。从四方来。却住一面)。

　　(表白唱言)。一心奉请。十方法界。诸国人民。没溺波涛。横死孤魂。并诸眷属。

　　惟愿不迷本性。承佛威光。今夕今时。来趋法会。

　　江河淮济。溪泽陂湖。凡此大川。皆为至险。必有乘舟之利。以免行路之难。故兹民旅之往来。及以官期之经历。大风起而滔天汹涌。片帆倾而逐浪漂流。至如海国行商。蛮邦转货。昼逢群寇。乱飞矢石以交攻。夜入狂澜。坐见轴轳之平没。或命未绝而举弃于水。或鬼为附而自投于渊。俱成陷溺于波涛。是谓夭伤于躯命。尔乃居连洲岛。业擅渔盐。逐臭营家。沿流撒网。船师弗谨。遽失柁于惊湍。火伴难逃。尽沉身于巨浸。死尸不宿。何繇葬之以棺。逝魄无归。谁为祭之以礼。如斯族类。深可悲伤。今则粤有信心。敬修斋事。尽行摄召。无使遐遗。宜举众以偕来。冀闻法而得度。

　　(法师想所召孤魂无央数众。从四方来。却住一面)。

　　(表白唱言)。一心奉请。十方法界。江海之内。专行劫盗。横死孤魂。并诸眷属。

　　惟愿不迷本性。承佛威光。今夕今时。来趋法会。

　　居江海之滨。为舟楫之事。行商失利。捕网无鱼。本领全亏。贪婪愈盛。相呼同伴。其结奸谋。远涉重溟。去为劫盗。驾巨船而逾十。聚凶党以盈千。虽专在于夺财。实兼行于害物。发矢石兮雨下。震金鼓兮雷鸣。刀在手兮。入市之屠。墨涂面兮。出林之兽。交攻旅舶。杀掠靡有孑遗。卒遇官军。拒战略无少惮。乃至纵横洲岛。焚荡屋卢。既驱逐其牛羊。复窃取其子女。此辈固安于积恶。彼天必为之祸淫。或碎身于正斗之时。或束手于见擒之日。夜囚官狱。一勘而款已成。晓付市曹。半饷而身遽殒。虽乍分于首从。终同至于灭亡。生为暴逆不法之人。死作强梁无知之鬼。如斯族类。深可悲伤。今则粤有信心。敬修斋事。尽行摄召。无使遐遗。宜举众以偕来。冀闻法而得度。

　　(法师想所召孤魂无央数众。从四方来。却住一面)。

　　(表白唱言)。一心奉请。十方法界。邪鬼妖精。侵害善人。横死孤魂。并诸眷属。

　　惟愿不迷本性。承佛威光。今夕今时。来趋法会。

　　生非正人。死为妖物。以能略知世间诸事。是故得名鬼报五通。依丛木以遨游。据高楼而宴处。狎彼之妇以悦己。窃他之财以媚人。以欲自益于邪徒。故复滥伤于善类。其有世传香火。号曰家堂。曾不间于岁时。每妄兴于灾祸。欺愚民而求饮食。大肆贪饕。奉淫祀以杀牛羊。祇增怨累。二俱有过。万不相饶。故此盲迷。皆从沦坠。至若山魈水怪。大魅狐精。弊帚破铛。古盆折杵。化丈夫而通处女。结孕怀春。变美妇而惑少年。感情致病。既深入于不正之气。终夭亡于未尽之年。反与其徒。共为此业。如斯情状。深可悲怜。今则粤有信心。敬修斋事。尽行摄召。无使遐遗。宜举众以偕来。冀闻法而得度。

　　(法师想所召孤魂无央数众。从四方来。却住一面)。

　　(表白唱言)。一心奉请。十方法界。诸国人民。瘵劳传染。横死孤魂。并诸眷属。

　　惟愿不迷本性。承佛威光。今夕今时。来趋法会。

　　为学无良。用心不正。天魔得便。飞精密附于人身。疠鬼成形。舍报多参于蛔类。有化为蝴蝶者。或状若蜈蚣然。惟此祸根。长居肺系。竟令危脆之体。终婴瘵劳之痾。气喘声嘶。喀血不能止息。面萎骨立。乏力难以支撑。半坐半眠。乍寒乍热。精神困惫。岁月淹延。药之弗瘳。命则随减。既繇斯疾而丧己。复以此业而害人。远及千里。则曰飞尸。近遍一门。是为传疰。或衣衾之交染。或夫妇之缠连。于彼死处则出诸虫。当人卧时而入众窍。始于得病之日。终于殒命之年。与鬼为俦。同怨共处。如斯族类。深可悲伤。今则粤有信心。敬修斋事。尽行摄召。无使遐遗。宜举众以偕来。冀闻法而得度。

　　(法师想所召孤魂无央数众。从四方来。却住一面)。

　　(表白唱言)。一心奉请。十方法界。诸国人民。虎噬伤亡。横死孤魂。并诸眷属。

　　惟愿不迷本性。承佛威光。今夕今时。来趋法会。

　　资性强梁。靡顺常人之节。感形粗犷。遂居猛虎之群。是以出没山林。伤残羊豕。以兹为食。尚尔成怨。况于险隘之路途。害彼往来之民旅。其为可憾。至此何言。爰自近年。甚闻诸处。虽当愦闹。亦复纵横。负薪陟岭。而忽焉在前。束担就道。而卒然相遇。既遭哜啮。竟作伤亡。不省仇仇。反为佐助。滥侵善类。大肆凶威。一经毒齿之馋涎。顿失平时之正见。于斯族党。深可悲怜。今则粤有信心。敬修斋事。尽行摄召。无使遐遗。宜举众以偕来。冀闻法而得度。

　　(法师想所召孤魂无央数众。从四方来。却住一面)。

　　(表白唱言)。一心奉请。十方法界。诸国人民。产亡乳绝。横死孤魂。并诸眷属。

　　惟愿不迷本性。承佛威光。今夕今时。来趋法会。

　　靖观世道之无知。罔念人身之难得。竞趋薄俗。咸失本慈。念治家未裕。则每以为忧。故得子稍多。则弃而不举。既出离于胎狱。复淹没于水盆。若女若男。方生方死。处闺帷而行屠杀。因妻妾以结怨仇。惟兹灭绝于人伦。是即乖违于天理。至于头足倒产。母子俱亡。若此大怨。无非恶对。或命夭于总角之际。或乳绝于襁负之中。于孩提未必有愆。繇宿业故招此报。如斯情状。深可悲怜。今则粤有信心。敬修斋事。尽行摄召。无使遐遗。宜举众以偕来。冀闻法而得度。

　　(法师想所召孤魂无央数众。从四方来。却住一面)。

　　(表白唱言)。一心奉请。十方法界。佃渔杀害一切生灵。横死孤魂。并诸眷属。

　　惟愿不迷本性。承佛威光。今夕今时。来趋法会。

　　体天道之好生。去人心之喜杀。未论得福。且免遗殃。何恶俗之无良。纵痴情而故犯。是以网鱼虾于大泽。逐麋鹿于深山。烹羊取羔。屠牛作炙。炰鳖脍鲤。腊鸡蒸豚。每痛割其脂膏。用饫资于口腹。以繇市井索者常众。故令渔猎求之益多。当其体解刀砧。魂惊汤火。既遭极苦。遂结深怨。至于为蜜掇蜂。因珠破蚌。挟弹堕林间之雀。弯弓落云外之雕。只知欺物命之微。终莫虑仇家之对。尔乃践路旁之游蚁。饮水内之末虫。此虽出于误心。当亦招于来报。若夫聚蝇之投身酒器。飞蛾之扑翅灯缸。固委命之在他。实设机之自我。若云尚道。亦足伤慈。其有种类之各起侵陵。小大之递相吞啖。一朝一夕。万死万生。以彼此加害不休。故次第责报无已。如斯情状。深可悲怜。今则粤有信心。敬修斋事。尽行摄召。无使遐遗。宜举众以偕来。冀闻法而得度。

　　(法师想所召孤魂无央数众。从四方来。却住一面)。

　　(表白唱言)。

　　上来召请诸类孤魂。非仗密言。安能毕集。

　　我佛如来有召请真言。谨当宣诵。

　　唵什伐啰　俱胝　阿揭吒　尾揭吒　萨诃

　　(诵咒三遍毕。动钹)。

　　(法师想上来召请诸类孤魂。承法力故。皆具端正仪相。上升净道。住楼阁中)。

　愿因秘密　　来集道场　　施主虔诚　　至心作礼

　　(施主作礼)。

　　(法师观地狱囚徒业障者。虽蒙召请。未能脱离。有异方便。可使毕至)。

　　(表白振铃。为开地狱。白言)。

　　三宝垂恩。九天肆赦。凡兹有召。无或不来。维地府之拘囚。以罪根之深固。此界他界之隔异。正住边住之分殊。铁钉钉体。则遍体皆疮。石磨磨身。则全身俱碎。烈火洞胸而赫赤。烊铜灌口以淋漓。以受苦正尔昏迷。故闻命莫之领晓。斯繇自业之为障。且非主者之不慈。至若泰岳诸司。城隍列庙。冥观此处。实蕃有徒。或仇对之相干。及事情之未决。皆能阻滞。莫遂进趋。岂唯上失于佛怀。将必有孤于檀度。今则敬宣偈咒。大阐威神。牢关一击而开。罪辈群奔而出。无论贵贱。罔间怨亲。冀齐到于道场。俾咸沾于法供。

　　我今奉宣华严会中觉林菩萨所说破地狱偈。及为持诵破地狱真言。能使一切地狱受苦囚徒。永脱幽区。转生善道。

　若人欲了知　　三世一切佛
　应观法界性　　一切唯心造

　　(大众同诵偈七遍。更多尤胜)。

　　唵佉罗帝耶　娑诃

　　(大众同诵三七遍。更多尤胜)。

　　(法师想十方地狱铁城门户一振而开。其中一切苦具悉皆隐没。一切囚徒耸闻咒音。咸识本心。共相告报。来趋法会。念求解脱。表白振铃为开道路。白言)。

　　互古逮今。际天极地。已悉行于号召。曾不弃于玄微。故凡居有性之伦。尽优入无遮之会。至于具造十恶。久处三涂。虽令自便于此时。犹或未通于前路。跌足于险𡾟之地。縻身于幽闇之乡。若此多艰。何能善达。载凭秘密之力。示现光明之幢。将彻照于昏衢。冀无失措。俾安行于直道。幸遂知归。惟尔英灵。悟兹方便。

　　我佛如来有开道路真言。谨当宣诵。

　　唵　钵那弭矃　皤伽缚底　慕贺野慕贺野　惹孽慕贺矃　莎嚩诃

　　(诵咒三遍毕。动铙钹)。

　　(法师想三涂之内。无数众生。恶业所障。迷失道路者。承此咒法力故。即得坦平大道。来至法会)。

　　(表白振铃为离怖畏。白言)。

　　六凡类多。极显冥而俱至。三尊威重。谅畏爱之兼怀。非凭方便慰悦众心。恐或逡巡却退一面。乃宣秘语。以破前机。冀顿忘惊怖之情。俾咸获安详而住。

　　我佛如来有离怖畏真言。谨当宣诵。

　　唵　怛你也他　伐帝陀矃　陀啰枳俱卢度卢铭　娑诃

　　(诵咒三遍毕。动钹)。

　　(法师想三涂之内无数众生。虽到法会。恶业为障。内心畏怯。今承咒力。即得身心安泰。无如畏恐)。

　　(表白振铃为开咽喉。白言)。

　　彼丑其形。斯名曰鬼。头若山峰之耸。咽如针孔之微。怅水浆之莫通。谅饥馁之惟甚。三涂虽异。众类良多。以因行之或同。故果报之相似。用宣秘密。大破悭贪。冀饮膳之甘和。必喉吭之宽畅。

　　我佛如来有开咽喉真言。谨当宣诵。

　　唵　吉利　鸠摩唎　咻𠺕咻𠺕　叉𠺕叉𠺕娑诃

　　(诵咒三遍毕。动钹)。

　　(法师想三涂之内无数众生。以宿业故。咽喉微细。饮食不通。今承咒力。即得宽大。无所塞碍)。

　　(表白振铃。为六道群生解释怨结。白言)。

　　诸法本空。宁有我人之相。此心无党。何分恩怨之情。繇不了外境之非他。故妄认此身之为自。于是更相你汝。各立封疆。因意向之稍违。及言辞之靡顺。悻然变色。遽行非理之瞋。忽尔生憎。遂起无根之谤。其有恃长上而欺孤寡。处豪贵而虐卑微。侵邻翁之地以广新居。夺市人之财以实私帑。妄肆鞭笞之酷。滥加狱讼之冤。怙势陵人。谩心背义。甘血肉而资口腹。罔念伤生。兴咒诅而干鬼神。岂逃论对。于是互相责报。无有已时。皆缘衅起于一朝。遂使祸连于多劫。今则三尊毕会。六趣咸臻。将同禀于真修。必先祛于宿憾。忍心一发。辱境何存。念仇仇本我亲姻。视男女皆吾父母。永销结恨。各起深欢。袂属裙联。直趣菩提之路。心开意解。咸登解脱之场。母自失于良时。当进求于胜益。

　　我佛如来有解怨结真言。谨当宣诵。

　　唵　三多罗　佉多　娑诃

　　(诵咒三遍。或大众同诵。多遍更胜。法师想六道群生。无始世来。常积怨结。今闻咒法。咸起欢心。一时消释。转相亲爱)。

　　(表白振铃请赴浴室。白言)。

　　六趣之居不同。无非浊恶。三涂之报最丑。悉是腥臊。若云即事以为言。未免于心而有碍。须亲澡浴。冀得轻凉法水初沾。见全身之光洁。慈风一拂。俾当念以开明。毋故迟回。宜当趋进。

　　(大众奉迎净道至浴室前安设)。

　　(表白献浴白言)。

　　湢室宏开。尽十方而洞达。温泉满注。极四海以周流。咨尔群灵。纷然同入。湛定水而一沐。芬戒香以三熏。尽忘业累之相关。岂存烦惑。更无色相之迭见。唯是真如。匪徒事于空谈。要当期于妙悟。

　　我佛如来有沐浴真言谨当宣诵。

　　唵　底沙底沙　僧伽　娑诃

　　(诵咒三遍毕。法众动铙钹歌赞。表白至浴室洒净。法师想此浴室宽广严净。自然光明。六道群生无央数众。闻前法。音皆入中浴。承法力故。不相妨碍。身意快然。得大安乐)。

　　(表白振铃述偈赞云)。

　六道四生俱法界　　若幽若显数难量
　殊名异号本虚称　　奇相劣形皆幻质
　倏往倏来同过隙　　方生方灭等浮沤
　皆从一念失元明　　遂使有身随妄报
　此日檀那兴普度　　佛天高会肃清斋
　仰凭慈力为提持　　摄取群生无不至
　欲使归依回正道　　先须澡浴净诸尘
　外尘既净内心融　　始可前趋承法供

　　(浴毕)。

　　(表白。振铃施六道衣服。于浴室前焚化冥衣。无则已之。白言)。

　　入室而悟水因。既宣明于妙触。澡身而去尘秽。载谨肃于外仪。繇亲承佛力之加。俾悉反人形之旧。同然一相。会彼千差。将亲近于尊容。必庄严于盛服。宣之以真言秘密。照之以妙观幽微。发起净缘。资成等施。天衣自然被体。不待意求。法药普与熏心。何论念感。以我志蕴利人之愿。故他修有益己之功。即类而推。无事不可。

　　我佛如来有治衣真言。谨当宣诵。

　　唵　㫊暮伽　[寧*立][名*也](并身切)缚塞窒[口*(匕/示)*(入/米)]　主噜主噜莎缚诃

　　(诵咒三遍毕。动铙钹)。

　　(法师想六道群生无央数众。承法力故。同作人形。颜貌端正。自然衣服庄严其身。威仪济济。欣怿无量。表白振铃召入。白言)。

　　不洗尘。不洗体。既妙悟于圆通。必振衣。必弹冠。复善修其容止。斯可预无遮之会。是为登大觉之门。宿学深者。于兹焕发性灵。自障重者。至此顿忘业习。愿承师教。当于今夕而知归。甚适我怀。应以此身而得度。幸闻善诱。宜即欢趋。

　　(大众动钹。奉迎净道至道场外当中安设。及番华之属。仍先列一牌于净道外。牌上刻字云。六道以下一切群生。并受荐神众。次第立于此。参礼三宝)。

　　法界圣凡水陆胜会修斋仪轨卷第三
卍新纂续藏经第 74 册 No. 1497 法界圣凡水陆胜会修斋仪轨


　　法界圣凡水陆胜会修斋仪轨卷第四

　　宋四明东湖沙门　志磐　谨撰

　　明古杭云栖后学　袾宏　重订

　　(道场外设大黑牌。上刻字云。六道群生。受荐亡灵。并序立于此。又作小牌。上刻下堂并随筵共十四位。今以一牌为式云。四空四禅。六欲诸天。日月星天。天曹圣众。余仿此。并作十六字。此小牌列于大牌前　奉迎净道安设于小牌前)。

　　(法师大众施主就东面侧立)。

　　(表白设几案就西面立。振铃白言)。

　　咨尔六凡。同然一会。孰分彼此。何间亲怨。以繇资法力之提持。故得体施怀之平等。将趋盛席。必习真仪。所谓净相对之根尘。以至禀无作之归戒。当繇正辙。可蹈大方。宜端列于后先。咸竦闻于诫饬。

　　(法师想六道。及亡灵等。次第斑列于净道之上。犹如云海)。

　　(表白振铃宣偈咒。为六道清净三业)。

　维尔群灵俱集会　　将亲三宝作归依
　身仪俱已获庄严　　或曰未能清口意
　载假如来方便道　　为除三业众愆尤
　祇于当念了真空　　六用一时俱寂静

　　我今奉为法界六道一切群生。普令清净六根三业。佛有真言。谨当宣诵。

　　唵　萨网婆缚　萨婆达磨　萨网婆缚　述摩含

　　(网。缚。并亡可切。述。输律切)。

　　(诵咒三遍毕。动铙钹。)。

　　(法师想六道群生。三业六根。各获清净。无有染碍法师施主为六道代上香)。

　　(表白振铃宣偈。为六道然香致敬)。

　维尔群灵无始劫　　飘零六道未知归
　幸哉今夕以何缘　　罄法界中蒙普度
　此际将亲三宝众　　先须虔爇一炉香
　以兹清供寓真诚　　愿赐慈悲为纳受

　　我今奉为法界六道一切群生然香达信。佛有真言。谨当宣诵。

　　唵什筏栗多(上)末你(平)阿钵罗句吒(竹驾切)苏(上)破(上)(二合)啰(上)尼(上)毗迦知(上)虎𤙖(呼今切)(二合)

　　(诵咒三遍毕。动钹。)。

　　(法师想香云海普熏三宝圣贤之前。为六道群生通达信心。无不周遍表白振铃宣偈。为六道奉请三宝)。

　维尔群灵咸在列　　肃清三业莹无尘
　从兹欲入大乘门　　是必先投三宝境
　夙世已修须发习　　今身初学可为因
　将行胜法作归依　　故此最初勤奉请至心归命请。尽虚空。遍法界。十方常住佛陀耶。(众和)并诸眷属(法师大众施主。率六道群生同时作礼。下并例此)。至心归命请。尽虚空。遍法界。十方常住达磨耶。(众和)并诸眷属。至心归命请。尽虚空。遍法界。十方常住僧伽耶。(众和)并诸眷属(表白白言)。

　　我今奉为法界六道一切群生召请三宝。佛有真言。讲当宣诵。

　　南无三满多　母陀南　唵乌佐钵啰谛　贺多谛　萨缚怛多孽多　俱舍冒地　唵娑哩野　没哩　布罗迦也　萨诃

　　(诵咒三遍。动钹)。

　　(法师想三宝圣贤云集座筵。证明作法。六道群生翘跪合掌。乞受归戒。是时法师设一高座。面外而坐)。

　　(表白同大众两旁而坐。施主诸人于大众两旁之后)。

　　(法师趺坐。为六道说法起信)。

　　法界六道一切群灵。当知此时所以得至法会者。繇今施主为能开建普度大斋之故也。然而问津此道。须发信心。心未能信。于道何有。言信心者。如四明法师之言曰。信一切法唯心本具。全心发生。此即指事理二造为所信也。生无别理。并繇本具。信此事造繇理具也。具无别具。皆是缘生。信此理具即事造也。则知世间相常。缘起理一。既已了知事理不二。更复当知色心互融。是以法法周遍。念念具足。十方三世不杂刹那。诸佛众生皆名法界。是为圆信互具互造之义也。既能信一切法心具心造。又复当知实无能造所造。能具所具。以即心是法。即法是心。能造所造。能具所具。皆悉当处唯是一心。皆悉当处唯是一色。唯心唯色。对待斯亡。妙观照之。无非三谛。若其然者。当处皆空。一空一切空。全体即假。一假一切假。二边叵得。一中一切中。一心三观。照不纵横。三谛一境。体非并别。惟斯妙理。谁不具之。三世诸佛已证此。一切众生正迷此。虽终日迷。而终日不离乎此也。诚能信此三谛之理。圣凡体一。便可信今日法施之会。正以一体三宝为归依处。从初发心。至于究竟。皆此日信心之所成就也。愿六道含灵。深信此言。永为依据。

　　(法师即席为六道说法。归依一体三宝)。

　　法界六道含灵。已能圆发大心。得决定信。今当为汝仰依圣教。委释一体三宝之相。俾知圣凡同具。次当正示观心三宝之法。俾知修性互融。言三宝者。如天台圣师之言曰。佛未出世。但有轮王十善之化而已。自大圣初成正觉。首为提谓长者开授三归。使之翻邪归正。为入圣之根本者也。此三归者。通发一切戒品。及诸出世善法。故不同十善之旧法也。言归依者。归以反还为义。反邪师而还事正师。此归于佛也。反邪法而还修正法。此归于法也。反九十五种外道。而还从于三乘正行之侣者。此归于僧也。依以凭为义。凭心灵觉。得出三界。是依于佛也。凭佛所说法。得出三界。是依于法也。凭三乘之侣。得出三界。是依于僧也。言三宝者。此佛法僧可尊可重。故名宝也。而有事有理。事者。住持三宝也。理者。一体三宝也。言住持者。佛在世时。树王得道为佛宝。说四谛法为法宝。度五比丘为僧宝。佛灭度后。范金合土。纸素丹青为佛宝。黄卷赤牍。三藏圣教为法宝。剃发染衣。绍隆佛化为僧宝。此三住世不绝。故曰住持三宝。然一切像即是真身。经典所在是佛舍利。今时凡僧。亦能荷负正法。为世福田。是亦所归之处也。言一体者。以实相慧觉了诸法。非空非有。亦空亦有。双亡双照。三智圆觉。名为佛宝。所觉法性之理。三谛具足。名为法宝。如此觉慧。与理事和合。名为僧宝。如上依于教法。委释一体三宝之相。以为汝辈六道一切群灵开发妙解。今更为汝依于行法。以正示观心三宝之法。故天台四明二师之言曰。谛观一念之心。即空即假即中。即是三宝。如汝六道群灵现前一念。本具三谛。在迷不觉。是为法宝。能觉三谛之智。是为佛宝。谛智相合。是为僧宝。谛理是性。余二是修。汝辈本具性中三法。虽迷不觉。理本谛当。名为法宝。全性起修。成三谛智。则能觉悟。名为佛宝。此智与性。相应和合。名为僧宝。更细推之。三九开合。恐繁不举。如是归依三宝。一切道法任运而生。上至等觉。尚须归依。何况地向以下。二乘圣人尚须归依。何况六道凡夫。我今为此专为汝等奉行归依。俾宿世善根之人繇此成熟。都未发心之人于此投种。当知汝辈本具一体三宝。是能感之因。诸佛已证一体三宝。是能应之缘。惟其感应之道不忒。是以授受之义方成。我今将唱归依。惟汝辈六道群灵。肃清三业。翘跪座前。一念勤求。听我言说。

　　我弟子某甲。从于今身。直至佛身。

　　归依佛　归依法　归依僧(现前大众。斋主。与六道群灵。随法师教。同音三唱法师白言)

　　上来授汝三归已竟。更加三结。令法圆满。

　　我弟子某甲。

　　归依佛竟　归依法竟　归依僧竟(如前三唱)

　　从今以往。称佛为师。唯愿三宝哀怜摄受。

　　(如前三唱　众和南无十方常住佛法僧法师为六道行大乘忏法。白言)。

　　汝等六道一切群灵。已能归依三宝。为佛弟子。当更进求菩萨大乘戒法。永为成佛之本。但以汝辈无始而来。经历诸趣。罪业重积。能为遮障。今为汝辈依大乘门。行忏悔法。俾身心光洁。方堪纳戒。言忏悔者。如天台圣师之言。要须知忏悔名。知忏悔处。知忏悔法。知忏悔位。忏悔名者。梵语忏摩。此云悔过。若般诚三宝。悔过首罪。是为知忏悔名也。忏悔处者。普贤观经云。若欲忏悔者。端坐念实相。我心自空。罪福无主。依此观心。知罪实相。是忏悔处也。忏悔法者。有事有理。理者正观。事者助道。正观者。即观法性。法性者。诸法实相也。助道者。身旋礼。口读诵。心䇿观。正助合行。是忏悔法也。忏悔位者。其义最长。汝辈六道群灵。若造五逆十恶诸恶律仪。念念作恶。亲近恶侣者。是为地狱业因。当得地狱趣报。受极重苦。旷劫莫脱。若有深着五欲。不义取财。利己枉人。痴呆无知者。是为畜生业因。当得畜生趣报。更相残害。无能止息。若有悭贪不施。邪见谄曲。破斋犯戒。不信因果者。是为饿鬼业因。当得饿鬼趣报。常时饥渴。无繇一饱。若有薄修福业。常怀胜他。我慢陵人。多好争讼。是为修罗业因。当得修罗趣报。一日三时。苦具自至。此辈应须忏悔。灭除业障。若失慎守纲常。竖持五戒。是为人业因。当得人趣报。然人中有八苦。而复多造种种不善。死堕恶道。如是等罪。应须忏悔。灭除业障。至于行十善道。修世禅定。是为天业因。当得天趣报。然天中有五衰。耽着欲乐而不修行。福尽还堕。甚有直从上界入地狱者。应须忏悔。灭除业障。此外更有六道往来。受中阴身。随业迁转者。更有值遇恶缘。不尽天年。遂至横亡者。更有强暴之鬼。伺人之便。兴祸求食。或复加害。如是等类。皆应共行忏悔。灭除业障。是为识忏悔位也。如上且就六凡以论。今明圣位当忏悔者。藏通二教。三乘圣人。虽有析色体色入空之殊。界内界外巧拙之异。然同除四住。同证偏空。但离断常中。未闻佛性中。是故应须忏悔。灭除业障。别教虽臻十向。尚修中。未能证中。虽历十地。犹证中。未免后障。乃至等觉。尚或未得无学。是故应须忏悔。灭除业障。即如圆教十住。至于等觉。法身智断犹未究尽。喻同十四夜月。是故亦须忏悔。灭除业障。从无间业。上至圆教等觉。位位皆有三障。烦恼头数。结业流类。苦报等差。该互凡圣。故五十校计经云。齐至等觉。皆令忏悔。正此义也。夫二死已亡。三惑永断。唯佛一人。自余圣贤。尚须忏悔。况六道乎。我今奉为六道一切群灵。依大乘经忏悔之法。对三宝前。发露忏悔。行忏悔者。身心清净。念念之中。得见普贤菩萨。及十方佛。宜各至心。随我所说　　我某甲。至心忏悔。

　一切业障海　　皆从妄想生　　若欲忏悔者
　端坐念实相　　众罪如霜露　　慧日能消除
　是故宜至心　　忏悔六情根

　　(法师三唱。大众同音。率六道三和法师劝六道群灵发菩提心)。

　　汝辈六道群灵。无始至今中间。于先佛世时。得逢知识。教令发心。求菩提道者。固亦多矣。但以宿世烦恼障厚。愿行力微。志不决定。稍值恶缘。随即退失。或生未闻佛法之处。随顺世间种种恶法。何繇能发菩提之心。今兹何幸。得逢施主开建普度大斋胜会。已依大乘行忏悔法。便当于此猛发菩提大心。然菩提心当云何发。何名菩提。如天台圣师之言曰。佛菩提心者。从大悲起。佛正行中。此心为先。欲求佛道。先以大悲薰心。乃至得果之后。欲行化他者。亦必以此大悲为之本也。言菩提者。如光明玄义言。梵语菩提。此翻为道。菩提有三。一曰真性菩提。此以理为道也。二曰实智菩提。此以智慧为道也。三曰方便菩提。此以逗机会理为道也。于是观于不思议境。依无作四谛。立四弘誓。起大悲心。依苦谛。誓度无边之众生。依集谛。誓断无尽之烦恼。此两誓愿。下化众生也。起大慈心。依道谛。誓学无量法门。依灭谛。誓成无上佛道。此两誓愿。上求佛果也。我今奉为六道群灵。依此妙义。发四弘誓。宜各至心。随我所说。

　　我某甲。至心发愿。

　众生无边誓愿度　　烦恼无尽誓愿断
　法门无量誓愿学　　佛道无上誓愿成

　　(法师三唱。大众同音。率六道三和)。

　　(法师为六道说戒)。

　　汝辈六道群灵。已能依大乘门忏悔发愿。今当至心进求戒法。夫大乘三聚无作妙戒者。度生死海之巨筏。起重恶病之良医。证涅槃道之要门。入诸佛位之正轨也。诸佛出兴。志在敷化。数化之方曰戒定慧。然圆人所修。一成一切成。是故学戒即学定慧。一心中学。学无不遍矣。言戒者。禁止之义也。言戒相者。大乘三聚戒。名出地持。曰摄律仪者。无恶不断也。曰摄善法者。无善不修也。曰摄众生者。无有情不度也。今当更为汝辈。克论所发戒体以为禀受。故天台圣师之言曰。戒体者。不起而已。起则性无作假色。谓此戒体不起则已。起则全性。而性修交成。心有无作假色。假色者。性必假色法以为表见也。无作一发。任运止恶。任运行善。不俟再作。故云无作。自非退菩提心。更学邪法。起上恶心。造十重业。未来他世。虽在三恶道。终不失戒。若于后更受菩萨戒时。不名新得。名为开示莹净。盖谓重为开示其已闻之义。莹净其已得之体而已。至矣哉。戒法之胜有如此者。我今奉为汝辈六道。奉行羯磨。宜各至心谛听作法。法界六道一切群灵。

　　诸佛子谛听。汝等今于我所。求受一切菩萨学处。一切菩萨净戒。所谓摄律仪戒。摄善法戒。饶益有情戒。此诸学处。此诸净戒。过去一切菩萨。已受。已学。已解。已行。已成。未来一切菩萨。当受。当学。当解。当行。当成。现在一切菩萨。今受。今学。今解。今行。今成。当来作佛。汝等从今身至佛身。于其中间不得犯。能持否。

　　(法师三说。大众率六道三和能持。法师想六道群灵。各勤三业。禀受净戒。即感一种善法流入身心。是为所发无作善业之色。此色微妙。天眼可见)。

　　此是初番羯磨已成。十方世界妙善戒法。繇心业力。悉皆震动。

　　诸佛子谛听。汝等今于我所。授一切菩萨学处(云云)。(同前至)能持否。

　　此是第二番羯磨已成。十方世界妙善戒法。于虚空中。如云如盖。覆汝顶上。

　　诸佛子谛听。汝等今于我所。授一切菩萨学处(云云)。(同前至)能持否。

　　此是第三番羯磨已成。十方世界妙善戒法。从汝顶门。流入身心。充满正报。永为佛种。

　　上来已为汝辈六道诸佛子众三宣羯磨。传授戒法。作法既成。是为得戒。

　　(法师为六道说十重戒。以为持护用心之法)。

　　汝辈六道诸佛子众。既依凭三宝。发无作戒。亲闻羯磨。结成善业。宜应自此坚固护持。于一切处勿令有犯不为患难退转其心。不为尘境惑乱其志。宁有戒死。不无戒生。纵其乘急戒缓。以三涂身得值弥勒。闻法度世。何如持戒清净。解第一义。以人天身而与龙华最初之会。又何如具诸戒行。三心圆发。以此土身而升安养上品之位。然则轮回永谢。圣果可阶。莫不繇于此日禀戒护持之力。也今当为汝宣扬梵网经心地品。十重波罗夷。以彰持犯之相。切须善学。敬心奉持。

　　第一杀戒。佛言。佛子。若自杀。教人杀。方便杀。赞叹杀。见作随喜。乃至咒杀。杀因。杀缘。杀法。杀业。乃至一切有命者。不得故杀。是菩萨应起常住慈悲心。孝顺心。方便救护一切众生。而反自恣心快意杀生者。是菩萨波罗夷罪。

　　第二盗戒。若佛子。自盗。教人盗。方便盗。咒盗。盗因。盗缘。盗法。盗业。乃至鬼神有主劫贼物。一切财物。一针一草。不得故盗。而菩萨应生佛性孝顺心。慈悲心。常助一切人生福生乐。而反更盗人财物者。是菩萨波罗夷罪。

　　第三淫戒。若佛子。自淫。教人淫。乃至一切女人不得故淫。淫因。淫缘。淫法。淫业。乃至畜生女。诸天鬼神女。及非道行淫。而菩萨应生孝顺心。救护一切众生。净法与人。而反更起一切人淫。不择畜生。乃至母女姊妹。六亲行淫。无慈悲心者。是菩萨波罗夷罪。

　　第四妄语戒。若佛子。自妄语。教人妄语。方便妄语。妄语因。妄语缘。妄语法。妄语业。乃至不见言见。见言不见。身心妄语。而菩萨常生正语正见。亦生一切众生正语正见。而反更起一切众生邪语邪见邪业者。是菩萨波罗夷罪。

　　第五酤酒戒。若佛子。自酤酒。教人酤酒。酤酒因。酤酒缘。酤酒法。酤酒业。一切酒不得酤。是酒起罪因缘。而菩萨应生一切众生明达之慧。而反更生一切众生颠倒之心者。是菩萨波罗夷罪。

　　第六说四众过戒。若佛子。口自说出家在家菩萨。比丘比丘尼罪过。教人说罪过。罪过因。罪过缘。罪过法。罪过业。而菩萨闻外道恶人。及二乘恶人。说佛法中非法非律。常生慈心。教化是恶人辈。令生大乘善信。而菩萨反更自说佛法中罪过者。是菩萨波罗夷罪。

　　第七自赞毁他戒。若佛子。自赞毁他。亦教人自赞毁他。毁他因。毁他缘。毁他法。毁他业。而菩萨应代一切众生受加毁辱。恶事向自己。好事与他人。若自扬己德。隐他人好事。令他人受毁者。是菩萨波罗夷罪。

　　第八悭惜加毁戒。若佛子。自悭。教人悭。悭因。悭缘。悭法。悭业。而菩萨见一切贫穷人来乞者。随前人所须。一切给与。而菩萨以恶心瞋心。乃至不施一钱。一针。一草。有求法者。不为说一句一偈。一微尘许法。而反更骂辱者。是菩萨波罗夷罪。

　　第九瞋心不受悔戒。若佛子。自瞋。教人瞋。瞋因。瞋缘。瞋法。瞋业。而菩萨应生一切众生善根无诤之事。常生慈悲心。孝顺心。而反更于一切众生中。乃至于非众生中。以恶口骂辱。加以手打。及以刀杖。意犹不息。前人求悔。善言忏谢。犹瞋不解者。是菩萨波罗夷罪。

　　第十谤三宝戒。若佛子。自谤三宝。教人谤三宝。谤因。谤缘。谤法。谤业。而菩萨见外道。及以恶人。一言谤佛音声。如三百矛刺心。况口自谤。不生信心。孝顺心。而反更助恶人邪见人谤者。是菩萨波罗夷罪。

　　上来特为汝辈开示十重戒相。应当奉持。若能如是用心。是为善行菩萨之道。愿行具足。圣品可登。故此奉勉。切须敬谨(法师下座撒席。大众施主并起。两边侧立)。

　　(法师上香。归就众立念佛。表白为。六道。念佛。求加。白言)。

　　六道一切群灵。既获净戒。当须敬礼大乘。常住三宝。一切圣贤。始可前进。参陪坐席。我今奉为称唱三宝洪名。冀承威力。用为加被。南无本师释迦牟尼佛南无阿弥陀佛南无弥勒佛南无大乘妙法莲华经南无大方广佛华严经南无大乘金光明经南无文殊师利菩萨南无普贤菩萨南无观世音菩萨

　　(以上各位三称。大众率六道同音念佛)。

　　(表白右边立。执炉偈赞三宝。至每位作礼。以手炉揖引六道)。

　容颜甚奇妙　　光明照十方　　我适曾供养
　今复还亲近　　圣主天中王　　迦陵频伽声
　哀悯众生者　　我等今敬礼至心归命礼。见坐道场。十方法界。(众和)一切诸佛。至心归命礼。见坐道场。十方法界。(众和)一切尊法。至心归命礼。见坐道场。十方法界。(众和)诸菩萨僧。至心归命礼。见坐道场。十方法界。诸缘觉僧。至心归命礼。见坐道场。十方法界。诸声闻僧。至心归命礼。见坐道场。十方法界。诸祖师僧。至心归命礼。见坐道场。十方法界。五神通仙。至心归命礼。见坐道场。十方法界。护法诸天。至心归命礼。见坐道场。十方法界。诸大神王。至心归命礼。见坐道场。十方法界。十大士众。

　　(法师于每作礼时。想六道佛子各有无央数众一时作礼。奉迎六道佛子入道场内)。

　　(表白振铃诵登坛咒。白言)。

　　既禀律仪。斯为佛子。爰即六凡之质。获依三宝之光。一处倾诚。俱时作礼。大欣此遇。满慰兹怀。将肃入于道场。更密承于法力。

　　我佛如来有登坛真言。谨当宣诵。

　　唵(一)　弭(绵婢切)补攞钵头摩暮伽(上)(二)　跛(比没切)啰縒(锁)啰(三)　跛(同上)啰弭舍睹(四)　矩噜噜(五)　莎缚诃

　　(诵咒三遍毕。动钹。大众迎至道场。周回行道毕)。

　　(表白振铃献座。白言)。

　　芥子纳须弥之山。毫端现宝王之刹。是为不思议事。何关有取着心。兹维曹度之扬。莫匪妙严之境。不拨万象。岂外十虚。维大众之善来。藉良缘而俱会。尊卑有序。遐迩无遗。曲躬伛偻而趋。依位从容而坐。一念寂默。百虑销亡。请俟移时。当行修供。

　　我佛如来有相应坐位真言。谨当宣诵。

　　唵㫊暮伽(上)(一)　钵头摩逊娜隶(二)　䭾啰䭾啰𤙌(三)　漫拏隶𤙖

　　(诵咒三遍毕。动钹)。

　　(法师想六道佛子。无量眷属。亲承法力。各得受座)。

　　(法师领施主大众暂出道场。进药石。仍令一诚恪人看守)。

　　法界圣凡水陆胜会修斋仪轨卷第四
卍新纂续藏经第 74 册 No. 1497 法界圣凡水陆胜会修斋仪轨


　　法界圣凡水陆胜会修斋仪轨卷第五

　　宋四明东湖沙门　志磐　谨撰

　　明古杭云栖后学　袾宏　重订

　　(法师入道场上香。施主上香设拜)。

　　(表白振铃献香。述偈)。

　建大宝炉开法供　　香风浓郁蔼栴檀
　群生无一不心闻　　于此悟明中道义

　　我佛如来有然香真言。谨当宣诵。

　　唵什伐栗多末你　阿钵罗句吒　苏破啰尼毗迦知　虎𤙖

　　(诵咒三遍毕。动铙钹。)。

　　(法师想香云海充塞道场。六道群生。熏闻开悟)。

　　(表白洒净。振铃述偈)。

　湛湛灵泉盈宝器　　了知流出自心源
　只于当处悟真机　　遍洒法筵无不净

　　我佛如来有洒净真言。谨当宣诵。

　　唵伐什啰　赊咩(羊鸣音)耶　吽癹(音泼)悉哩摩呬(音戏)萨诃

　　(诵咒三遍毕。动铙钹)。

　　(表白持水散洒座席。悉令周遍)。

　　(法师想水至处。几席之上。光明严洁)。

　　(表白宣意旨白言)。

　　六趣何多。一时俱会。繇凭佛力。得预道场。当悉徇于真规。庶咸歆于净供。成兹法施。藉彼信心。敢布勤渠。用彰发起。

　　(读意旨毕。动钹。表白振铃白言)。

　归命十方三宝众　　愿垂神力为冥资
　我今具食诵真言　　遍彼六凡咸受供

　　(表白遍食白言)。

　　夫一切诸法。体是三德。依正色心。何所不具。是以大周刹海。小极一尘。过现未来。刹那一念。此三德体。则无乎不遍者也。三德者何也。法身。般若。解脱。是为三。各具常乐我净是为德。法身不独法身。必具般若解脱。般若解脱互具亦尔。圆人一心。具此三德。非纵非横。故喻之以圆伊。遍一切处。故目之以秘藏。大矣哉。其法性之总相者乎。洪惟我释迦牟尼如来。宣说施食法门。俾于一心持诵无量威德自在光明胜妙力陀罗尼。加持一食。出生无量。周遍法界。普兴供养。盖此陀罗尼者。即是三德秘藏。此秘藏者。具一切法。故能于此流出无穷。而未尝有竭也。夫威德自在者。解脱德也。光明者。般若德也。胜妙者。法身德也。力者。三德之力用也。陀罗尼者。总持之称也。总持三德。要在一心。一心三德。法尔而具。然则一心即陀罗尼。陀罗尼即是法食。莫不皆以三德共为之体。亦莫不以三德共为之用。我今繇能了知三德秘藏具一切法。一切诸法同三德体。故能举体起用。作我现前所奉分段之食。于一一食。出生一切天须陀甘露味。及欢喜丸。醍醐酥酪。一切美味。莫不毕具。于此一一味中。亦复出生妙香宝华。天衣璎珞。众宝辇舆。一切服用。钟磬金铙。笙箫角贝。鼓乐弦歌。一切妙音。流泉浴池。华果园林。光明台殿。一切住处。复于一一美味。一一服用。一一妙音。一一住处。彼彼出生。如上六尘。一切妙供。无不周遍。如帝网珠。千光交映。一珠趣多珠。多珠趣一珠。一多相摄。彼彼互照。然则一器之食。至微至约。而所以能有如是不思议用者。以此一念即三德之全体故也。我今奉为施主。持此三德所熏六尘妙供。普施法界无量群生。一时充足。无所乏少。虽彼众生各得受用。而我本无所与。众生本无所取。所施之物亦本无有。我及众生亦无有相。是为以空为观者虽复无与无取。无物无我无众生。而其施者受者。及中间物。莫不宛然历历可见。是为以假为观者。于一心中。了知施者受者。及所施物。非有非无。三轮俱绝。是为以中为观者。三观圆照。一念中得。无后无前。何思何虑。作如是观而行施者。是为不住相施。是诸众生受此施时。一一自然皆得禅悦法喜。以故居天道则转增胜福。在人伦则顿悟真归。修罗调伏瞋心。饿鬼咸获饱满。畜类自得智慧。地狱永脱拘囚。即于此时。咸悔业因。进求出世。当知适为汝辈归依三宝。奉行忏悔。发菩提心。立四弘誓。示之以三聚净戒。显之以三德妙体。明白洞达。更无余蕴。而又于此时加之以法食之益。是法是食。俱得为利。则如天台之言曰。譬如熏药。药随火势。入人身中。患除方复。法随食入。亦复如是。或近或远。终破无明。是皆上藉兹日法施之力以致若是。

　　我今奉宣无量威德自在光明胜妙力陀罗尼。加持法食。充遍法界。成大功能。如前所说。仰凭法众。同音持诵。

　　曩谟萨嚩怛他(一)(引)　孽跢(去声)嚩路(引)枳(音吉)帝(二)　唵(三)　三(去声)䟦罗三(去声)䟦罗吽(四)(引)

　　(大众同音诵咒。据焰口经。施鬼众食。令诵七遍。施婆罗门仙众。令诵二七遍。供养三宝。令诵三七遍。今人施六道食者。多诵至七十遍。功用弥胜。咒毕。动钹)。

　　(法师想一一食中。出生甘露上味一切肴膳。如前遍食文中。六尘互遍。弥满法界。依正诸法。皆成妙供。一时普施法界六道。各得受用。无不周遍)。

　　(表白振铃施甘露水。白言)。

　　惟兹湛水。出彼高源。被以密言。成斯甘露。是为不死之神药。能灭至渴之焦心。可使清凉。普令饶益。于此修营之食。加乎灌沃之功。既变化之有方。则出生之无尽。莫不属餍诸趣。畅悦群情。咸豁悟于己灵。即顿增于法喜。

　　我佛如来有施甘露真言。谨当宣诵。

　　南无素噜皤耶　怛多揭多耶　怛你他　唵素噜素噜　钵啰素噜　钵啰素噜　莎诃

　　(大众同音诵咒毕。动铙钹)。

　　(表白持水遍洒四座供食。及中间斛食)。

　　(法师想此法水。繇咒力故。即成上妙天甘露味。散洒供食。岂惟净洁香美。非世所有。亦复出生种种肴膳。无有限量。于诸肴膳。复能出生微妙五尘。重重无尽。周遍法界。六道群生。各得受用)。

　　(表白振铃称四如来名。白言)。

　　佛言。若有四众常诵此真言。及四如来名号。加持饮食。施诸饿鬼者。受此食已。悉得饱满。其行施者。便能具足无量福德。则同供养百千俱胝如来功德无别。又言此真言法。岂唯施鬼。亦复施仙。及以三宝。引而伸之。则知亦当施余五趣。则法界之义方显。我今专为称唱四如来名。以彰胜用。

　南无多宝如来　　南无妙色身如来
　南无广博身如来　　南无离怖畏如来

　　(大众同音诵佛号各三遍)。

　　(法师想四如来各兴慈念。摄济群生。能令现身现德圆满。色相具足。恣意受食。离诸怖畏)。

　　(表白振铃依位献供。白言)。

　　万法之性无住。故能卷归一空。六尘之体恒周。故得舒出诸有。是为全理而造。莫匪繇心所生。则知此食。具遍十方。允在兹时。普熏群品。然既遇大王之珍膳。当载聆吾佛之灵章。岂唯享则多仪。盖是饱必须教。均沾上味。咸悟圆常。庶因斋事之缘。同成法施之会。一心奉供。十方法界。四空四禅。六欲诸天。日月星天。天曹列圣。并诸眷属。

　　惟愿不迷本性。承佛威光。是夕今时。受兹供养。

　　(众和香华献。动铙钹。下去例此。表白振铃宣偈。并述赞文)。

　世仰四空无色定　　四禅十八梵天伦
　惟兹欲界六天王　　五欲自娱无与比
　日月五星齐七政　　北辰北斗众天星
　角亢列宿尽周天　　八万四千灾变者
　十二宫辰并六甲　　天曹赏罚众天宫
　十方天道万仙真　　于此一时俱奉供

　　伏以穷无色顶。仰极境之至高。怀有漏心。与长年而俱谢。矧四禅乃属于邪定。而六欲不离于凡情。虽从夙修十善而来。宁免见感五衰之相。至若耀千光于二道。垂万象于一天。独怜冠上之华萎。岂觉空中之箭坠。威权自在。为上界宫府之真仙。赏罚必行。实下地人伦之司命。念福力久而复失。信死魔决矣难逃。以权引实者。固究竟于本原。随业受生者。盖一期之妄报。云隐峨峨之玉殿。风扬烨烨之铢衣。执妙华以遨游。味甘露而厌饫。意常自逸。乐且无央。八万劫终是空亡。三千界悉从沦没。受形尘世。尚知闻法得道之时。趺足幽区。何有离苦脱罪之处。今则特开胜会。普度迷流。愿因佛日之光。来赴檀家之供。亲承法施。豁悟性空。勿眷恋于高穹。即升腾于乐土。(众和)归命顶礼常住三宝。

　　(施主作礼。表白唱言)。一心奉供。十方法界。五岳四渎。地载游空。福德诸神。系祀灵祠。并诸眷属。

　　惟愿不迷本性。承佛威光。今夕今时。受兹供养。

　　(表白振铃宣偈赞文)。

　五岳圣君同佐命　　扶桑水府万仙真
　江河淮济众龙神　　四大海王诸眷属
　华果园林并百谷　　旱蝗灾病众神司
　五方分野土神君　　风雨雷霆荧惑类
　天下城隍诸庙食　　立功施法锡庙封
　十方福德众威神　　于此一时俱奉供

　　伏以尊形山岳。巨镇称尊。奉职雷霆。至灵可仰。谷果园林之所主。水火风雨之攸司。居海泽之龙君。守方隅之土府。城隍列庙。里域丛祠。定国安民。着元勋于史册。御灾捍患。结盛德于人心。擅王侯徽美之称。显天地神明之用。洞阴阳而有序。信赏罚以必行。既助化于昌时。宜垂名于常祀。谓善权。则暂同诸事。言实报。则正堕邪思。故知血食以伤生。未若斋心而洁己。其或多贪徒属。广辟殿堂。妄作殃祥。自昭威勇。真常素昧。竟莫识于依归。恶习弥增。将速趋于沦坠。今则特开胜会。普度迷流。愿因佛日之光。来赴檀家之供。亲承法施。豁悟性空。勿眷恋于尘寰。即升腾于乐土。(众和)归命顶礼常住三宝。

　　(施主作礼。表白唱言)。一心奉供。十方法界。帝王后妃。文武官僚。孔圣儒宗。仙人隐士。并诸眷属。

　　惟愿不迷本性。承佛威光。是夕今时。受兹供养。

　　(表白振铃述偈赞文)。

　四圣轮王并列国　　帝王正后及元妃
　三公卿士众名贤　　凡曰百僚文与武
　至圣大儒尊孔道　　四科十哲显儒宗
　婆罗门众即仙人　　此土老庄仙圣者
　巢父许由诸逸士　　夫人命妇及封君
　十方诸国众君臣　　于此一时俱奉供

　　伏以圣王间出。御金银铜铁之轮。明主迭兴。握社稷山河之柄。开基立极。继体守文。举六合以为家。统黎元而作子。然而君无良则丧位。臣不密则失身。若此至难。可不自畏。维持世道。景仰儒宗。正心诚意以发其几。制礼作乐以崇其化。公卿百辟。具经国之贤材。将校六军。蕴安边之英略。逸民隐士。仙人羽流。挺出尘绝俗之标。得定命延生之术。维后妃夫人之众。及嫔妄烈女之伦。内则之行后庭。中馈之助私室。或出或处。报暂见于两端。若智若愚。竟同归于一死。今则特开胜会。普度迷流。愿承佛日之光。来赴檀家之供。亲闻妙法。顿悟真空。勿留滞于尘寰。即升腾于乐土。(众和)归命顶礼常住三宝。

　　(施主作礼。表白唱言)。

　　一心奉供。十方法界。农民工商。医卜杂流。贵贱男女。十类人伦。并诸眷属。

　　惟愿不迷本性。承佛威光。今夕今时。受兹供养。

　　(表白振铃宣偈赞文)。

　十类人伦随十习　　顽愚明达各分朋
　服田力穑百工人　　坐贾行商医卜者
　事上奉公诸吏卒　　至于奴婢及倡优
　惟忠惟孝固无惭　　不义不仁宜见罚
　贫富繇天皆分定　　穷通有命岂人为
　十方人道众无央　　于此一时俱奉供

　　伏以自天降种。故并列于三才。得人为身。繇宿持于五戒。岂惟有学道之分。要知具成佛之缘。至于忠孝克修。奸贪莫化。皆性习之相远。致善恶之不同。士农工商之称四民。顽愚明达之分十类。惟医药卜筮之辈。及技术倡优之待。男女各得其朋。尊卑不失其序。名教内地。莫匪衣冠之家。远近外邦。固多朴直之行。寿夭穷通。其报若是。鳏寡孤独。此苦何言。只知蹈生死之轮。宁能入圣贤之域。元明外照。竟背失其本心。杂业交倾。将飘零于异趣。今则特开胜会。普度迷流。愿因佛日之光。来赴檀家之供。亲承法施。豁悟性空。勿眷恋于残躯。即升腾于乐土。(众和)归命顶礼常住三宝。

　　(施主作礼。表白唱言)。一心奉供。十方法界。四类受生。五趣所摄。山间海底阿修罗众。并诸眷属。

　　惟愿不迷本性。承佛威光。是夕今时。受兹供养。

　　(表白振铃宣偈赞文)。

　惟此化生天所摄　　执持世界与天争
　居邻日月是胎生　　护法乘通同鬼趣
　旦在虚空归水宿　　信知此类比旁生
　四生五趣摄还周　　北住须弥深入海
　众相山中为一种　　号称最劣少威神
　阿修罗道众无央　　于此一时俱奉供

　　伏以宿修十善。但成下品之因。区别四生。遂感陋心之果。专行利己。多为胜他。福虽强而报本非天。形极巨而手能障日。处众相山中。其威或劣。住大咸水底。所入最深。宝网雕栏。映行树参差之影。奇华名苑。出众禽和雅之音。居宫烧。则来苦具于三时。御饮食。则变青泥于一口。是为恶趣所摄。盖因邪见之坚。其有闻悦意女言。而遽尔兴瞋。共帝释天战。而终焉致败。逃身入藕窍。想多惭色。取月为耳珰。只成慢辞。但念不臧。岂明无诤。长怀暴戾。将鬼畜之为俦。都无慈心。何人天之有望。今则特开胜会。普度迷流。愿因佛日之光。来赴檀家之供。亲承法施。豁悟性空。勿眷恋于残躯。得升腾于乐土。(众和)归命顶礼常住三宝。

　　(施主作礼。表白唱言)。一心奉供。十方法界。𦦨口鬼王。三品九类诸饿鬼众。横死孤魂。并诸眷属。

　　惟愿不迷本性。承佛威光。是夕今时。受兹供养。

　　(表白振铃宣偈赞文)。

　诸饿鬼中名𦦨口　　以权引实故称王
　财分三品岂无因　　业报千差于此见
　食血食香非一类　　依山依水即为名
　阎浮地下闭幽区　　或处铁围偿宿罪
　别有夜叉罗刹鬼　　至于横死众伤亡
　十方饿鬼及孤魂　　于此一时俱奉供

　　伏以习悭贪之业。既非吉人。感丑陋之形。乃名饿鬼。是以咽垂大瘿。腹耸高山。足比枯柴。面同恶兽。火炬长然于口。针毛每刺其身。岂惟痛苦难言。抑亦饥虚莫告。阎浮提地下之正住。斫迦罗山间之别居。凡丘陵草木空荒之乡。及城邑街衢愦闹之处。固多此类。得脱何时。不善用心。墓下鞭尸而奚益。尚知活命。人中求食以为谋。至于被焚被溺之丧生。自刎自经之害体。凡兹短折。悉是伤亡。孤魂渺渺以无依。长夜漫漫而未旦。唱言水水。此鬼城内那得有之。䆿语刀刀。我王库中无如是者。今则特开胜会。普度迷流。愿因佛日之光。来赴檀家之供。亲承法施。豁悟性空。勿留滞于幽区。即升腾于乐土。(众和)归命顶礼常住三宝。

　　(施主作礼。表白唱言)。一心奉供。十方法界。阎摩罗王。地府十王。王妹神女。诸司官吏。并诸眷属。

　　惟愿不迷本性。承佛威光。是夕今时。受兹供养。

　　(表白振铃宣偈赞文)。

　信矣十王居地下　　阎摩罗号最称尊
　惟兹神妹亦分权　　善恶二童诸女吏
　十八大臣曾立誓　　同为治狱报初心
　洪伽噤等固威雄　　恶毒鬼俦咸佐理
　业镜火珠常鉴照　　诸司典执本公平
　十方地府众神司　　于此一时俱奉供

　　伏以善心初发。上天之宝殿先成。恶念才萌。下地之火城已具。故知现起之业行。可卜未来之报缘。惟阎摩罗之至神。住捺落迦之冥界。列华池于四处。悬铃网于七重。众鸟和鸣。香风芬郁。苦俱乐而间受。兄与妹以双王。因本无良。从极瞋而立邪誓。果还自熟。扑热铁而灌融铜。矧十八之大臣。及百万之精卒。繇当时有奉助治罪之愿。致此日得各任典司之称。所谓掌厅案之判官。与彼执文籍之童子。推鞫对验。固无枉滥。烧然冻冽。曷不辛酸。非诸神可专其权。实众生自感之力。久缠妄习。徒令旷劫拘囚。欲反真修。不出一心照了。今则特开胜会。普度迷流。幸因佛日之光。来赴檀家之供。亲承法施。豁悟性空。勿留滞于幽都。即升腾于乐土。(众和)归命顶礼常住三宝。

　　(施主作礼。表白唱言)。一心奉供。十方法界。八热八寒诸大地狱。诸独孤狱。受苦囚徒。并诸眷属。

　　惟愿不迷本性。承佛威光。是夕今时。受兹供养。

　　(表白振铃宣偈赞文)。

　八热正居南赡部　　四门十六号游增
　须知边住铁围山　　此是八寒诸狱处
　剑树刀山殃自受　　铁丸铜汁苦难逃
　维兹恶逆大阿鼻　　无数劫来无解脱
　别有泰山孤独狱　　城隍祠庙管新亡
　十方地狱众囚徒　　于此一时俱奉供

　　伏以非毁三宝。曾无归敬之诚。违逆二亲。罔念生成之本。其或六根圆造。至于一业单行。过之微者责亦微。罪之大者罚斯大。是心所作。自我之招。如夜书火灭而字存。若晓鉴形临而影见。极热极寒之异熟。恶因恶果之相成。斫迦罗两山间。日月神天不照。阎浮提八狱下。铁铜石火交陈。风吹剑树。则举体刺伤。汤涌灰河。则全身糜烂。既受斫于斤斧。复被啮于豺狼。捺落迦谓之恶人。阎摩罗诃为狱种。至若旷野独孤之处。盖从别业轻薄而言。繇不明自性之真空。故莫免此时之妄报。遥遥长劫。何知得脱之期。渺渺沉魂。谁反在迷之念。今则特开胜会。普度囚徒。愿因佛日之光。得赴檀家之供。亲闻妙法。顿悟圆乘。勿再入于阴区。即升腾于乐土。(众和)归命顶礼常住三宝。

　　(施主作礼。表白唱言)。一心奉供。十方法界。铁围山间。遍五趣中。鳞甲羽毛十类旁生。并诸眷属。

　　惟愿不迷本性。承佛威光。是夕今时。受兹供养。

　　(表白振铃宣偈赞文)。

　师子象王昭福德　　龟龙麟凤应休祥
　乌鸢燕雀是飞禽　　牛马犬羊为走兽
　鼍鳖鱼虾名水族　　蚊虻蝇蚁最微生
　蚖蛇蜂䘍毒心强　　鳞甲羽毛随业受
　正住铁围并海渚　　边居五趣悉周遭
　十方十类众旁生　　于此一时俱奉供

　　伏以禀愚痴之性。正见全乖。受陋劣之形。旁生是号。水陆空之居异。鱼鸟兽之群分。胎卵湿化之四生。休咎服循之十类。凤鸣而昭祥瑞。鹏集则表凶衰。吞钩之饵。见其多贪。赴火之明。怜其罔觉。具先知之智。岂复免于刳肠。有负重之功。亦终归于解体。以大制小。则递相食啖。随业论对。则更互酬偿。慨此辈之交倾。当何时而得止。至若张罗布网以夭其命。发机设阱以伤其生。方血污于刀砧。竟身糜于鼎镬。长怀极苦。牢结深怨。以兹自己之脂膏。饫彼不仁之口腹。如斯酷罚。非为横报之相加。验以前因。实是恶修之所致。今则特开胜会。普度迷流。愿因佛日之光。得赴檀家之供。亲承法施。豁悟性空。勿眷恋于残躯。即升腾于乐土。(众和)归命顶礼常住三宝。

　　(施主作礼。表白唱言)。一心奉供。十方法界。七七日内。七返受生。诸趣往来。中阴趣众。并诸眷属。

　　惟愿不迷本性。承佛威光。是夕今时。受兹供养。

　　(表白振铃言偈赞文)。

　补特伽罗为数取　　生经七日太匆匆
　如斯七七日才终　　决定受生随业转
　七趣往来无暂止　　四洲经历莫遑居
　略为十七种名言　　此类只凭天眼见
　别有泥犁分罪福　　随心感得巧风吹
　惟兹中阴众无央　　于此一时俱奉供

　　伏以从缘隐显。若镜像之有无。随业升沈。如井轮之高下。惟天上五衰之至。及人间四相之迁。三涂之出没纷纭。诸趣之往来杂沓。善恶极重者。即能感报。果因稍轻者。且复俟时。以未得于受身。故暂归于中阴。何死生之数取。繇罪福之转移。倏忽而终。寿量定于七日。变化而有。质状比于小儿。念念不臧。形形相续。识虽聪利。性只昏蒙。不离万法之中。强名六道之外。在天眼固应得见。非佛心莫能遍知。若此无归。诚为可悯。周流妄境。以随情正尔牵连。回入修门。至得道方为止息。今则特开胜会。普度迷伦。愿因佛日之光。来赴檀家之供。亲承法施。顿悟圆乘。勿眷恋于残躯。即升腾于乐土。(众和)归命顶礼常住三宝。

　　(施主作礼表白宣咒献供)。

　　我佛如来有献供养真言。谨当宣诵。

　　唵誐誐曩　三婆嚩　缚日啰　斛

　　(诵咒三遍毕。动铙钹)。

　　(法师想下堂十位圣凡。承兹法力。咸得受供)。

　　(表白白言)。

　愿因秘密　　不思议熏　　悉使微肴　　转成法供
　施诸六道　　十位群灵　　一时普资　　无不周遍

　　(施主作礼。表白唱言)。一心奉供　府城隍列庙　县乡坊系祀灵祠诸侯王众。并诸眷属。

　　惟愿不迷本性。承佛威光。今夕今时。受兹供养(表白振铃宣偈赞文)。

　当府城隍灵佑庙　　巍巍府主显威神
　祥刑自古祀皋陶　　[褎-禾+?]德于兹封列庙
　粤有明王诸往哲　　郡楼旗纛大将军
　惟斯贤圣邑中尊　　赫尔海神居庙食
　寺观官衙诸土主　　至于诸巷五通神
　匝城属县众灵祠　　于此一时俱奉供

　　伏以虹梁压水。据上下之要津。雉堞齐云。壮东南之会府。峨峨官宇。比比民居。必有真灵。共为庇荫。是以城隍列庙。里邑丛祠。咸显诸神。克亨厥祀。丰碑特立。既昭示于袖封。䆳殿宏开。用奉严于真像。莫不立功施法。助国安人。将俯答于祈禳。必大彰于威烈。凡兵戈厄难之际。及水旱疾疫之时。一有所求。罔不为应。但歆血食。曾未免于伤生。都无慈心。竟何思于责报。今则特开胜会。普济群伦。愿因佛日之光。来赴檀家之供。亲闻妙法。顿悟圆乘。勿眷恋于尘寰。即升腾于乐土。(众和)归命顶礼常住三宝。

　　(施主作礼。表白唱言)。一心奉供。近邑当境诸庙侯王。住居六神。家庭香火。并诸眷属。

　　惟愿不迷本性。承佛威光。是夕今时。受兹供养。

　　(表白振铃宣偈赞文)。

　近邑侯王诸庙食　　至于当境众神明
　住居中溜大明王　　门户诸神并主灶
　守井守庭俱奉职　　床公床母厕夫人
　方隅太岁土司神　　服事家庭香火众
　庄库所居并店肆　　田山蔬圃及坟茔
　维兹福德众神灵　　于此一时俱奉供

　　伏以阐至灵而护物。大庇乡闾。昭明信以事神。聿修庙祀。念聚庐而托处。知中溜之称尊。守禁忌于方隅。谨出入于门户。灶专饮食之用。井备水泉之需。卧床保以常安。奏厕赖其密佑。亲承佛嘱。莫妄扰于人居。无作神羞。冀默扶于世福。至若家庭之立像位。冢墓之有地祇。田山界畔之相分。仓库积储之甚盛。凡兹处所。悉有典司。如其清正。则但受香灯。或复奸贪。则恣求血肉。此之恶习。难以尽言。是权施。则行在利他。若实报。则业招自我。夙禀聪明之智。未免邪思。不知常住之心。焉求觉慧。今则特开胜会。普度迷流。愿因佛日之光。来赴檀家之供。大沾法施。豁悟性空。勿留滞于尘寰。即升腾于乐土。(众和)归命顶礼常住三宝。

　　(施主作礼。表白唱言)。一心奉供。本家上世祖祢亡灵。师友亲眷诸位神仪。并诸眷属。

　　惟愿不迷本性。承佛威光。是夕今时。受兹供养。

　　(表白振铃宣偈赞文)。

　天地既分人道立　　最初得姓是为先
　洪惟始祖及高曾　　逮我二亲咸荐福
　若或见存资福寿　　如其已逝必超升
　至于伯叔与诸姑　　兄友弟恭无不度
　师友外亲诸母氏　　等今披济不遐遗
　世间男女尽吾亲　　于此一时俱奉供

　　伏以自宗祧之阴骘。故能垂裕于后昆。繇梵福以冥熏。是曰追荣于上世。然则奉先思孝。莫如崇德报功。故夫近从高曾。逮及父母。已迁神于昭代。或侍养于余年。怀正见。则再返人中。造重愆。则竟沦下地。纵耽天乐。尚何免于五衰。别证仙身。亦还来于诸趣。事战争而兴大忿。逐飞走以作旁行。灵风肃肃。知其为神。饥火炎炎。谓之曰鬼。出没四生之境。罔念超际。回旋六道之轮。何当止息。其有勤修至行。深会圆乘。想密契于无生。必高登于上品。尽大地莫非亲眷。等成㧞济之缘。历旷劫所有怨仇。悉动解除之念。今则特开胜会。普度迷流。愿因佛日之光。来赴檀家之供。欣闻妙法。豁悟真空。勿留滞于尘寰。即升腾于乐土。(众和)归命顶礼常住三宝。

　　(施主作礼。表白唱言)。

　　一心奉供(受荐某人神仪)。

　　惟愿不迷本性。承佛威光。是夕今时。受兹供养。

　　(施主作礼表白宣咒献供)。

　　我佛如来有献供养真言。谨当宣诵。

　　唵誐誐曩　三婆嚩　嚩日啰　斛

　　(诵咒三遍毕。动铙钹)。

　　(法师想随筵神众。及亡灵等。承兹法力。咸得受供)。

　　(表白白言)。

　愿因秘密　　不思议熏　　悉使微肴　　转成妙供
　施诸神众　　及以亡灵　　一时普资　　无不周遍

　　(表白振铃献六种供养。白言)。

　　慧灯散夜月之辉。定水湛秋空之色。华严万行。果满一乘。入此室者。唯闻诸佛功德之香。作是观者。但见禅悦法喜之食。莫不即事即理。唯色唯心。悉会正宗。全成妙供。我佛如来有普供养真言。谨当宣诵。

　　唵阿㰤啰　阿㰤啰　萨缚苾地耶　䭾啰布尔底　莎缚诃

　　(诵咒三遍毕。动钹)。

　　(法师想法界六道一切群生。及随筵神众诸亡灵等。承兹法力。咸得受此六种妙供。悉皆周足)。

　　(表白振铃修法供养。白言)。

　　备行斋法。悉入教门。要识事为。全归理趣。是以发心措意。屈膝低头。烧香散华。然灯奉食。莫不资成于圆观。咸令助显于正因。以如仪虽有多端。若随智无非三谛。然则欲知斯道。岂外此宗。达万法性相皆空。即一念思惟如实。更须诵圣人所说之典。俾克符自己得解之灵。悟修行处。于是为真。示供养中。以兹为胜。

　　我佛如来有法供养真言。谨当宣诵。

　　唵萨婆怛他揭多　悟呬(音戏)耶　摩诃钵哩钵底布阇瞑伽　三慕达罗　窣癹罗拏　三末曳(平)𤙖

　　(诵咒三遍毕。动钹)。

　　(法师当知前来所奉一一供事。并是财施。今诵大乘。乃是法施。财以养命。惟资福业。法以开性。是为智度。二施并运。方名溥济之道。况前财施。皆有慧观方便以体道之。则知一一供事无非法施财外无法。法外无财。二施平等。皆即三谛。作此想时。六道群生咸蒙法喜。各得解脱)。

　　(表白举经或咒。大众旋绕诵毕。宣偈回向。不必繁辞)。

　愿以此功德　　普及于一切　　我等与众生
　皆共成佛道

　　(众动铙钹。请法师升座说法要)。

　　法界圣凡水陆胜会修斋仪轨卷第五
卍新纂续藏经第 74 册 No. 1497 法界圣凡水陆胜会修斋仪轨


　　法界圣凡水陆胜会修斋仪轨卷第六

　　宋四明东湖沙门　志磐　谨撰

　　明古杭云栖后学　袾宏　重订

　　(法师面道场升座。为六道开说法要。指归净土。令修念佛三昧。求愿往生)。

　　汝辈六道佛子。自入道场。屡闻法要。所谓发起圆常正信。归依一体三宝。行大乘忏悔。立四弘誓愿。而又获闻大乘妙戒无作之法。乃至一香一华。明灯奉食。幢幡璎珞。歌颂赞叹。六尘供事。互遍庄严。一一无非备明法华开显之事。究竟圆融三谛之理。将使汝辈开发妙解。达兹万境唯是一心。谛观一心本不可得。随心而造。不碍缘生。若依若正。若色若心。妙观观之。无非妙法。然而此土浊恶。障重机疏。纵有进修。难于成办。仰荷如来有异方便。曰观佛三昧。俾于阿弥陀佛极乐净土。专心系念。遂得往生。我释迦世尊。于此娑婆世界。曰极苦秽土。以折之。故其地泥沙荆棘。恶道充满。其时寒暑昼夜。推迁无常。其人胞胎受生。男女杂沓。其衣食幸勤造作。粗恶分段。但增业障。其寿命短促。朝暮不测。示如是种种诸苦。教人起心。生大厌恶。于彼佛世界。曰极乐净土。以摄之。其地宝池琼苑。无三恶道。清净光明。其时无寒暑昼夜。其人莲华化生。纯丈夫相。其衣食随念而至。珍奇美妙。惟成法喜。其寿命同于彼佛。久长无量。示如是种种乐事。教人起心。生大欣慕。故世尊因韦提希发起。为说十六妙观。以为求生之要。先观落日者。所以标想西方。而令向彼佛也。良繇此能想心。本具一切依正之法。今以具日之心。想于即心之日。令本性日显现其前。惟心与日皆是法界。作是观者。名日观成也。日观既尔。余观例然。次观水。观地。观树。观池。及以总观。凡此六观。皆观彼土之依报也。次观座。观像。观佛。观二菩萨。普观。杂观。凡此七观。皆观彼土之正报也。次三观者。观三辈九品往生。令其舍劣而取胜也。又经云。是心作佛。是心是佛。言作佛者。显佛从修。非是自然。全是而作。全性成修。故曰心作也。言是佛者。显佛本自具。非从修得。全作而是。全修成性。故曰心是也。汝辈六道群灵解此妙义。应当依法用观。修此三昧。是则繇三昧力。繇佛摄受力。繇本有功德力。会三力于一时。收成功于一念。便可不离当处。坐宝莲华。不逾刹那。往生彼国。即心念佛。慕果修因。祖有诚言。可弗努力。我今奉为六道佛子。皆同一心。称佛名号。求生净生。愿佛慈悲特垂摄济。

　　补

　　后学云栖　袾宏

　　上来所说观想念佛三昧已竟。今当更说持名念佛三昧。窃惟净土之为教也。肇始于释迦世尊。阐扬于历代贤圣。于是以念佛一门而分四种。曰持名念佛。曰观像念佛。曰观想念佛。曰实相念佛。虽有四种之殊。究竟归于实相而已。又以前三约之为二。一为观想。一为持名。观想。则十六观经言之详矣。此论持名。则阿弥陀经云。闻说阿弥陀佛。执持名号。若一日。二日。乃至七日。一心不乱。其人临命终时。阿弥陀佛。与诸圣众。见在其前。是人终时。心不颠倒。即得往生阿弥陀佛极乐国土。此万世持名念佛从出之大原。乃金口所亲宣之妙法也。古德云。观法理微。众生心杂。杂心修观。观想难成。大圣悲怜。直劝专持名号。良繇称名易故。相续即生。此阐扬持名念佛之功。最为往生净土之要。若其持名深达实相。则与妙观同功。上上品生。当不疑矣。现前诸佛子。如前忏悔门中。二乘圣人。圆心大士。乃至等觉。尚须忏悔。既彼均当忏悔。岂不咸应往生。而况位在凡夫。生居学地者乎。我今奉为六道见前诸佛子等。皆同一心。称佛名号。求生净土。愿佛慈悲。特垂摄济。

　　(法师同大众。及六道佛子。同音称唱西方佛菩萨号。行十念法。法师想六道佛子。闻法之故。心开意解。皆同念佛。求愿往生。阿弥陀佛及诸大士。以慈威力而摄取之。即使六道念佛众生。顷刻间。乘宝华台。得生彼国)。

　　(表白为施主推广施心。发度生愿。白言)。

　　靖惟十方所有群品。虽地居文物之盛。及人多佛法之传。六根闇蔽者则所不知。五苦沉沦者于兹弗觉。况遐方远地之处。有愚人聋哑之徒。但求自谋衣食之常饶。岂闻普度水陆之为益。至于贫穷困滞。疾病萦缠。在牢狱以被囚。处卑小而受制。虽存慕仰。何得修营。既自弃于良缘。亦焉蒙于善利。兹因斋会。特发施怀。率六趣之迷伦。陈一心之弘誓。若疑若信。或自或他。咸慰满于所期。俾圆成于斯愿。

　　(表白为施主代为六道群生不曾归依三宝等者。劝陈十愿)。

　　修斋功德。一分奉为法界六道一切群生(下去例称此句)。不曾归依佛法僧者。代伸归依。当愿　三宝慈光。常垂加护。不曾礼赞佛法僧者。付伸礼赞。当愿　三宝慈光。常垂护念。不曾供养佛法僧者。代伸供养。当愿　三宝慈光。常垂摄受。不曾忏悔三世重罪者。代伸忏悔。当愿一切业障。即得清净。不曾劝请诸佛住世者。代伸劝请。当愿转妙法轮。普利法界。不曾随喜修行大乘者。代伸修行。当愿若自若他。圆成行愿。不曾回向勤求佛道者。代伸回向。当愿普与群生。同入佛智。不曾发龙上求下化者。代伸发愿。当愿佛道圆成。众生普度。不曾念佛求生净土者。代为求生。当愿早托莲胎。华开见佛。不曾发心求菩提道者。代为发心。当愿一向圆修。即成究竟。

　　上来奉为罪障深重。不闻三宝法界群生。劝陈十愿。用结胜缘。植菩提因。期心果觉。

　　(表白为施主。代为七趣十类群生。各悔业因。进求解脱。劝发十愿)。

　　修斋功德。一分奉施十方法界(下去例称此句)。诸天道中。着乐无厌。五衰忽至。一切众生。当愿进慕真常。早蒙解脱。诸仙道中。抗志虚无。保守幻质。一切众生。当愿进学无生。早蒙解脱。诸福德神。典司阴阳。兴灾降福。一切众生。当愿进慕真修。早蒙解脱。诸人伦中。求名贪利。汩没风尘。一切众生。当愿进学大乘。早蒙解脱。诸修罗中。好行瞋恚。斗战不已。一切众生。当愿息诤兴慈。早蒙解脱。诸饿鬼中。饥渴逼切。历劫受苦。一切众生。当愿渴恼蠲除。早蒙解脱。地府主吏。记注生死。判决狱囚。一切众生。当愿执法宽慈。早蒙解脱。诸地狱中。有间无间。历劫受苦。一切众生。当愿罪性本空。早蒙解脱。诸旁生中。递相吞啖。刀砧受死。一切众生。当愿怨业顿空。早蒙解脱。诸中阴中。七趣往来。数取生死。一切众生。当愿不昧己灵。早蒙解脱。

　　上来修斋无量功德。回施七趣十类群生。殷勤劝发十种大愿。咸被鸿恩。圆成施度。

　　(表白为施主代为法界君臣民庶。贵贱男女。各悔业因。进求解脱。发四十八愿)。

　　修斋功德。一分奉施十方法界(下去例称此句)。中华正统。边方远国。有道无道。一切君王。当愿慈念苍生。德化天下。正后元妃。夫人采女。承事宫掖。一切女贵。当愿母仪四方。柔道奉上。储宫藩国。帝子王孙。男女长幼。一切贵眷。当愿事上以忠。长守富贵。辅君治国。宣化牧民。居中在外。一切官僚。当愿忠恕存诚。安人济物。亲提师旅。统制边方。为国忘躯。一切将士。当愿军政修明。四维畏服。䇿名为臣。遭谗被逐。或罹非命。一切官僚。当愿事迹彰明。得全忠节。行师失律。干犯军令。遭罹重谴。一切将士。当愿忠义在怀。保全身世。经明行修。隐居教授。不求闻达。一切贤儒。当愿师道尊严。大明素学。正意出家。虔修三学。道果未熟。一切僧尼。当愿不退初心。终成正觉。志慕长生。精心修炼。大丹未就。一切道流。当愿方便先成。回心佛道。田野耕桑。拾薪采果。食力为养。一切农民。当愿地利丰饶。全家温饱。百工众技。仰食四方。勤苦无成。一切人伦。当愿售卖有方。衣粮无乏。医专治疾。卜以决疑。术业未成。一切人伦。当愿为学精明。济人利物。行舟海国。列肆市廛。所求未遂。一切人伦。当愿物货济通。丰家富国。贪名逐利。干谒四方。奔走勤劳。一切人伦。当愿清心寡欲。乐天知命。府史胥徒。私居执事。奴婢走使。一切人伦。当愿用心公忠。处身廉谨。攻城略地。喜立事功。好杀生灵。一切人伦。当愿慈爱在怀。敬重物命。渔猎屠刽。为利杀害。贩肉自活。一切人伦。当愿亟起慈心。顿抛恶业。师巫咒术。左道惑众。诡秘怀奸。一切人伦。当愿止息邪心。回趋大道。伶优淫乐。艳歌媚舞。眩卖女色。一切人伦。当愿自悔自惭。改从正业。从军出戍。斗战身亡。滥被军诛。一切人伦。当愿思悔昔愆。永消恶业。干戈扰乱。转徙他乡。遇寇遭伤。一切人伦。当愿获值善人。提携全活。刀杖枷锁。非法囚禁。遭罹王难。一切人伦。当愿得值公明。早获原放。虎狼毒蛇。罗刹恶贼。风火水难。一切人伦。当愿常起慈心。不敢加害。中药中蛊。自刎自经。墙压焚溺。一切人伦。当愿宿业消亡。复归善道。天雷诛击。冢讼征呼。先亡复连。一切人伦。当愿解释前因。各求超度。怨家急取。狱鬼误收。邪鬼侵陵。一切人伦。当愿宿善提持。应时放释。世智辩聪。好事文笔。毁渎佛法。一切人伦。当愿回赞大乘。顿消邪见。愚騃无知。鄙陋下劣。不信三宝。一切人伦。当愿深信菩提。发明妙智。四体不勤。终日放纵。怠弃诸事。一切人伦。当愿持身勤谨。综理正业。受人役使。奔走道途。劳苦不息。一切人伦。当愿早遂宽闲。随求自足。酣酒嗜色。博弈遨游。破家荡产。一切人伦。当愿立志保身。重兴祖业。水陆往来。持刀强劫。穿窬为盗。一切人伦。当愿改悔前心。重寻正业。争财夺产。被谤遭谗。结成咒诅。一切人伦。当愿解释怨仇。不求加报。言语相违。交争不止。竞相殴击。一切人伦。当愿两意相和。不成怨结。献谄怀奸。挤排贤善。唯求自利。一切人伦。当愿忠正居心。推尊贤哲。信谗恶直。嫉妒贤良。我慢自高。一切人伦。当愿乐听忠言。喜亲有德。恶口两舌。好行瞋骂。阴毒害人。一切人伦。当愿永绝恶言。慈心待物。癫痫霍乱。中气中暑。客忤魇死。一切人伦。当愿不失本心。早逢妙治。瘵劳瘟疫。痈疽蛊胀。恶疾萦缠。一切人伦。当愿早值良医。获全性命。盲聋挛躄。中风瘫痪。四肢残废。一切人伦。当愿早遇神方。获全身相。鳏寡孤独。贫困饥寒。老病无归。一切人伦。当愿获依仁贤。终身给养。妒宠恃恩。骄奢淫悍。帷箔不修。一切人伦。当愿内训闺房。守志正洁。夫妇年高。祈求子息。未获如愿。一切人伦。当愿生福德男。承家继业。未离襁褓。乳绝夭殇。薄福婴孩。一切男女。当愿神物护持。延寿无病。堕胎伤孕。子死腹中。产难不出。一切女伦。当愿子母两全。保安性命。不孝父母。弗育妻孥。怨积心离。一切人伦。当愿回心孝慈。悔除前业。五逆十恶。不仁不义。不忠不信。一切人伦。当愿实心改革。悔除往罪。

　　上来修斋无量功德。回施法界一切群灵。殷勤劝发四十八愿。宜悔业因。即蒙超度。

　　我佛如来有果愿真言。谨当宣诵。

　　娜谟啰怛娜怛啰耶野　那莫㫊唎耶　婆路枳谛湿缚啰耶　菩地萨埵野　摩诃萨埵野　摩诃迦噜泥迦野　萨缚祢缚素啰　那么塞讫[口*履]𦍞　三么三么　努跛啰布啰臡　三么件陀缚皤枲𦍞　伽誐娜弭秫第　目底跛啰陛　惹曳弭惹曳　迦野𡫸摩阇播娜野你　祢涩跛摩阇没陀弭输陀你输陀野　萨缚亸诧誐跢秫第　钵头么弭输陀你　莎缚诃

　　(诵咒三遍毕。动铙钹)。

　　(法师想法界群生。因兹普度。咸到道场。既屡蒙法喜之益。复能陈广大之愿。愿行成就。用严法身。不退此心。可期佛果)。

　　(表白说偈赞三宝。宣疏回向。此偈出神变加持经。偈云)。

　稽首十方三世佛　　三种常身正法藏
　胜愿菩提大心众　　我今皆悉正归依

　　说偈仰赞法界三宝。愿于后时再垂明证。兹日粤有奉三宝某人。修营法界圣凡水陆普度大斋。宣行法事。今已告圆。具有疏文。谨当披读。

　　(表白宣疏毕。法众进前分读献状。候都读毕。复一人读功德司知委文牒)。

　　(表白为施主及大众说自庆偈云)。

　　即法界理。起法界心。对法界境。修法界供。向十方佛。赞说大乘。从大悲门。普度六道。三檀等施。六行俱成。是则名为真法供养。修斋事毕。庆己庆人。愿诸圣贤。肠以护念。

　　(表白振铃诵咒发遣。白言)。

　　清夜向阑。胜筵将散。备行斋事。允协物怀。示多仪必有初终。揆盛礼当全迎送。惟圣人尊居常寂。本绝去来。俾凡情彻悟真归。岂无方便。资之法力。被以佛光。左提右掣。而尽空七趣之伦。前进后趋。而优入九连之品。既得生于乐国。即回念于尘寰。常如是起大悲心。极未来弘普度道。

　　我佛如来有发遣真言。谨当宣诵。

　　唵　么讶罗　穆羯叉　目

　　(诵咒三遍毕。动钹。回绕座席。送圣贤出道场外。化炼财马)。

　　(法师想诸圣贤。各以己之威德。摄济六道。令其各舍本业。转生净土。一切大众。莫不欢喜踊跃而去)。

　　法界圣凡水陆胜会修斋仪轨卷第六

　　No. 1497-A

　　水陆仪文。世传起自梁武帝。昔白起以长平一坑。至四十万。罪大恶极。久沈地狱。无繇出离。致梦于武帝。武帝与志公诸师议㧞救之䇿。知大藏有水陆仪文。祷之。则光明满堂。繇此举行。传之后世。而今藏并无其文。金山寺之本。亦前后错杂。不见始终头绪。时僧行者。亦复随意所作。各各稍殊。南都所绘上下堂像。随画师所传。奉为定规。颇不的当。而启建道场者。化募资费。累月累年。始克成就。陈设繁文。以致士女老幼。纷至沓来。如俗中看旗看春。交足摩肩。男女混乱。日以千计。而不免褺渎圣贤。冲突鬼神。失多而过重。有祸而无功。多致道场不终其事而感恶报。甚可惧也。惟四明志磐法师所辑仪文。至精至密。至简至易。精密而不伤于烦长。简易而不病于缺漏。其本止存四明。诸方皆未之见也。予为订正。重寿诸梓。以广流通。虽然。亦不可易易举数数举也。易则必至于数。数则自生夫易。繇是疏于诚敬。多诸过愆。则求福而反祸矣。幸相与慎之。(竹窗三笔中录出)
