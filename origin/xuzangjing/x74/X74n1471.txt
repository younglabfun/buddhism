卍新纂续藏经第 74 册 No. 1471 华严清凉国师礼赞文


　　No. 1471

　　华严清凉国师礼赞文(并叙)

　　长水法孙(智肱)述

　　吾祖贤首国师。开宗判教。经穷一代。义绝百家。解释唐则天圣后朝。所译华严。至十九卷。大愿未终。奄然真寂。清凉始登贤首法席。传习起信等义。念学无常师。遂人询北礼。法仿南求。负笈四方。撗经三学。复趋贤首绛纱。偶师迁化。师之门徒。虽高甲宗一慧苑慧英等辈。续其余藁。皆不系先古。清凉遽发慨然之叹。故别制新经疏二十卷(或开为四十卷)。随经演义钞四十卷。(或开六十卷或开八十卷)其疏钞皆不违先师之意。贤首门生。实若星繁。白眉青眼。拔萃超群。道契缘符。心传口授。独清凉一蟾孤朗。大宋高僧传。义解科中。藏师传末云。华严一宗。付授澄观(国师讳也)。又师撰随文手鉴一百卷。华严纲要三卷。法界玄镜一卷。镜灯说文一卷。三圣圆融观一卷。华严圆觉四分中观等经律关脉三十余部。华严七处九会华藏界图。心镜说文一卷。大经了义备要三卷。唐圣诞晨对御谈经文。兼一家祖述。诗表笺章。总八十余卷。斐相国云。古锦纯金。随器任用。良以投机授法。海应多波。奥义雅谈。其归一揆。历九宗圣世。为七帝门师。俗寿一百八。僧腊八十三。形长九尺四寸。垂手过膝。目夜发光。昼仍不瞬。言论清雅。动止作则。才供二笔。凡著述见流传者。四百余卷。(云云)以国师地位高深。解行幽邃。力扶大教。智烛宏宗。纵浩博渊微之学。毕一代佛言者。贤首之后。袭有我师。功归清凉也。每岁仲冬。诸方咸以贤首忌晨。专致赞供。诸祖附列而已。嘻推功祖德清凉当克独祭近得瓯越。的本传神。宗密僧睿二法师。拱侍香几。冰姿高朗。风神超迈。巍峨若存。觌者畏爱。特轮长利。觅工传写。适三月初六日化旦。聊陈薄禴。雅多同学。咸扣余曰。盛致肴馔。缺如赞章。请从属文。贵参古式。乃不揆梼昧。略伸赞咏。传习华严疏钞。祖述清凉章句者。推功企恩。力行祭享。不亦宜乎。每位用义龙为称者。贤首初见云华俨师。能设数问。皆出意表。俨师嗟曰。此来义龙辈。尚罕扣斯端。何计仁贤。发明耳目。又高僧慧荣自志曰。学习三十年。不号义龙。誓不归迹。后果声振弥远。又清凉五台华严疏。就梦身为龙。头枕南台。尾蟠北台。化多分照而去。流通之吉兆也。又斐相国。奉来作清凉妙觉塔铭。铭曰。来俾图形。相即无相。海印大龙。蟠居方丈。今此以义龙称耳。若考清凉菩萨。功德难思。义龙何啻。初学无疑。

　　(行者入道场敷具礼三拜互跪秉炉唱云)。

　　恭以。通方妙术。终古冲规。遍七处九会。以常宣。具六相十玄。而广说。义海之波澜浩瀚。一极唱高。教门之诠旨圆融。二乘绝听。毛分不移。而撗该法界。刹那无动。而竖贯长时。竭性相之洪源。彻果因之坦道。超众典。比山推于峻岳。摄群经。犹川注于穷溟。朗金乌。夺众景之光。皎玉兔。掩余星之彩。幽深匹测。秘密难思。非下地之能知。必上根而可入。爰自龙宫选妙凤阙翻灵。杂华烂漫于西干。具叶芬芳于东夏。无私驾说。五天迓惠于真风。不御弘宣。万国其䨦于法雨。圆明主伴。代不乏人。应感圣凡。时新后哲。贤首始歌于白雪。清凉继唱于阳春。本雄诠。开五教之蹊。体大法。导十宗之径。示形禹族。降迹唐朝。慕花中瞻卜之香。羡林内旃檀之贵。剃除须发。拌弃衣簪。旷然出三界之家。豁尔窹四生之梦。辩才天纵。学问生知。为七帝之门师。历九宗之圣世。德云叆叇。名翼翩翻。综缁侣以孤标。统僧伦而独步。化缘寂处。将花残柳谢之春。能事毕时。仅莺啭燕来之序。讳晨旦偶祭享宜陈略声巴俚之词。聊荐藻苹之供。薄酬法乳。微报鸿恩。希道眼以洞明。冀他心而昭格。师资感应。水月光临。鉴我虔诚。乞垂迂降。

　　(礼一拜起互跪秉炉请云)。一心奉请。华严教海贤首义龙。第六祖师清凉尊者(三请三拜然后说偈)。

　稽首华严菩萨海　　普贤悲愿久修心
　四依德行妙通依　　五地功熏难胜地
　三观已深超解脱　　十身将证入圆融
　分形普化寄唐朝　　说法遍沾生禹族
　声震寰中咸轨范　　名闻世表尽宗师
　经龙律虎间生才　　僧统国师昙萼瑞

　　(至此陈白不然则修一疏宣之)。一心顶礼。华严教海贤首义龙。出胎分庆时身清凉尊者(从清凉字和之)。

　四依应迹生王族　　十月形成出圣胎
　祥瑞希奇动众心　　光明焕赫惊邻室
　照世星眸藏襁褓　　悬河海辩拥衣衾
　善才法尔又童真　　性德重开珍宝藏

　　故我一心归命顶礼(下皆仿此)。一心顶礼。华严教海贤首义龙。嬉童入寺时身清凉尊者。

　福拟百童严塔像　　嬉游众艺聚泥沙
　差无白马诣青山　　悦有宝林逾云岭
　扫洒六尘求解脱　　跻攀四智学菩提
　一周岁曜发灵机　　三藏微言皆晓达一心顶礼。华严教海贤首义龙。奉恩落䰂时身清凉尊者。

　祝发染缁除俗态　　奉恩遵禁入僧伦
　金刀剪剪绿丝飘　　玉玺辉辉黄来镇
　窣堵福超功德重　　周罗发尽垢尘轻
　形权心实妙难思　　便是德云从定起一心顶礼。华严教海贤首义龙。群经注演时身清凉尊者。

　调理筌罤游智刃　　从容科节锐词锋
　楞严圆觉洞能诠　　般若涅槃明所解
　文锦江心垂玉钓　　义花浪底掷金钩
　洪涛本意撷鲸鳌　　十四轻罾方便设一心顶礼。华严教海贤首义龙。精传诸论时身清凉尊者。

　宗释核(上革切)研咸秉志　　深探慧学不师心
　十城封赏健萤牕　　五日驰名工雪几
　起信瑜伽亲指授　　因明宝性力师承
　纵横九论鼓声雄　　刚助肇公谈四绝一心顶礼。华严教海贤首义龙。优游观法时身清凉尊者。

　导达大方窥佛眼　　澄渟衍行迥禅心
　莲花止观去情游　　法界色空亡相入
　台岭明明藏智地　　终山历历现心地
　还源深寂洗尘劳　　忽证普光平等理一心顶礼。华严教海贤首义龙。圆明众戒时身清凉尊者。

　本期补特皆成佛　　才净尸罗福施生
　声闻轨辙究端倪　　菩萨车秉重控御
　律悟开遮偏妙处　　戒登楼阁最高层
　十弘要(平声)誓紧浮囊　　三聚妍媸悬宝鉴一心顶礼。华严教海贤首义龙。无名师证时身清凉尊者。

　法界湛然超语迹　　宗门离念以心传
　教穷源本达枝流　　禅悟𤀹(私闰切)深参骨髓
　虚寂观中空寂趣　　无名师表离名求
　洞明说默两镕融　　岂比算沙徒自困一心顶礼。华严教海贤首义龙。闻经能演时身清凉尊者。

　尽诧涅槃心易晓　　谁醒(平声)差别智难明
　不乘圆满大因轮　　曷到汪洋真果海
　无尽指归观掌上　　难思法术印胸中
　再周能演动诜言　　法界洪规今在汝一心顶礼。华严教海贤首义龙。五峰祈请时身清凉尊者。

　圣智冥加祈宝积　　威神与力藉龙尊
　十年麟笔贯花心　　五顶凤笺标月志
　真侣恳求敷创义　　法师开拓演新文
　赤髭白足两弘真　　瓶泻云兴良可喻一心顶礼。华严教诲贤首义龙。通儒助释时身清凉尊者。

　俗学无裨虽佛诫　　道儒会释始通方
　本操五教作权衡　　兼握九经为㪷赤
　道德逍遥庄老志　　诗书仁义孔颜心
　四围章句五明宗　　十翼百家咸顾习一心顶礼。华严教海贤首义龙。疏成感梦时身清凉尊者。

　法食庆文犹吐凤　　传芳吉兆梦成龙
　辉空鳞鬣亘双台　　耀世光明逾皦日
　奋迅侃梭昭变化　　分飞雷剑谶流通
　百川入海味同咸　　制锦操刀功不浅一心顶礼。华严教海贤首义龙。笺经普化时身清凉尊者。

　五色云凝天上瑞　　八方人拥地中仙
　九州庆溢扇慈风　　四海遐飞沾法雨
　绛帐挥松传百众　　黉堂谈柄烈千徒
　名曹大手尽枢衣　　殉命奔趋求发药一心顶礼。华严教海贤首义龙。群英杂述时身清凉尊者。

　述义属文遗辅相　　摛毫丽藻惠公卿
　七家贵宦笥珠珍　　十寺名僧囊锦绣
　二要五篇三圣观　　诸关双镜九经图
　蟠根耸本杂花功　　布叶垂阴章句力一心顶礼。华严教海贤首义龙。新经译赞时身清凉尊者。

　增辉妙理因乌茶　　圣睿同翻预译场
　讲赞何烦梦易(入声)头　　弘通不假仙呼药
　花开锦上重重媚　　云起长空片片新
　圣法高谈悟帝心　　国师仍赐清凉号一心顶礼。华严教海贤首义龙。谈真历遇时身清凉尊者。

　寿永九宗天子世　　德高七帝国王师
　四方卓荦拜先生　　三教清英推首坐
　葵藿心倾光俗谛　　桑榆日晚畅真猷
　诗章笺表动严宸　　对御谈经欣庆会一心顶礼。华严教海贤首义龙。韬光顺寂时身清凉尊者。

　缘尽四心同有灭　　韬光三月示无常
　重臣缟素怆贤心　　皇帝辍朝凄圣意
　石室葬龛蒙国礼　　兴唐塑貌动天文
　阇维舌固朵红莲　　舍利数千光色润

　　(至此复跪秉炉运想披陈五悔)。

　　普为四恩。三有法界众生。悉愿断除三障。归命忏悔(或运逆顺十心于理无爽)。

　　至心忏悔

　忽忘广大毗卢性　　妄跃无涯苦海津
　波荡千华本佛心　　沤成五蕴众生相
　十身妙好拘形壳　　十智光明堕惑情
　一法才迷万法迷　　一尘暂起诸尘起
　顿差三德成三毒　　岂达凡心即圣心
　十刹常光瞽不窥　　十方遍说聋无听
　虽登毗奈如狂象　　已属摩罗若哑羊
　六相全亏朗智灯　　十玄镇缺悬明镜
　百非四句增轻谤　　万劫千生结重愆
　我体真空观慧门　　全修全性圆融忏

　　忏悔已至心归命三宝(下皆例此)。

　　至心劝请

　毛孔微尘容佛处　　刹那劫海说经时
　镜光帝网道场中　　愿转法轮穷后际

　　至心随喜

　十方三世微尘佛　　八相圆成众善根
　六道诸乘行愿因　　随喜皆修功德海

　　至心回向

　愿学普贤深信解　　圆修万行等虚空
　菩提实际与众生　　回向湛然真法界

　　至心发愿

　不舍千轮功德海　　常持十本大华严
　普招群品剖尘经　　遍拉众生刳识藏
　在果在因能说法　　居凡居圣善修心
　即于普眼见遮那　　不离普贤观妙德
　三圣圆融归当念　　十身无碍应尘方
　未来劫刹道场中　　等愿法王称长子自归于佛。当愿众生。体解大道。发无上意。自归于法。当愿众生。深入经藏。智慧如海。自归于僧。当愿众生。统理大众。一切无碍。

　　华严清凉国师礼赞文一卷
