卍新纂续藏经第 74 册 No. 1493 供诸天科仪


　　No. 1493

　　供诸天科仪

　　清广州宝象林释迦沙门　弘赞　集

　　供天一法。本出金光明经修忏时。设供三宝诸天。然其檀场。惟安功德天座于佛左边。道场若觉更安大辩四王座于佛右边。若准新经。令画天像。至于请时。位序主客尊卑。次则总请八部。后乃三请功德天。七诵天咒。以召天女。及其徒属。以此天是道场法门主故。古师列十六诸天。后增日。月。龙王。阎罗。为二十。今人增至二十四。既无位座。亦失次序。若修忏时请。忏法中自有恒式。今虽非修忏。惟是设供。亦须知位次尊卑。论言行则功德大辩为尊。论主领则梵释居先。兹按忏法。事当尊主。复检新旧两经。兼请八部。乃至风火水神。方合经旨。此不别列风等。以彼是八部所属。请八部。即已兼之。中有虽非对扬。而皆赴集金光明会。爱乐大乘。流通正法。大有呵护之功。昔神焕法师曰。世人论天。或十二。或十六。或十八。皆准鬼神品增减。无拘也。今欲定尊卑。亦良为难。如鬼子母。罗刹也。岂当与大梵同列。有女名功德。男名散脂。今有以功德居上。梵释次之。后列散脂鬼母。岂非失序。因检讨大藏。作诸天传。随位释之。盖天有主客。有男女。有本迹。有显晦。梵王为三界主。帝释为忉利主。四王为八部主。若功德大辩。但客寄耳。功德寄北天。大辩寄山泽。初无主领。兹所谓主客也。功德。大辩。树神。地神。摩利。鬼母。并女质。余则男身。所谓男女也。金刚密迹。五百徒党。皆大菩萨。本也。现居神位。迹也。所谓本迹也。大辩对佛宜扬正法。虽位处客寄。身示女质。而言行则显。或但作影响。不事敷扬。纵权有统主。现丈夫形。而言行则晦。所谓显晦也。知此四端。可与言天矣。今按忏法。及天传。条列于左。俾无失序也。

　　○一净水赞(如常可知)

　　○二诵咒洒净坛场(诵大悲咒或三遍七遍。随意。次称云)

　　南无本师释迦牟尼佛(三称)

　　○三表白(胡跪白言)

　　恭惟如来御世。不离本际。而化被三千大千。随机利见。而教设五乘十乘。定慧庄严。现自他受用之身。光明遍照。成幽显俱沾之益。一音演说。众得随解。为四生之慈父。九界之独尊。机感缘至。冥应若响。故于金光明会上。显密齐彰。天龙感益。利乐无边之众。(某等)自愧业缘障重。不闻金口亲宣。幸植微因。兹睹大雄之遗训。谨遵圣教。敬陈苹仪之微供。恭奉
三宝。天龙八部。一切圣众。伏愿
慈光俯降。鉴我忱诚。早获解脱于苦津。俾得顿超于乐地。

　　○四礼请三宝

　　(心随身口。一心顶礼。了知此身。如影不实。能礼所礼。心无所得。然后手擎香炉。胡跪请言)。一心奉请。毗卢遮那牟尼世尊。不起真际为群生。与众俱来受供养。(众同和云)香花请。香华请(下和准此)。一心奉请。金光明会上诸佛世尊。并尽十方遍法界。过现未来一切尊佛。不起真际为群生。与众俱来受供养。香华请。香华请。一心奉请。金光明最胜王经。并尽十方遍法界。过现未来一切尊法。我今三业如法请。惟愿显现受供养。香华请。香华请。一心奉请。金光明会上诸大菩萨。三乘圣众。并尽十方遍法界。过现未来一切贤圣僧。不起真际为群生。与众俱来受供养。香华请。香华请(三请已。起礼三拜)。

　　○五奉请诸天(出家五众。于诸天处。有请无跪拜。在家当礼。擎炉称言)

　　南无光明会上护法诸天菩萨(三称毕请言)。一心奉请。统御娑婆三界之主。身心妙圆。威仪明悟。尸弃大梵王尊天。惟愿暂离天阙。与诸天眷。来赴凡筵。不舍慈悲。光临法会。香华请。香华请。一心奉请。须弥山顶。三十三天主。帝释尊天。惟愿暂离天阙。与诸天眷。来赴凡筵。不舍慈悲。光临法会。香华请。香花请。一心奉请。北方护世。大药叉主。多闻尊天。惟愿暂离天阙。与诸天眷。来赴凡筵。不舍慈悲。光临法会。香华请。香华请。一心奉请。东方护世。乾闼婆王。持国尊天。惟愿暂离天阙。与诸天眷。来赴凡筵。不舍慈悲。光临法会。香华请。香华请。一心奉请。南方护世。鸠槃茶王。增长尊天。惟愿暂离天阙。与诸天眷。来赴凡筵。不舍慈悲。光临法会。香华请。香华请。一心奉请。西方护世。统领诸龙。广目尊天。惟愿暂离天阙。与诸天眷。来赴凡筵。不舍慈悲。光临法会。香华请。香华请。一心奉请。誓护贤劫千佛。金刚密迹主。大力士尊天。惟愿暂离天阙。与诸天眷。来赴凡筵。不舍慈悲。光临法会。香华请。香华请。一心奉请。统御大千。居色界顶。极尊之主。摩醘首罗尊天。惟愿暂离天阙。与诸天眷。来赴凡筵。不舍慈悲。光临法会。香华请。香华请(论尊。此当首请。而于光明会上非对扬也)。一心奉请。拥护持经。说咒利生。欲界天主。波旬魔王尊天。惟愿暂离天阙。与诸天眷。来赴凡筵。不舍慈悲。光临法会。香华请。香华请。一心奉请。了知一切诸法体性差别。统领二十八部鬼神。散脂药叉大将尊天。惟愿暂离宫阙。与诸眷属。来赴凡筵。不舍慈悲。光临法会。香华请。香华请。一心奉请。能与总持大智慧聚。大辩才尊天。惟愿暂离宫阙。与诸天眷。来赴凡筵。不舍慈悲。光临法会。香华请。香华请。一心奉请。第一威德成就众事。大吉祥功德尊天。惟愿暂离天阙。与诸天眷。来赴凡筵。不舍慈悲。光临法会。香华请。香华请。一心奉请。内秘密行。外护三洲。利物弘化。拥护四众。韦驮尊天。惟愿暂离天阙。与诸天眷。来赴凡筵。不舍慈悲。光临法会。香华请。香华请。一心奉请。出生地利。百谷果蓏。拥护持经。坚牢地神尊天。惟愿暂离宫阙。与诸天眷。来赴凡筵。不舍慈悲。光临法会。香华请。香华请。一心奉请。守护觉场。不离佛日。菩提树神尊天。惟愿暂离宫阙。与诸眷属。来赴凡筵。不舍慈悲。光临法会。香华请。香华请。一心奉请。受佛教敕。拥护人民。五百神王母。欢喜药叉尊天。惟愿暂离宫阙。与诸眷属。来赴凡筵。不舍慈悲。光临法会。香华请。香华请。一心奉请。行日月前。救兵戈难。护国祐民。摩利支尊天。惟愿暂离天阙。与诸天眷。来赴凡筵。不舍慈悲。光临法会。香华请。香华请。一心奉请。周四天下。千光破暗。照育万物。日宫太阳宝光尊天。惟愿暂离天阙。与诸天眷。来赴凡筵。不舍慈悲。光临法会。香华请。香华请。一心奉请。旋四部洲。千辉朗夜。滋长万物。月宫太阴宿王。明月尊天。惟愿暂离天阙。与诸天眷。来赴凡筵。不舍慈悲。光临法会。香华请。香华请。一心奉请。除诸灾患。殄众怖畏。阿揭多等。四大电王尊天。惟愿暂离天阙。与诸天眷。来赴凡筵。不舍慈悲。光临法会。香华请。香华请。一心奉请。布密云。注甘雨。守护诸佛法藏。利国祐民。娑竭罗。阿耨达龙王尊天。惟愿暂离宫阙。与诸眷属。来赴凡筵。不舍慈悲。光临法会。香华请。香华请。一心奉请。爱乐正法。深心护持。统领三万六千夜叉神众。药叉王。莲华面尊天。惟愿暂离宫阙。与诸眷属。来赴凡筵。不舍慈悲。光临法会。香华请。香华请。一心奉请。深乐大乘。流通正法。以香资身。乾闼婆王。彩军尊天。惟愿暂离天阙。与诸天眷。来赴凡筵。不舍慈悲。光临法会。香华请。香华请。一心奉请。誓护正法。拥卫善人。福乐邻天。阿修罗王。毗摩质多尊天。惟愿暂离宫阙。与诸眷属。来赴凡筵。不舍慈悲。光临法会。香华请。香华请。一心奉请。具大神力。拥卫大乘经典。金翅鸟王。苏罗尊天。惟愿暂离宫阙。与诸眷属。来赴凡筵。不舍慈悲。光临法会。香华请。香华请。一心奉请。深护大乘。乐闻正法。紧那罗王。香象势力尊天。惟愿暂离天阙。与诸眷属。来赴凡筵。不舍慈悲。光临法会。香华请。香华请。一心奉请。护持正法。乐修上乘。莫呼罗伽王。大善见尊天。惟愿暂离宫阙。与诸眷属。来赴凡筵。不舍慈悲。光临法会。香华请。香华请。一心奉请。大权示现。职掌幽冥。泥犁地狱主。阎魔罗王尊天。惟愿暂离宫阙。与诸眷属。来赴凡筵。不舍慈悲。光临法会。香华请。香华请。

　　(若后诵楞严咒。其咒有天龙八部之名。不可无请。当请云)。一心奉请。楞严会上。护法诸天。八部圣众。惟愿暂离天阙。与诸眷属。来赴凡筵。不舍慈悲。光临法会。香华请。香华请。

　　(若不诵楞严咒。即不在请也。如上列名。一一三请大善。若其时速。可再加二总请。足前三请。请云)。一心奉请。金光明。楞严会上。护法诸天。并诸眷属。天仙等众。惟愿暂离天阙。来赴凡筵。不舍慈悲。光临法会。香华请。香华请(二请毕。安座。白言)。

　　上来敬请十方三宝。天龙八部圣众。愍念凡情。垂慈降临。惟愿各安宝座。如毗离耶。净名丈室。处八万四千师子之座。拘尸城外。娑罗林。于一针锋上。坐无边之众。

　　伏以。具胜吉祥。成就众事。故建号为大功德天。能与总持妙慧。遂称曰大辩才。阐神通。护正法。是为金刚密迹。推长于初禅天上。亶作娑婆之主。号曰大梵天王。居色界顶。统摄大千。故称名曰大自在。帝释尊居忉利。特司下土之权。四王住须弥山腹统领八部之神。利物弘化。护法安僧。韦䭾将军最先。由是光明会上之圣众。方等示现之善权。莫不输诚立誓。护法安人。岂惟翼赞于当时。特为扶持于末运。伏愿
大阐神力。助扬正化。冥鉴物情。欢纳兹晨。(某)檀那之菲供。(若出家者。随戒称之)密回圣照。俯运悲怀。悯群生之微诚。仰冀普度于迷津。早得遂心而解脱。故我至诚。一心归命。

　　○六诵咒

　　(若不诵楞严咒。应初诵大悲咒洒净毕即。请三宝诸天。今当诵十小咒。至功德天咒。须诵七遍。召请彼天。及天眷属等。如诵楞严咒及十咒。至天女咒。亦须诵七遍。以召彼天等。咒曰)。

　　南无佛陀。南无达摩。南无僧伽。南无室利摩诃提鼻耶。怛你也他波唎富楼那遮唎　三曼陀达舍尼　摩诃毗诃罗伽帝　三曼陀毗尼伽帝　摩诃迦利野　波祢波罗波祢　萨利嚩栗他　三曼陀修钵梨帝　富𨽻那。阿夜那达摩帝　摩诃毗鼓毕帝　摩诃弥勒帝　娄簸僧祇帝　醯帝簁　僧祇醯帝　三曼陀　阿咃　何㝹婆啰尼

　　(诵已祝延。宣疏意。叩首起立。端身合掌。整心殷重。存想三宝诸天八部。畟塞虚空。应现道场。方伸供养也)。

　　○七伸供养(唱云)

　　一切恭敬一心顶礼十方常住三宝(一拜已。伸白云)

　三宝福田最良祐　　娑婆界主大梵王
　摩醯首罗大千主　　帝释四王地居天
　吉祥功德大名称　　能与福智辩才仙
　摩利支天坚牢神　　密迹散脂韦䭾尊
　菩提树神欢喜毋　　天龙修罗八部众
　常护群生心无厌　　匡持佛法阐威权
　光明会上诸圣贤　　不违本誓光临此
　惟愿衷愍鉴微衷　　乘佛秘密菩提证(唱云)

　　是诸众等。各各胡跪。严持香华如法供养(以手擎香华云)。

　我此香华遍十方　　以为微妙光明台
　诸天音乐天宝香　　诸天肴饎天宝衣
　不可思议妙法尘　　一一尘出一切尘
　一一尘出一切法　　旋转无碍互庄严
　遍至十方三宝前　　十方法界三宝前
　悉有我身修供养　　一一皆悉遍法界
　彼彼无杂无障碍　　尽未来际作佛事
　普熏法界诸众生　　蒙熏皆发菩提心
　同入无生证佛智(即以手散华。若不散。运想华从空下。复擎炉云)

　愿此香华云　　遍满十方界　　供养一切佛
　尊法诸菩萨　　声闻缘觉众　　一切诸天仙
　以起光明台　　过于无边界　　无边佛土中
　受用作佛事　　普熏诸众生　　皆发菩提心

　　(起立。唱云)。

　　供养已。一切恭敬(一体。此之香华偈。在前第二洒净道场法下。诵亦得次供斋。经云。早起诸天食。今以寅卯二时当供。若冬季。辰初犹应供。供已赞云)。

　　佛慈广被。德力洪深。诸天护世作甘霖。灾障永无侵愿鉴微芹。福慧此骈臻。

　　南无禅悦藏菩萨摩诃萨(三称)

　　(若不念佛发愿回向。即念供佛斋天。殊胜行偈。三自归毕。如欲念者当如下作)。

　　○八念佛回向发愿

　　(先诵金光明经赞佛偈云)。

　佛面犹如净满月　　亦如千日放光明
　目净修广若青莲　　齿白齐密犹珂雪
　佛德无边如大海　　无限妙宝积其中
　智慧德水镇恒盈　　百千胜定咸充满
　足下轮相皆严饰　　毂辋千辐悉齐平
　手足缦网遍庄严　　犹如鹅王相具足
　佛身晃耀等金山　　清净殊特无伦匹
　亦如妙高功德满　　故我稽首佛山王
　相好如空不可测　　逾于千月放光明
　皆如焰幻不思议　　故我稽首心无著

　　(赞已。称云)。

　　南无娑婆世界。三界大师。四生慈父。人天教主。千百亿化身。释迦牟尼佛。

　　南无释迦牟尼佛(随念多少。如常发愿。回向。礼拜。三自归毕)。

　　昔人供天。多感征应。良由依法尽诚。内外洁敬。净处为坛。若僧伽蓝。若阿兰若。闲静之所。或堂殿楼阁。治地令净。拂除四壁。香水灌洒。更用香泥涂拭。犹为殊胜。安净供具。碗钵瓶器。要未经用。严饰诸座。于其座上。散诸妙华。布以末香。燃众名香。并净灯烛。倾心尽意。方能感格。近见僧俗供天。心缺殷重。处无严净。供具非新。饮食不精。仅随世仪。而欲希彼圣应。岂可得耶。既不招贤感圣。诚为虚设。犹谓所祈无验。自获谤愆。谁当代罪。外仪既洁。复须净内三业。香汤沐浴。着净洁衣。是名身业净也。口不杂言。杨枝净漱。是为口业净也。心专勤敬。念不散乱。是为意业净也。三业既清而且敬。则无不格彼天心矣。身虽沐浴。而不护净。犹未尽善尽美。所谓洗净洗手。佛告诸比丘。若大小便利。不如法洗净洗手者。不应绕塔行道。礼佛诵经。诸天不喜。所持咒法。皆无效验。若作斋供。书经造像。得福寡薄。为下品行。当堕恶道。如佛所说。可不慎哉。其便利洗净法。详如余处。

　　○附诸天行仪

　　尸弃大梵天王

　　梵。华言清净。谓此天王。净持禁戒。威仪不缺。身心妙圆。加以明悟。居色界初禅二禅天中间。统领梵众。为娑婆世界主。尸弃。华言顶髻。三千大千界内。有万亿梵王。此处梵王名尸弃。居大千界之中。以统御为主。故名大梵王。身长一由旬半。寿命一劫半。此据六十小劫。为一劫半。非大劫也。大劫共有八十个小劫。经云。色界诸天。下来听法。六十诸天共坐一针锋之端。亦不迫窄。都不相碍。由彼色身微妙。如诸灯光递相涉入。互相遍到。亦无妨碍。彼亦如是。

　　帝释天主

　　梵语释提桓因。华言能天主。谓能为三十三天主。今略云帝释。现身有千头千眼。手持金刚杵。流出火炎。居须尔山顶。善见大城内。中央金城。殊胜之殿。其殿周回一千五百由旬。具足种种妙宝庄严映蔽天宫。故名殊胜。殿上当中重阁圆室。广三十由旬。周回九十由旬。高四十五由旬。是帝释所住之处。并是琉璃所成。众宝厕填。人间百岁。忉利天为一日一夜。寿一千岁。计人间日月。三亿六十万岁。三十三天。身长二里半。帝释身长五里。有二大太子。一名栴檀。二名修毗罗。复有九十亿那由他天女。并有千子。及有诸臣无量。共为眷属。帝释当来成佛。号无著尊。昔为人时。姓憍尸迦。与三十二知友。共修迦叶佛塔。以此功德。报为天主。三十二人。为辅臣。合称三十三天○梵语忉利。此言三十三。一由旬四十里。那由他此云万亿。

　　北方毗沙门天王

　　梵语毗沙门。华言多闻。父字婆难陀。母名苏富。此天福德名闻最胜。居须弥山半之北水精埵。有三城。一名可畏。二名天敬。三名众归。统领无量药叉罗刹。守护北方。佛令掌擎古佛舍利塔。欲画其像。如陀罗尼集云。身着种种天衣严饰。极令精妙。左手执槊拄地。右手屈肘。擎于佛塔。

　　东方提头赖吒天王

　　梵语提头赖吒。华言持国。谓能护持国土。父字难陀。母字蜜耆卢。居须弥山半之东黄金埵。城名上贤。统领乾闼婆。毗舍遮众。守护东方。其像。天衣严饰同前。左手伸臂垂下把刀。右手屈臂向前仰手。掌中着宝。宝上出光○毗舍遮。华言啖精气鬼。

　　南方毗留勒叉天王

　　毗留勒叉。华言增长。谓能令自他威德善根增长。父字和修吉。母名沤惙帝。居须弥山半之南青琉璃埵。城名善见。统领鸠槃茶。及薜荔多。无量鬼神。守护南方。其像。天衣庄严。左手同前。右手执槊。槊根着地○鸠槃茶。华言魔魅鬼。薜荔多。华言饿鬼。

　　西方毗留博叉天王

　　毗留博叉。华言杂语。谓能作种种言语。又云广目。以其目广大故。父字波罗伽。母名沤季畀。居须弥山半之西白银埵。城名周罗。统领富单那。及无量百千诸龙。守护西方。其像。天衣庄严。左手同前。其右手把赤索。此四王。是欲界初天。为八部主。人间五十岁。此天为一昼夜。寿五百岁。计人间日月。当九百万岁。皆是化生。身长五里五分之一。四王昔闻佛说法。皆证初果。各有九十一子。姿貌端正。同名曰帝。有大威力。守护十方。一王有八将军。周三天下。护佛弟子。一切山河树木土地城郭。所有鬼□。皆属四天王管。新经云。四天王白佛言。世尊我等四王。与二十八部药叉大将。并与无量百千药叉。以净天眼。过于世人。观察拥护此赡部州。世尊。以此因缘。我等诸王。各为护世者○富单那。华言臭饿鬼。又云主热病鬼。

　　金刚密迹主宝贤大将

　　此天手执金刚杵。识达如来一切秘密事迹。故以为名。宝贤。其字也。正法念经云。昔有国王夫人生一千子。欲试当来成佛之次第。故拘留孙探得第一筹。释迦得第四筹。乃至楼至当千筹。第二夫人生二子。一愿为梵王。请千兄转法轮。一愿为密迹金刚神。护千兄教法。领五百药叉。皆大菩萨。居须弥山峰。护贤劫千佛之法。世传楼至化身。非也。

　　摩醯首罗天王

　　梵语摩醯首罗。华言大自在。字威灵帝。三目八臂。骑白牛。执白拂。及三股叉居色界顶。云是十住菩萨示现。统摄大千世界。为色界极尊之主。光明胜一切。能知大千世界雨滴之数。有人以为欲界第六天。又以为初禅。天上大梵王并非也。色究竟天。身长万六千由旬。寿命一万六千劫。陀罗尼杂集云。我摩醯首罗天王。神力自在。典领三千大千世界鬼神诸王。养育守护。摧伏外道。及诸邪见。悉令归伏。安住正法。复以神通游腾十方诸佛国土。佐佛扬化。我以神咒力。六道化身。度脱众生。内修菩萨清净戒行。久以得处法流水中。八住齐阶。功德成就。

　　波旬魔王天

　　梵语魔罗。华言能夺命。亦能夺智慧命。常为修道者。作诸障碍波旬。华言恶。是释迦如来出世时魔王名也。今居欲界第六天顶。宫殿七重。纵广六千由旬。身长三里半。寿命三万二千岁。人间三千二百年。此天为一昼夜。往昔为婆罗门时。作一无遮大施会。故报为欲界主。虽为欲界主。帝释四天行佛法事。魔不能制。涅槃会中。亦说咒。利益众生。新经云。魔王说偈曰。若有持此经。能伏诸烦恼。如是众生类。拥护令安乐。若有说是经。诸魔不得。便由佛威力故。我当拥护彼。

　　散脂药叉大将

　　梵语具云散脂修摩。华言密。谓名。行。理。智。四皆密也。亦名僧慎尔耶。华言正了知。陀罗尼集云。鬼子母有三男。长名唯奢文。次名散脂大将。手执鉾镩。三名摩尼䟦陀。能于十方世界。覆护一切众生。为除哀恼等患。常地居。或居空。各有五百眷属。领二十八部药叉诸神。随是经典所流布处。与诸鬼神往至彼所。拥护说法者。仍以身口意三密。而加被之。谓以众味精气。从其毛孔入。是身密加被也。庄严其言辞辩才。是口密加被也。令其心进勇锐。是意密加被也。复令闻者受人天乐。疾证菩提。新金光明经云。正了知。白佛言。世尊。何故我名正了知。此之因缘。是佛亲证。我知诸法。我晓一切法。随所有一切法。如所有一切法。诸种类体性差别。我皆了知。我有难思智光。我有难思智炬。我有难思智行。我有难思智聚。我于难思境。而能通达。我于一切法。正知正晓。能正观察。以是因缘。我名正了知。以是义故。我能令彼说法之师。言辞辩了。具足庄严。亦令精气从毛孔而入。身力充足。威光勇健。难思智光。皆得成就。得正忆念。无有退屈。彼诸众生。闻是经已得不思议大智光明。及无量福德之聚。当受无量无数大劫人天胜乐。永离三途。常值诸佛。速证无上菩提。若男若女。于此经中。乃至受持一四句颂。或持一句。或此经王首题名号。及此经中一如来名。一菩萨名。发心称念。恭敬供养者。我当救护摄受。令无灾横。离苦得乐。

　　大辩才天

　　谓得大智慧功德成就大辩才也。或居山岩。山泽。深处。或居大林。葺茅为室。结软草为衣。头上圆髻。常翘一足。八臂庄严。手持三戟。及日月旗。弓箭。刀。槊。斧。罥索。长杵。铁轮。振大铃铎。帝释诸天。常加供养赞叹。具无碍辩。于一切时。常自护世。济物利生。流通佛法。新经云。若有受持读诵书写流布是妙经王。如说行者。我为是人将诸眷属。作天妓乐。来至其所。而为拥护。除诸病苦。恶星疫疾。恶梦恶神。蛊道魇术。饶益是等持经之人。及诸听者。皆令速度生死大海。至不退菩提。

　　大吉祥功德天

　　第一威德成就众事大功德天。于过去佛所。种诸善根。故感福报相貌殊胜。能令众生福德成就。新经云。大吉祥天女白佛言。世尊。北方天王城名有财。去城不远有园名曰妙华福光。中有胜殿。七宝所成。我常住彼。我念过去琉璃金山宝华光照吉祥功德海如来。我于彼佛所种诸善根。由彼如来威神力故。令我今日随所念处。随所视方。随所至国。能令无量百千万亿众生。受诸快乐。乃至所须七宝。衣服饮食。资生之具。悉令充足。若独为己身。常读是经。供养不绝。当以此福。普施一切。回向菩提。愿出生死。速得解脱。按陀罗尼集云。功德天像。身端正。赤白色。二臂画作种种璎珞。环钏。耳珰。天衣。宝冠。左手当持如意珠。右手施咒无畏。当台上坐。此天具足。三明六通及八解脱。如初地菩萨。等无有异。为度众生现作天女。见诸众生轮回六趣。没溺苦海。无有觉者。我今愍此诸众生故。以此神咒欲拥护天。

　　韦䭾天将

　　韦䭾。华言灵感。智论要略云。天将姓韦。名琨。乃南方天王八将军之一。为三十二将之首。生知聪慧。早离尘欲。清净梵行。修童真业。不染天欲。面受佛嘱。内怀密行。外护佛法。统卫三洲。利物弘化。广济群生。出家道力微者。皆为魔子魔女惑乱。将军凄惶奔趋。应机除剪。有事须至四天王所。王见皆起谓将军修童真行。护正法故也。

　　坚牢地神天

　　理体不可坏。坚牢如金刚王。其利世之功。犹如大地持载万物。出生百谷珍宝也。地藏经云。佛告地神。阎浮土地。悉蒙汝护。凡地所生。悉皆丰足。利益一切。新经云。地神白佛言世尊。若未来世。有演说此经王者。我以神力。不现本身。在于座所。顶戴其足。我得闻法。深心欢喜。增益辉光。亦令地味。悉皆增益。乃至四海所有土地。亦使肥浓。田畴沃壤。所有华果苗稼。色香具足。若诸众生。受用如是胜饮食已。长命色力。诸根安隐。心力勇健。又此大地。凡有所须。百千事业。悉皆周备。人民炽盛。无诸衰恼。若有为众生说是经王。一喻一品。一昔因缘。一如来名。一菩萨名。一四句颂。或复一句。乃至首题名字。随所住处。其地沃壤。过于余处。令诸众生。受于快乐。好生慧施。心常坚固。深信三宝。听斯经者。于未来世。无量百千亿劫。天上人中。常受胜乐。速成无上菩提。

　　菩提树神天

　　菩提。华言道。谓此神常守护如来成道处。菩提之树。因以为名。彼自说往昔因中云。我常念佛乐见世尊。常作誓愿。不离佛日。是知大权示现。微妙难思。覆护众生。现身利益。故诸经赞彼功德实不可量也。

　　诃利帝欢喜母

　　诃利帝。华言恶贼。昔中天竺王舍城内山边。有一娑多药叉。拥护人民。于自族类。娶妻未久。生一女。客貌端严。诸药又众。见皆欢庆。因立名曰欢喜。年渐长大。时北天竺健陀罗国药叉半支迦(或云德叉伽)。娶欢喜为妻。由彼前身为牧牛女。将五百庵没罗果。奉施独觉。发恶愿故。每语夫曰。王舍城人所生男女。我欲尽取食之。夫屡遮不许。后生五百子。最小者名曰爱儿。女名功德天。恃子豪强。不受夫谏。人生男女。取而食之。王臣惊怪。祭祀不除。护城神于梦中告诸人曰。汝等男女。咸被欢喜药叉所啖。诸人答曰。食我男女。则是恶贼。何名欢喜。因此唤为诃利帝。时诸人民。俱往佛所。求作调伏。佛以钵覆其爱儿。彼捶胸悲泣。天上人间。俱觅不见。多闻天王。教令归向世尊。佛使受戒。施他无畏。从佛教敕。即见爱儿。佛为说法。遂证须陀洹果。亦呼诸子同依佛戒。不恼人民。西国寺院厨中。多设其像事之。饮食丰足无缺。凡人无子息者。求之得子。有疾病者。祷之则安。五百子。皆为神王。统领万鬼众。故亦呼为鬼王母也。

　　摩利支天

　　摩利支。华言阳炎。以其形相不可见。不可执。犹如阳焰。护国护民。救兵戈等难。佛言。摩利支天。有大神通。常在日前行。日不见彼。彼能见日。无人能见。无人能知。能捉能害。乃至不畏怨家。若有知彼摩利支天名者。彼人亦不可见。乃至不为怨家得其便。彼天女左手屈臂向上。手腕当左乳前作拳。拳中把天扇。扇如维摩诘。前女把扇。于扇当中。作西国卍字。字四曲内。各作四个日形。一一着之。其扇上作𦦨光形。右手伸臂。并伸五指。指头垂下。若依经作法。持彼天咒。大有感应。神力不可思议也。

　　宝光日宫天子

　　城郭天金玻璃所成。纵广五十一由旬。正方如宅。遥看似圆。宫殿百宝所成。辇舆紫金所成。高十六由旬。天子及眷属。在中受微妙乐。城郭宫殿辇舆。共有一千光明。五百傍照。五百下照。有五风持转。而行。绕须弥山复。照四天下。除冥破闇。成熟万物。此天本因布施修善奉佛。得生其中。同四天王寿五百岁。子孙相继。共住一劫。别有无量诸天。在日宫前行。各受天乐。宝光。其名也。新经云。日出放千光。无垢焰清净。由此经王力。流晖绕四天。此经威德力。资助于天子。日光照及时。于此赡部洲。田畴诸果药。悉皆令善熟。充满于大地○五风。一持风。二养风。三受风。四转风。五调风。一劫。谓一中劫。共有二十小劫。

　　明月月宫天子

　　城郭。天银及青琉璃所成。纵广四十九由旬。宫殿百宝所成。大辇青琉璃成。高十六由旬。天子与诸眷属。在中受微妙乐。城郭宫殿辇。舆共有千光明。五百傍照。五百下照。有五风运持而行。绕须弥山腹。照四天下。阴滋万物。利济众生。其宿因所修善根。亦与日天子同。寿五百岁。子孙相承。共住一劫。亦有无量诸天宫殿。在月宫前行。恒受快乐。明月。其名也。

　　四大电王

　　佛言。东方有光明电王。名阿揭多。南方有光明电王。名设羝噜。西方有光明电王。名主多光。北方有光明电王。名苏多末尼。若人得闻如是电王名字。及知方处者。此人即便远离一切怖畏之事。及诸灾横。悉皆消殄。若书此四方电王名。于所住处。无雷电怖。亦无灾厄。及诸障恼。非时枉死。悉皆远离。

　　娑竭罗无热恼龙王

　　娑竭罗。华言咸海。由海得名。即咸海中一百七十七龙王中。之第七龙王。是十地大权菩萨。示现龙王身。随举念。即布密云。注甘雨。普洽天下。护法护民。其利广博。经云。大海中深万由旬。城名戏乐。纵广三千由旬。城郭七宝所成。有种种华池流水林园。璎珞庄严。宫殿中有四宝珠。能生海内一切珍宝。龙王太子阎浮幢之宫殿。及八十亿诸大龙王宫殿。各各差别。此龙王宫殿中。出绀琉璃色水入海。涌出有时。是故大海潮不失时也。庄严与天无异。梵语阿耨达多。华言无热恼。从池得名。此龙王亦十地菩萨。居雪山顶。阿耨达池。五柱七宝之堂。出清凉水。给赡部洲。利济众生。时与二万八千龙王。往赴金光明会。新经云。阿耨达。娑揭罗。目真。𧫦罗叶。难陀。小难陀。于万千龙中。神通具威德。共护持经人。昼夜常不离。

　　莲华面药叉王

　　药叉。亦云夜叉。华言勇健。亦言暴恶。又言贵人。能飞腾空中。有三种。一在地。二在虚空。三在下二天守护城池。莲华面。其名也。与三万六千诸药叉。悉皆爱乐如来正法。深心护持。不生疲懈。赴集金光明会。新经云。宝王满贤王。旷野金毗罗。宾度罗黄色。此等药叉王。各五百眷属。见听此经者。皆来共拥护

　　彩军乾闼婆王

　　乾闼婆。华言香阴。是天帝乐神。不食酒肉。唯嗅香以资身。居须弥南金刚窟。彩军。其名也。深信大乘。与诸乾闼婆众。护经护人。使佛法流通。

　　毗摩质多阿修罗王

　　阿修罗。华言非天。以其果报最胜。邻次诸天。而非天。六道之一也。男丑女端正。有鬼道。有畜道。鬼道居须弥山窟。或大海边。畜道居大海底。有胎卵湿化四生。毗摩质多。居须弥山东去千由旬大海底。国土纵广四万由旬。大城中宫殿名曰设摩啻。纵广一万由旬。七重墙壁。七重栏楯。七重行树。宫殿园林。皆七宝成。庄严校饰。不可述尽。须弥山南西北面。各过千由旬。大海底。各有阿修罗城国。本身长七百由旬。化身高十六万八千由旬。立大海底。与须弥山齐。常共天斗。败则与兵众躲入藕丝孔中。毗摩质多。其名也。毗摩质多。此云响高。亦云净心。又云种种疑。娶香山乾闼婆女。生舍脂。帝释取舍脂为第一夫人。毗摩质多。威势眷属。不可胜计。自余臣妄。左右仆使。亦不可计。衣食自然。百味随念而有。与天同等。衣服冠缨。纯七宝鲜洁。誓护正法。拥卫持经。赴集金光明会。新经云。婆稚罗睺罗。毗摩质多罗。母旨苦䟦罗。大肩及欢喜。并无数天众。来护持经人。华严感应记云。于阗国。沙弥般若弥伽薄。坚持戒行。专诵华严经。忽一日有人合掌。谓曰。诸天请师。愿师闭目。俄至天上。天帝跪而请曰。今方与修罗战。屡被摧衄。屈师诵华严经。望法力加被。师乘天辂。心念华严。以诸天众对彼勍敌。修罗见之。忽然溃散。须臾送归。身染天香。终身不灭。

　　苏罗金翅鸟王

　　梵语迦楼罗。华言金翅。翅翮金色。众彩庄严。两翅相去三百六十里。亦有相去一十六万里。头尾相去千由旬。高下亦尔。颈有如意珠。以龙为食。惟不能食受三归八戒龙。苏罗。其名也。神力最大。深乐大乘经典。赴集金光明会。阿含经云。此鸟有四生。以如意宝珠为璎珞。变化万端。无事不辨。身高四十里。衣广八十里。长四十里。寿命一劫。或有咸者。此非鸟王也。大海北岸。有大树名俱吒奢摩离。高百由旬。荫五十由旬。鸟于中住。树之四面。有胎卵湿化四生之鸟。其鸟翮有毒。扇风入人眼即盲。故不来人间。立须弥山边铁树上。

　　香象势力紧那罗王

　　紧那罗。华言疑神。似人而头上有角。人见之言人耶。非人耶。因以名之。乃天帝丝竹之伎神。亦与诸眷属赴集金光明会。新经云。紧那罗乐神。苏罗金翅王。大辩及吉祥。斯等上首天。各领诸天众。常供养诸佛。法宝不思议。恒生欢喜心。于经起恭敬。

　　莫呼罗伽王(涅槃经云。大善见王。而为上首)

　　亦云。摩睺罗伽。华言大腹行。乃地龙也。亦与诸眷属赴集金光明会。

　　阎罗王

　　梵语阎摩罗。华言双王。谓兄及妹。皆作地狱主。兄治男事。妹治女事。故云双王。又云息诤。谓止息罪人诤故。经云。阎浮提五百由旬下。有阎罗王城。周匝四面。七万五千由旬。又云住狱间城。纵广三万里。城之四面。列诸地狱。或云。是菩萨为利益众生故。变化所作。而掌于幽冥。正法念处经。阎罗王为罪人说偈曰。汝得人身不修道。如入宝山空手归。汝今自作还自受。叫唤苦者欲何为。十王经云。阎罗王。于未来世作佛。号普王如来。亦与诸眷属赴集金光明会。拥护持经者。新经云。日月天帝释。风水火诸神。吠率怒大肩。阎罗辩才等。一切诸护世。勇猛具威神。拥护持经者。昼夜常不离。

　　凡供斋时。诵变食真言二十一遍。其真言中三字去声。嚩字当念作伐音。或婆字入声。切不可念作[口*阜]字。啰字当念作喇逻二字之音。切不可念作赖字。唵字。抬声从喉中出。吽字。合口呼。音从胸喉中出。如牛吼声。或作𠰈字。或作虎𤙖(二合)○今有应院作人间法事。妄加送天等语。然金光明忏法中。本无送文。即大悲忏法。亦有请无送。不可妄加以违经旨。复增种种喃唱。以乱天听。心无专诚。意在唱咏。必无感应。终成虚设。

　　供诸天科仪(终)
