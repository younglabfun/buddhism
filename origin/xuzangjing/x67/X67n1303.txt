卍新纂续藏经第 67 册 No. 1303 林泉老人评唱投子青和尚颂古空谷集


　　No. 1303-A 林泉老人评唱投子丹霞颂古总序

　　古今拈颂不为之少。藂林户知之者惟四家而已。窃窥先觉利物之心。假以古人公案诱进群迷。故设筌罤令速获鱼兔于觉海性苑矣。政如达磨西来不立文字而不离文字者耶。近参随衲子殃及林泉。向空谷中刚要传声。于虚堂内强来习听。以无说之说而说其说。便不闻之闻而闻乎闻。非敢与佛果万松联罅并骛于世且傍邻舍。试效颦者欤。至元乙酉中元日。林泉老衲为聦彦明泉无竭说。

　　古塘居士陆应阳书

　　空谷集目录卷一一青原阶级(参学)二非但曹溪(槌拂)三云岩游山(刀剑)四道吾深深(礼拜)五岩参药山(五味)六夹山船子(舟楫)七我国宴然(勘辨)八僧问石霜(器用)九洞山祖意(祖教)十夹山答佛(佛祖)十一万户俱开(门户)十二九峰丹青(真像)十三韶山是非(风云)十四梁山祖意(祖教)十五龙牙乌龟(祖教)十六灵云桃花(花果)十七国师塔样(帝王)十八吸尽西江(水火)卷二十九僧问长沙(佛祖)二十云岩南泉(姓名)二十一赵州吃茶(茶汤)二十二大随乌龟(龟鱼)二十三南泉斩猫(猫犬)二十四云居居山(住山)二十五丹霞烧佛(佛像)二十六鸡栖凤巢(庵居)二十七疏山答佛(佛祖)二十八归根得旨(对机)二十九问夹山境(人境)三十曹山出世(佛祖)三十一无隐身处(参学)三十二风穴古曲(琴棋)三十三投子劫火(水火)卷三三十四米胡问悟(悟道)三十五镜清有言(偃息)三十六云门明教(糊饼)三十七云居六户(门户)三十八风穴黄龙(对机)三十九雪峰南际(礼拜)四十大士不起(帝王)四十一首山亲切(岁时)四十二云门胡饼(糊饼)四十三亲传底事(姓名)四十四板齿生毛(祖教)四十五问法身宝四十六日里看山(祖教)四十七龙宿凤巢(蔬菜)四十八巴陵鸡鸭(祖教)四十九投子凡圣(佛祖)五十问赵州道(大道)五十一仰山山河(器用)卷四五十二首山菩提(桥路)五十三岩头片帆(舟楫)五十四风穴尘鹿(牛鹿)五十五投子三身(说法)五十六曹溪意旨(祖教)五十七雪峰长蕖(人境)五十八广教冀州(参学)五十九风穴皮裘(参学)六十僧问首山(参学)六十一首山此经(经教)六十二赵横高坡(佛祖)六十三九峰龟毛(祖教)六十四临济吹毛(刀剑)六十五大随证龟(香灯)六十六瑞岩不出六十七交殊成劳(肢体)六十八上蓝市廛(参学)六十九洛浦藏教(经教)卷五七十芭蕉法身(法身)七十一芭蕉好恶(迁化)七十二天彭当户(佛祖)七十三禾山打鼓(法器)七十四黄连声前(对机)七十五资福圆相(圆相)七十六崇福宽廓(对机)七十七梁山道场(琴棋)七十八百丈奇特(住山)七十九历村煎茶(茶汤)八十文殊九曲(问法)八十一雪峰典座(粮食)八十二德山上堂(棒喝)八十三兴化军旗(骨董)八十四长庆不疑(肢体)八十五洞山茎茆(迁匕)八十六国师侍者(侍者)卷六八十七幽栖上堂(法器)八十八答麻三斤(佛祖)八十九北斗藏身(法身)九十五凤楼前(大道)九十一仰山插锹(田地)九十二法眼慧超(佛祖)九十三赵州勘婆(尼女)九十四多子塔前(塔庙)九十五大阳玄旨(骨董)九十六德山上堂(佛祖)九十七投子月圆(日月)九十八芭蕉拄杖(杖笠)九十九浮山绣毬(法属)一百浮山骨堆(祖教)

　　目录(终)

　　No. 1303

　　林泉老人评唱投子青和尚颂古空谷集卷一

　　后学性一阅

　　生生道人梓

　　第一则青原阶级

　　示众云。大忘人世。何必三思。击碎疑团。那消一句。不滞玄关。纵横得妙者。是甚么人。

　　举思和尚问六祖大师。当何所务即得不落阶级(但能行好事。何必问前程)。祖云。汝曾作甚么来(劈腹剜心)。思云圣谛亦不为(还丹一粒。点铁成金)。祖云落何阶级(为垂一只手。不惜两茎眉)。思云。圣谛尚不为。落何阶级(迷时三界有。悟后十方空)。祖云。如是如是(怜儿不觉丑)。汝善护持。吾当有偈(愿闻法要)。心地含诸种(总在里许)。普雨悉皆萌(诸法从缘生)。顿悟花情已(并不生枝引蔓。)菩提果自成(须知甜向苦中来)。

　　师云。修行渐次今古皆然。利钝根机固难齐等。始自见．修．无学。至暖．顶．忍．世．等妙二觉。皆不出建化玄门复应圆机。尽情吐露道。成就慧身不由他悟。初发心时即证菩提。子细点捡将来。也只道得一半。至若如来不出世亦无有涅盘。始是八成。只如十成一句合作么生道。多口衲僧难举似。无言童子善敷扬。南岳让和尚尝谓马大师曰。汝学心地法门如下种子。我说法要譬彼天泽。汝缘合故当见其道。况此种子人人具有个个不无。慎勿辜负己灵埋没家宝。得坐披衣向后自看。虽是林泉口浅。汝等诸人不得气高糨大。或见不见。更须审问投子始得。颂曰。

　　无见顶露云攒急(觑着即瞎)。劫外灵枝不带春(三光不照处。别有好思量)。那边不坐空王殿(无漏国中留不住)。争肯耘田向日轮(月华影里见应难)。

　　师举花严经云。譬如虚空遍至一切色非色处。非至非不至。何以故。虚空无身故。如来身亦复如是。遍一切处。遍一切众生。遍一切法。遍一切国土。何以故。如来身无身故。为众生故示现其身。只如无见顶露。合作么生摸索。若也迷云霭霭昏雾蒙蒙。急着眼处转没交涉。况空劫前时不藉意根灵枝自秀。那待阳和而品第者邪。是他本来没面目汉。离得失情量。出升沉窠臼。圣凡莫测次序难拘。不妨洒洒落落妥妥帖帖。虽然如是。未免南泉道威音王佛犹是王老师儿孙。何也。自古轮王全意气。不彰宝印自然尊。

　　第二则非但曹溪

　　示众云。别老少。辨妍媸。难谩藻鉴。计轻重。较低昂。无出星衡。既知左眼半斤。想见右眼八两。怕伊不信。试故详看。

　　举石头到思和尚处(䟦涉不易)。思问从甚么处来(从苗辨地)。头云曹溪来(多虚不如少实)。思乃竖起拂子云。曹溪还有这个么(行说好话)。头云。非但曹溪。西天亦无(当面讳却)。思云子莫到西天来么(赶贼莫赶上)。头云若到则有也(甜菰彻蒂甜)。思云未在更道(抑逼杀人)。头云。莫全靠某甲。和尚也须道一半(让则有余)。思云。不辞向汝道。恐后无人承当(暗里抽横骨。明中坐舌头)。

　　师云。南岳石头希迁禅师为沙弥时。六祖将示灭。问曰。和尚百年后。希迁未审依附何人。祖曰寻思去。及祖顺世。迁每于静处端坐寂若忘生。第一座问云。汝师已逝。空坐奚为。曰。我禀遗诫。故寻思耳。云。汝有师兄思和尚。今住吉州青原。汝因缘在彼。师言甚直。汝自迷耳。迁闻语便礼辞祖龛直诣思处参礼。遂问汝从甚么处来。曰曹溪来。思竖起拂子云。曹溪还有这个么。虽是悬羊头卖狗肉。赖遇当行。諕他不过。被他只道个非但曹溪西天亦无。此所谓语忌十成。机贵回互。向万丈悬崖便与一推。道子莫到西天来么。亦可赏他手亲眼辨。道若到则有也。见事不解交。又道未在更道。所以石头将计就计。道莫全靠某甲和尚也须道一半。见不分胜败。故以甜言美语念合饥人。咦。古人心如明镜。机似走珠。能于问答之际将世法佛法打成一片。此岂非冥契佛理者欤。师于唐天宝初荐之衡山南寺。寺之东有石状如台。乃结庵其上。因是号石头和尚焉。有僧曾问如何是解脱。曰谁缚汝。问如何是净土。曰谁垢汝。问如何是涅盘。曰谁将生死与汝。观此开发后学。直截根源。言无枝叶。为曹洞一宗之祖。理当然也。所著参同契有云。当明中有暗。勿以暗相遇。当暗中有明。勿以明相睹。石头老汉虽是半遮半露。后代云仍到此看。作么生向当。颂曰。

　　白云藏王凤(不教人见转风流)。红日照无寥(别是一壶天)。隐隐星攒处(仰望不及)。无私镇九霄(高高标不出)。

　　师云。若论此事。如丹凤冲霄不留其迹。其由性空寥廓慧日精明。照五蕴之皆空。使万缘之俱泯。直得星攒碧落。月浸丹墀。翡翠帘垂。烛香人静。当此之际。那容喘息。宁许窥窬。密室不通风。玄门难措足。虽然如是。一点灵明通宇宙。那拘西竺与曹溪。

　　第三则云岩游山

　　示众云。同行既无疏伴。便宜岂出当家。不消眼见耳闻。较得随声逐色。且道为人手段在甚么处。

　　举药山与云岩游山(行到水穷处。坐看云起时)。腰间刀响(几个是知音)。岩云甚么物作声(口是祸之门)。山便抽刀蓦口作斫势(为人不惜两茎眉)。

　　师云。澧州药山惟俨禅师嗣石头。上堂曰。祖师只教保护。若贪嗔痴起来。切须防禁。莫教掁触。是你欲知枯木石头却须担荷。实无枝叶可得。虽然如此。更宜自看。不得绝言语。我今为你说这个语。显无语底他那个本来无耳目等貌。因与云岩游山。腰间刀响。岩问师。师抽刀蓦口作斫势。后洞山举来示众道。看他药山横身为这个事。今时人欲明向上事。须体得此意始得。林泉子。细看来。要汝诸人二六时中念兹在兹。不遗时不失候。见到说到用到。妙叶兼带。非取口办。若你不信。试看投子奖孤邈乐来喝采声。颂曰。

　　大鹏无伴过天池(常独行。常独步)。师子将儿绝后随(百兽潜踪。实难比拟)。昆仑触犯归行路(惜取草鞋好)。一吼吞云万像驰(方知思大口。曾不觑人情)。

　　师云。北冥有鱼。其名为鲲。鲲之大。不知其几千里也。化而为鸟。其名为鹏。鹏之背。不知其几千里也。怒而飞。其翼若垂天之云。是鸟也。海运将徙南冥。南冥者天池也。诸有智者以喻得解。欲使脱白衲子性海汪洋。飞鸣自在。不被三界火宅之所拘缚。不被六尘妄境之所系绊。故药山老汉以养子之缘。尽情为济。直得昆仑之丘亦寻归计。不见道。青山常举足。白日不移轮。正当此时。合作么生委悉。咄。虽是抽刀难入鞘。莫教辜负老文殊。

　　第四则道吾深深

　　示众云。索隐钩深以轻劳重。觌面相呈不辞陪奉。为复是妙用神通。为复是神通妙用。具眼者辨看。

　　举僧问道吾。如何是和尚深深处(非智可知。非识可识)。吾下禅床作女人拜云。谢子远来。无可祗待(感承厚意)。

　　师云。初祖达磨大士曰。吾本来兹土。传法救迷情。一花开五叶。结果自然成。至曹溪六祖之下分而为二。一曰南岳让。二曰青原思。让之已下复分为二。曰沩仰。曰临济。思之已下亦分为三。曰曹洞。曰云门。曰法眼。曹溪一派今分为五。此应一花五叶之悬谶也。大抵所传之法本无有异。为各立门庭施设不同。此女人拜者乃沩仰之机用也。彼宗有九十七种圆相。复以六门总摄。一曰圆相。二曰义海。三曰暗机。四曰多字学。五曰意语。六曰默论。今道吾答处。暗机默论。觌面相呈。深奥玄关。两手分付。休云窅漠阒尔难窥。正眼观来已成漏逗。既被傍人觑破。赏伊即是。罚伊即是。是他投子自知下落。颂曰。

　　骊龙海卧瑞云高(彻底无依解转身)。四望归宗万派潮(尽从这里流出)。木人来问西宫事(不得妄传消息)。回惠东园一颗桃(敛手赠时蒙厚意。个中滋味几人知)。

　　师云。云从龙。风从虎。物理相须了无违阻。直须向高高山顶立。管要鼻孔辽天。深深海底行。䝼取脚跟点地。非止六户不掩。更能四衢无踪。若解恁么。何浅深之可计度者也。既恁诸缘屏息。何虑万派不潮。任四远之遐瞻。尽一宗之自附。虽则重围禁殿视听应难。木女石人颇传音耗。傥许丝纶稍降。何妨曲为今时。既蒙吐胆倾心。休又迷头认影。还会么。望月佳人祝愿时。罗裙簌簌几人知。刘郎去后春无主。果熟香飘赠与谁。

　　第五则岩参药山

　　示众云。从苗辨地。因语识人。及尽今时。始得成立。自浅至深。合作么生探拔。

　　举云岩初参药山(师则一礼。法则遍求)。山问甚么处来(不可不问)。云百丈来(多虚不如少实)。曰百丈有何言句(深穷妙理)。云有时道一句子百味具足(更索添盐着醋)。曰。咸即咸味。淡即淡味。不咸不淡是常味。作么生是百味具足底句(请和尚试咂啖看)。曰争奈目前生死何(拍大侄子。諕小孩儿)。云目前无生死(赤讳白誺)。曰。二十年在百丈。俗气也不除(生擒活捉)。又问海兄更说甚么法(细辨根源)。云有时道三句外省去。六句外会取(用许多作么)。曰三千里外且喜没交涉(长蛇阵前弓梢扑地)。又问更说甚么法(水浸麻绳一匝匝紧)。云有时上堂了。大众下堂次。复召大众(披沙拣金)。众回首(满堂都是杜禅和)。乃曰是甚么(千圣亦不识)。山曰何不早恁么道(忙家不会。会家不忙)。岩于言下有省(方信蒲团不是天)。

　　师云。潭州云岩昙晟禅师依百丈海二十年。因缘不契。后造药山。山如前问。岩如前答。至末后是甚么处。山曰何不早恁么道。今日因子得见海兄。岩于言下顿省。便礼拜。方信道无多子省力些儿。便是据百味具足的句。未免黏牙着齿。三句六句外。语太㬠廉纤。所以药山翻覆不许。此盖投机不妙浊智流转之过也。三句者。百丈大智曰。夫教语皆以三句相连。初中后善。初直须教渠发善心。中破善心。后始明善心。菩萨非菩萨是名菩萨。法非法非非法。总与么也。若只说一句。令人入地狱。若三句一时说。渠自入地狱。不干教主事。故古大宗师说法。皆依佛祖法式。不知者以为苟然语。如无著所释金刚般若是此意也。六句者。语底。默底。不语底。不默底。总是。总不是。劝君不用分明语。语得分明出转难。本要河清海晏。刚来簸土扬尘。争免点罚道二十年俗气也不除。及三千里外且喜没交涉。直得辞穷理尽。有口难言。故以百丈不传之妙末后通传。道是甚么方惬他意。可笑药山解将别人拳头与伊揾地。虽嗔不早道。其奈云岩不负药山点化。于斯契悟。还端的么。暗中树影从君辨。水底鱼踪任彼分。若非投子不能见彻。颂曰。

　　行尽千山路转高(莫捋有限趁无穷)。肯归方忆旧云房(熟境难忘处。堤防落大功)。贪寻古调单于曲(若将耳听终难会)。暨蹉胡家一韵长(眼里闻声方得知)。

　　师云。善财南询遍参知识至德云比丘处。遍历嵓峦不能得面。七日后向别峰相见。获大解脱法门。何况云岩依栖百丈如许多年。不蒙印证。故登山蓦岭不惮崎岖。既入丛林投他保社再四再三。甘受曲折。忽然一念回光。豁尔便同本得。只是旧时行底路。逢人说着便誵讹。单于者。虏语。言广大也。虏人谓撑犁孤涂者单于也。撑犁此云天。孤涂此云子。谓天子广大也。撑(丈庚)单(音禅)。胡家者。当作胡笳。笳笛之类也。吹之为曲。汉李陵答苏武书云。胡笳互动牧马悲鸣。今借此况吾道。新丰云。胡笳曲子不堕五音。韵出青霄任君吹唱是也。惑者指世尊梵国为胡家。岂不大谬妄乎。直须向是甚么处休去歇去一念万年去。免使妄情系缀。业识牵缠。背亲向疏。外好里弱。何也。从今休被闲言语。掉弄花唇取次谩。

　　第六则夹山船子

　　示众云。上无片瓦遮头。下无寸土立足。以月钩云饵用钓清津。假桂棹兰篙追寻锦鲤。只如摇头摆尾来时。合作么生收摄。

　　举夹山参船子(不是冤家不聚头)。船子问。垂丝千尺。意在深潭。离钩三寸。子何不道(低聋低声)。师拟开口(鹞过新罗)。子便打师落水(便下霹雳手)。才出又打云道道(老婆心切)。师拟开口(转见不堪)。子又打(牢看掣电机)。山豁然大悟。乃点头三下(棒头出孝子。不枉古今传)。子云。竿头丝线从君弄。不犯清波意自殊(果能先打后商量)。山遂进问。抛纶掷钓。师意如何。(夜深不向芦湾宿迥出中间与两头)子云丝悬渌水浮定有无之意速道速道(再三捞捷不吝慈悲)。山云。语带玄而无路。舌头谈而不谈(终日口喃喃。未尝说一字)。子云。钓尽江波。金鳞始遇(不忘今日志。果有称心时)。山乃掩耳(临溪不必重来洗。好恶争如总不闻)。子云如是如是(真不掩伪。曲不藏直)。

　　师云。秀州华亭船子德诚禅师。节操高邈。度量不群。自印心于药山。与道吾云岩为同道交。洎离药山。乃谓二同志曰。公等应各据一方建立药山宗旨。予率性疏野。唯好山水。乐情自遣无所能也。他后知我所止之处。若遇灵利座主。指一人来。或堪雕琢。将授生平所得以报先师之恩。遂分携至秀州华亭。泛一小舟随缘度日。以接四时往来之者。时人莫知其高蹈。因号船子和尚。一日泊船岸边闲坐。有官人问。如何是和尚日用事。师竖起桡子曰会么。人云不会。曰。棹拨清波。金鳞罕遇。道吾后到京口。遇夹山上堂。僧问如何是法身。曰法身无相。云如何是法眼。曰法眼无瑕。道吾不觉失笑。山便下座请问道吾。某甲适来祗对这僧话。必有不是。致令上座失笑。望上座不吝慈悲。吾云。和尚一等是出世。未有师在。山曰。某甲甚处不是。望为说破。吾云。某甲终不说。请往华亭船子处去。曰此人如何。云。此人上无片瓦。下无卓锥。若去当易服而往。山乃散众束装直造华亭。船子才见便问。大德住甚么寺。曰。寺则不住。住则不似。云不似似个甚么。曰不是目前法。云甚么处学得来。云非耳目之所到。云。一句合头语。万劫系驴橛。觉范云。今之师授弟子。有则始终言有。无则始终言无。何止万劫驴橛而已哉。曹山曰。末法时代人多干慧。若要辨验真伪。有三种渗漏。一见渗漏。机不离位。堕在毒海。二情渗漏。情存向背。见处偏枯。三语渗漏。究妙失宗。机昧终始。浊智流转。立此渗漏未必不为中此疾者之所设也。次以垂丝千尺意在深潭之问。放没面皮。痛下毒手。两次被打。方始瞥地。既知痛痒。展转相酬。俱无缝罅。故以金鳞始遇之语满口许他。遂嘱曰。汝向去直须藏身处没踪迹。没踪迹处莫藏身。吾三十年在药山只明斯事。汝今既得。他后莫住城隍聚落。但向深山里钁头边觅取一个半个接续。无令断绝。山乃辞行。频频回顾。子遂唤阇黎。山乃回首。子竖起桡子曰。汝将谓别有。乃覆舡入水而逝。浮定有无者。通玄净禅师劫外录判辨云。浮定者钓鱼之标准也。用木为之。浮于水面。下悬钩饵。以浮沉而定鱼之有无。故以为名焉。掩(乌敢)。呜呼。胜默祖翁尝训学徒曰传法当如舡子。求法当如二祖。今之师资苟或不尔。焉能以荷如来大法者欤。若然。则何虑祖道而不兴邪。幸遇投子发扬先觉之志。为世梯航。颂曰。

　　泛舟驾险三十春(不入惊人浪。难逢称意鱼)。击处竿头活死人(老作家手段终别)。夹岭桂分千古韵(远近皆闻)。朗江山翠万重新(观之不足)。

　　师云。吾佛世尊于苦海波心无明浪里驾般若慈航。总万行而为六度。令一切众生离生死此岸。达涅盘彼岸。又云。汝等比丘知我说法如筏喻者。法尚应舍。何况非法。不意像季以来。而有船子剡木为舟。随流得妙。切切孜孜学爷做处。亦恐群灵漂沉生死。直截根源。替佛指示。尝有颂云。三十年来坐钓台。钩头往往得黄能。金鳞不遇空劳力。收取丝纶归去来。千尺丝纶直下垂。一波才动万波随。夜静水寒鱼不食。满船空载月明归。三十年来海上游。水清鱼现不吞钩。钓竿斫尽重栽竹。不计功程得便休。既遇夹山。尽情分付。直至而今。声光赫扬。何止朗江山翠万重而已哉。还知么。四海五湖分派处。难将有限计无穷。

　　第七则我国宴然

　　示众云。四目不昧。六贼归降。干戈丛里曾见太平年。粪埽堆头得获清净土。岂信从来本具。那知靡假他求。忙里偷闲。若为话会。

　　举药山问高沙弥云。我闻长安甚闹(不可承虚接响)。弥云我国晏然(本自安宁)。山忻然曰子从看经得。从请益得(漫天布网)。弥云不从看经得。亦不从请益得(脱尘离俗)。山云大有人不看经不请益。为甚么不得(但有纤毫即是尘)。弥云。不道不得。自是他不肯承当(且救得一半)。

　　澧州高沙弥初参药山。山问甚处来。云南岳来。曰何处去。云江陵受戒去。曰受戒图甚么。云图免生死。曰有一人不受戒亦无生死可免。汝还知否。云恁么则佛戒何用。曰这沙弥犹挂唇齿在。弥礼拜而退。道吾来侍立。山曰。适来有个跛脚沙弥。却有些子气息。吾曰。未可全信。更须勘过始得。至晚。山上堂召曰。早来沙弥在甚么处。弥出众立。山问。我闻长安甚闹。你还知不。弥云我国晏然。法眼别云。见谁说药山见弥祗对甚有来由。又问汝从看经得请益得。弥总不落他圈圚。道不从看经得亦不从请益得。山见牢笼不住。别用一条生机活路。又罗织道。大有人不看经不请益。为甚么不得。弥浑身手眼。不许绊翻道。不道不得自是他不肯承当。药山于此车不横推理无曲断。回顾道吾云岩曰。不信道。林泉云。可谓是出群须是英灵汉。敌胜还他师子儿。若也于斯见彻。方信道在欲而无欲。居尘不染尘。百花丛里过。一叶不沾身。傥能喧静俱忘。必解正偏兼到。正当此时。合作么生裁断。颂曰。

　　兴亡云去与云来(千自由百自在)。渠无国土绝尘埃(已是撒沙撒土)。须弥顶上无根草(不从栽种得)。不受春风花自开(遍界发清香)。

　　师举王黄华云。世事云千变。浮生梦一场。此虽一时遣兴述怀。深有理焉。果能言行相应。心口无二。于斯觑透。不被万境所谩。何得失是非荣枯成败而可桎梏者邪。风穴垂语云。若立一尘。家国兴盛。野老颦蹙。不立一尘。家国丧亡。野老安贴。于立不立处一时坐断。何兴亡而可存哉。此皆性空之剩物。道眼之浮华。虽来去无踪。奈昏蒙成翳。直得纯清绝点。荡无纤毫。向不响山中合没足石人。于须弥顶上采无根瑞草。想不假春风馨香遍界。请具眼禅和试来赏玩。还见么。灵苗生有地。大悟不存师。

　　第八则僧问石霜

　　示众云。万丈海须见其底。千尺井必达其源。唯斯一事妙密难明。忽遇个顶门具眼脑后见腮的衲僧。合作么生指示。

　　举僧问石霜。如何是和尚深深处(你有眼么)。霜云无须锁子两头摇(徒劳摸索)。

　　师云。潭州石霜庆诸禅师。庐陵新淦陈氏子。依洪井西山绍銮禅师落发。诣洛下学毗尼教。虽知听制。终为渐宗。回抵沩山因充米头。问答惬意。至晚上堂曰。大众米里有虫。诸人好看。后参道吾。问如何是触目菩提。吾唤沙弥。弥应喏。吾云添净瓶水着。良久却问师。汝适来问甚么。师拟举。吾便起去。师于此有省。吾将顺世垂语曰。我心中有一物。久而为患。谁能为我除之。师云。心物俱非。除之益患。吾曰贤哉贤哉。后避世混俗于浏阳陶家坊。朝游夕处。人莫能识。后因答洞山秋初夏末万里无寸草处去。云出门便是草之语。深蒙称许。享大因缘。开法后僧问。真身还出世也无。云不出世。曰争奈真身何。云琉璃瓶子口。此恰与无须锁子两头摇的眼脑双生来相似。非唯难弟难兄。况乃无彼无此。琉璃瓶口则且置。只如此锁将何料理。是他投子自有同勘钥匙。颂曰。

　　三更月落两山明(清光何处无)。古道程遥苔满生(几人能履践。)金锁摇时无手犯(谁敢动着)。碧波心月兔常行(莫乱走)。

　　师举洞山颂偏正五位首篇云。正中偏。三更初夜月明前。莫怪相逢不相识。隐隐犹怀旧日嫌。且道旧日嫌甚。今日嫌甚。迷悟到头俱莫恋。眼中金屑自难留。唐耿伟诗云。返照入闾巷。愁来与谁语。古道无人行。秋风动禾黍。诗具六义。曰风赋比兴雅颂。用比兴连类以喻至道。嗟此尘中无人绵历。唯余禾黍而已。故华严经云。世法即佛法。佛法即世法。休于世间法中分别佛法。莫于佛法中分别世间法。方信道。会得途中受用。不会则世谛流布。其斯之谓欤。况金锁摇时非智者难明。徒劳识浪翻波漫浸蟾宫。玉兔虽能𨁝跳。枉费精神。何故。须信转身无异路。没踪迹处莫藏身。

　　第九则洞山祖意

　　示众云。语忌十成。机贵回互。虽是掬水不漏。焉知一滴难存。外边虽是撒干。就里浑头没脑。还知问答有淹润处么。

　　举僧问洞山。如何是祖师西来意(祖意不西来。西来无祖意)。山云待洞水逆流即向汝道(虽知韫椟深藏。争免漏姜达菜)。

　　师云。筠州洞山悟本良价禅师。幼岁从师念般若心经。至无眼耳鼻舌身意处。忽以手扪面问师曰。某甲有眼耳鼻舌。何故言无。师骇然异之云。吾非汝师。即指往五泄山礼默禅师披剃。年二十一诣嵩山具戒。游方首谒南泉。值马祖讳辰修斋。泉问众曰。来日设斋。未审马祖还来不。众皆无对。师出对曰待有伴即来。泉曰。此子虽后生。甚堪雕琢。云和尚莫压良为贱。次参沩山。屡蒙赏鉴。次依云岩。受秘传之道。唐大中末。于新丰山接引学徒。厥后盛化豫章高安。之洞山。权开五位。善接三根。大阐一音。广弘万品。横抽宝剑剪诸见之稠林。妙叶弘通截万端之穿凿。又得曹山深明的旨。妙唱嘉猷。道合君臣。正偏回互。由是洞山玄风播于天下。诸方宗匠咸推尊之。故名曹洞宗。立此一宗。自师而为始也。这僧既号通方衲子。不免深穷西祖不传之妙。故来发问。殊不知未开口时早蹉过了也。只如洞山恁么答。是与他道不与他道。伶利汉举着便知下落。何必分星擘两。只管忉忉。庞居士谓灵照曰。明明百草头。明明祖师意。照云。老老大大作这个语话。士曰汝又作么生。照云。明明百草头。明明祖师意。士乃笑。若也于斯荐得。非唯有逆水之波。许汝有滔天之浪。其或未然。且向滩下接取。颂曰。

　　古源无水月何生(灵光独耀。迥脱根尘)。满岸西流一派分(尽从这里流出)。葱岭罢询熊耳梦(莫𥧌语)。雪庭休话少林春(谁敢多言恃语)。

　　师举古本金光明经偈云。佛真法身犹若虚空。应物现形如水中月。虽则古源无水。须知正派潜流。休云皓月何生。那委清光普应。既满岸自西而分。必匝地从东而遍。菩提达磨始传法于天竺。后接物于支那。梁大通元年九月二十一日至广州。十月初一日至金陵。见武帝不契。十九日出金陵。十一月二十三日至魏洛阳。应谶居少林。面壁九年。遇二祖求法。立雪断臂。安心已竟。并传衣法。往禹门千圣寺。化后般若多罗。七十二年梁武帝作大师碑云。以梁大同二年岁次丙辰十二月五日终于洛州禹门之侧。寿一百五十岁。葬于熊耳山吴坂。东魏天平三年也。元象元年有使宋云自西域回。见达摩大师于葱岭。只履西还。以闻。帝令启圹。唯见空棺只履存焉。虽则生死涅盘犹如昨梦。何妨立雪庭中重整嫩桂。阳和而已哉。咦。自从接活无根树。五叶联芳直至今。

　　第十则夹山答佛

　　示众云。色见声求无非是妄。忘情离念未足为真。不须认影迷头。休更迷头认影。具眼禅和应合审细。

　　举僧问夹山如何是佛(不礼拜更待何时)。山曰此间无宾主(休于言下觅。莫向句中求)。僧云寻常与甚么人对谈(一句随他语。千山走衲僧)。山曰文殊与吾携水去。普贤犹未折花来(采汲不虚施。几人窥得破)。

　　师云。澧州夹山善会禅师。自幼祝发。年满受具。听习经论。该炼三学。出住润州鹤林。因道吾劝发。往见舡子。由是师资道契。微朕不留。恭禀遗命。遁世忘机。寻以学者交凑。庐室星布。晓夕参依。咸通庚寅海众卜于夹山。遂成兰若。自是声名燀赫。道德光扬。开发人天。模铸生佛。不存意路而大阐玄风。这僧以觉自觉他觉行圆满之问。故来探㧞。是他大方之家。岂与汝干戈相待。款款地只道个此间无宾主。惹得教他意路上追寻。情关内走作。又问寻常与甚么人对谈。不识红绵套索碧玉阱坑。抵死谩生。黏皮着骨。不得脱洒自由。所以夹山奉个文殊与吾携水去。普贤犹未折花来。若据恁么道。是有宾主无宾主。咄。曾游花下路。要见洞中天。幸遇投子老师一觑觑透。颂曰。

　　亲言言处几人知(徒劳屈指从头数)。今古无俦类莫齐(世出世间尊。从来难比并)。玉马雪行归半夜(遍处不逢)。羚羊挂角月沉西(玄中不失)。

　　师云。祇为分明极。翻令所得迟。将心用心。转见病深。本欲直截要会。谁知颠倒迂回。非止此日无有知者。自古及今未逢一人。一体同观与佛并化。当此之际。人多左科背听逐句寻言。僧问赵州。如何是玄中玄。州曰汝玄来多少时邪。云玄之久矣。州曰。阇黎。若不遇老僧。几被玄杀。且道这僧背听赵州背听。林泉道。会得则途中受用。不会则世谛流布。汝等诸人闻林泉恁么道。慎勿左科背听。更须子细参详。玉马雪行。羚羊挂角。没踪迹。断消息。夜半月沉时请来相见。遂以手摸面云。猫。

　　第十一则万户俱开

　　示众云。大音希声。大器晚成。虽是停机伫思。未必不是作家。若解剪惑裁疑。到了须逢明鉴。十成一句。试请举看。

　　举云盖和尚问石霜。万户俱闭即不问。万户俱开时如何(将身直入里头看)。霜云堂中事作么生(外方谁敢论量)。盖无对(恰如歪嘴汉吹螺)。经半年方道得语云。无人接得渠(已犯功勋)。霜云。道则大㬠道。只道得八成(半肯半不肯)。盖云和尚又如何(［清］知恁么来)。霜云无人识得渠(诗争二字新)。

　　师云。潭州云盖山志元禅师。游方时问云居曰。志元不奈何时如何。居曰祇为阇黎功业不到。师不礼拜。直造石霜。亦如前问。霜曰。但非阇黎。老僧亦不柰何。师云和尚为甚不奈何。曰。老僧若奈何。拈过汝不奈何。师便礼拜请入室。后石霜上堂。僧问万户俱闭则不问。万户俱开时如何。曰堂中事作么生。僧半年方道得云无人接得渠。曰道则太㬠道只道得八成。云和尚又如何。曰无人识得渠。师知乃礼拜请石霜道。霜不与道。师云若不道打和尚去也。霜曰无人识得渠。师于言下有省。翠岩芝云。先行不到。末后太过。林泉道。走的走杀。坐的坐杀。祖灯录中本僧问石霜。非云盖问也。此颂古中作云盖问。想当时一期编录之不审也。因辨于斯。学者可委。盖因闻石霜赤心片片。招拨这僧。故放雕把焰。赫傍石霜要与他说。若不言下有省。险做𠒋徒恶党。还会么。虽是恶心招善报。更看投子与宣扬。颂曰。

　　古殿岩开月锁松(半遮半掩。稍似参差)。霜凝雪露韵无穷(远观有色。近听无声)。星前人卧千峰室(农夫何事睡犹浓)。佛祖无因识得渠(贵人难见面。何必谩咨嗟)。

　　师云。空劫威音外。壶天不夜时。岩花开步帐。松月骋芳姿。馥𩡏通三界。婵娟映四维。游人虽怅望。那许暂时窥。虽是霜凝雪露。须忘一色之功。直教雾敛风停。妙叶三玄之旨。七星光彩莫可窥窬。了无前后差殊。不有古今间断。于千峰影里万壑声中。就筹室枕石眠云。任昨梦吟风啸月。本来面目瞻仰无由。未质形名岂容知识。便恁么会时如何休。百尺竿头须进步。十方世界露全身。

　　第十二则九峰丹青

　　示众云。日出连山。尽力只画得一半。月圆当户。争教汝写到十分。未下笔时却较些子。还有打得此草者么。试拈出看。

　　举僧问九峰。一笔丹青为甚么邈志公真不得(无你下手处)。峰云僧繇却许志公(无用处成真用处)。僧云未审僧繇甚么人证据(明月清风共我)。峰云乌龟稽首须弥柱(不是同风人不知)。

　　师云。筠州九峰道䖍禅师。虽遍经法席。而受印于石霜。开化九峰。玄徒尤盛。僧问。教中有言。三光缘就始成其见。三光未就还成见否。曰。缘有差殊。见无亏损。云。既无亏损。暗中为甚么不见物。曰。虽不见物。宁无见暗。云离却三缘如何是真见。曰匝地日头黑似漆。僧问。一笔丹青为甚么邈志公真不得。金陵宝志禅师。姓朱氏。金城人。晋末真兴元年己未岁生。幼出家止京道林寺。礼僧俭为师。修习禅业。出处无常。饮啖不节。发长数寸。常跣足行。执一锡杖。头挂剪刀及尺镜。悬一二尺帛子。齐祖建元中稍露神迹。或数日不食无饥容。与人言始若难晓。及应甚明。多为谶记。京都士庶咸供事之。后至梁天鉴年中。深蒙帝重。乃应化贤圣之一也。为多神异。圣凡不测。故设此问。僧繇却许志公者。张僧繇。吴人也。天鉴中官历右将军吴兴太守。以丹青驰誉于时。方梁武帝以诸王居外。每想见其面目。即遣僧繇乘传写之。持归对之。如见其人。此盖常情可测可知。非类志公本来面目无下手处。焉知未举笔前脱体夺真。只是罕逢明鉴。要识志公么。乌龟稽首须弥柱。投子分明颂与伊。颂曰。

　　荆山美玉卞人寻(还具眼么)。至宝无瑕绝见因(谁敢正觑)。铁牛带子踏沧海(非思量处)。撞月石龟长羽鳞(识情离测)。

　　师举宝藏论云。天地之内。宇宙之间。中有一宝。秘在形山。林泉道。视之莫见。取之莫得。璨璨乎哉。温温如也。极小同大。忘绝境界。极大同小。不见边表。明之者亘古今而受用不尽。昧之者守朝暮而穷困难甘。非止荆山。卞人寻觅。楚人卞和献玉于楚厉王。王曰石也。遣使刖一足。及武王即位。和又献之。武王复怒。又刖一足。至楚文王立。和抱璞哭于荆山之下。文王召而谓曰。刖足者何怨乎。曰不怨刖足。而怨真玉以为凡石。忠事以为慢事。是以哭之。文王乃使工剖石。乃真玉也。文王叹曰。哀哉。二先君易刖其足。难剖于石。今果是璧。乃国宝也。见韩子。以喻至道人莫能窥。非言说可及。非情量可酌。故使铁牛带子𨁝跳沧溟。撞月石龟任生毛羽。还达此理么。无说说中无说说。都教收摄付全提。

　　第十三则韶山是非

　　示众云。许由洗耳。巢父牵牛。拂迹成痕。欲隐弥露。只此现成公案。不消勘辨缘由。不涉思惟。试看决断。

　　举僧问韶山。是非不到处还有句也无(低声低声)。山云有(放伊一线许商量)。僧云是甚么句(阇黎不是不将来)。山云一片白云不露丑(老僧不是不拈出)。

　　师云。洛京韶山寰普禅师。嗣夹山。僧问如何是韶山境。曰。古今猿鸟叫。翠色薄烟笼。云如何是境中人。曰退后看。遵布衲访师。在山下相见。遵问。韶山路向甚么处去。师以指曰。呜。那青青黯黯处去。遵近前把住云。久响韶山。莫便是否。曰。是即是。阇黎有甚事。云。拟伸一问。师还答否。曰。看君不是金牙作。争解弯弓射尉迟。云。凤凰直入烟霄去。谁怕林间野雀儿。曰。当轩画鼓从君击。试展家风似老僧。云。一句迥超千圣外。松萝不与月轮齐。曰。饶君直出威音外。犹较韶山半月程。云过在甚么处。曰倜傥之词人皆知有。曰。恁么则真玉泥中异。不拨万机尘。曰鲁般门下徒施巧妙。云。学人即恁么。未审师意如何。曰。玉女夜抛梭。织锦于西舍。云莫便是和尚家风也无。曰。耕夫制玉漏。不是行家作。云。此犹是文言。如何是和尚家风。曰。横身当宇宙。谁是出头人。遵无语。师遂同归山。才人事了。师召近前曰。阇黎有冲天之气。老僧有入地之谋。阇黎横吞大海。老僧背负须弥。阇黎按剑上来。老僧亚枪相待。向上一路速道速道。云。明镜当台。请师一鉴。曰不鉴。云为甚么不鉴。曰。水浅无鱼。徒劳下钓。遵无对。师便打。林泉道。此上神通非同小小。韶山老汉惯临大敌那怯残兵。而况这僧将闲是闲非有句无句枉来印拍。被他着一片白云款款掩住。何也。莫把是非来辨我。浮生穿凿不相关。其余意味分付投子。颂曰。

　　白云不到中峰顶(无心曾出岫。舒卷任随风)。满目烟萝景象殊(高低休便两般看)。一句曲寒千古调(韵出青霄。任君吹唱)。万重青碧月来初(松嵓排突屼。桂魄任婵娟)。

　　师云。青山白云父。白云青山儿。白云终日倚。青山总不知。不知的事汝还知否。地藏当年曾漏泄。不须迤𨓦走天涯。烟萝满目景象虽殊。心月孤圆性空寥廓。纵有万别千差。其奈一了百当。雪窦云。三界无法何处求心。白云为盖流泉作琴。一曲两曲无人会。雨过夜塘秋水深。若向这里领略得下。伯牙与子期不是闲相识。如或不然。高山流水知音少。枉奏瑶琴徽外声。只如万壑千山盘青叠翠。紧系芒鞋如何履践。待月来时与汝相见。

　　第十四则梁山祖意

　　示众云。开口道着。举步踏着。拈在面前。无人能识。搜远不搜近。宜假不宜真。担千负计处。还敢商量么。

　　举僧问梁山。如何是祖师西来意(头头不昧。物物全彰)。山云莫乱道(闭口牢藏舌。安身第一方)。

　　师云。祖意教意本自无殊。真心妄心亦不有异。为根机不等优劣强分。既说浅深当言顿渐。列门庭。开户牖。说在骏马之前。建法幢。立宗旨。独步劫空之后。曹山曰。洞上宗假五位君臣偏正。言者不欲犯中。故臣称君。不敢指斥言是也。欲明宗要。为作偈曰。学者先须识自宗。莫将真际杂顽空。妙明体净如伤触。力在逢缘不借中。出语直教烧不着。潜行须与古人同。无身有事超岐路。无事无身落始终。复作五相○偈曰。白衣须拜相。此事未为奇。积代簪缨者。休言落魄时。○偈曰。子时当正位。明暗在君臣。未离兜率界。乌鸡雪上行。○偈曰。焰里寒冰结。杨花九月飞。泥牛吼水面。木马逐风嘶。○偈曰。王宫初降日。玉兔不能离。未得无功旨。人天何太迟。○偈曰。混然藏理事。朕兆卒难明。威音王未晓。弥勒岂惺惺。此颂略分宗趣。西来祖意岂止一途。派列岐分。应机施设。非刻舟记剑。胶柱调弦而已哉。梁山答处直截指示。欲使言前荐得。句外知归。开口动舌堪作甚么。未审如何即是。不如缄口退却与道相应。虽然如是。更须问过监察始得。颂曰。

　　国令严严拟者危(祸不入慎家之门)。毫厘才动铁轮随(言出思入)。心萌口应三千里(料棹没交涉)。齿露言来苦怨谁(应须克己)。

　　师云。当头讳字寰中禁。谁敢依稀犯圣颜。把断要津。那许汝嘲三攞四。全提正令。岂容伊拨万轮千。直得惨悚戢翼内秘外严。不见僧问临济。如何是吹毛剑。济云祸事祸事。僧礼拜。济便打。林泉道。赏罚甚分明。若是当时毫厘有差。便见天地悬隔。宁免铁轮随来抑逼。金轮王王四天下。银轮三。铜轮二。铁轮一。林泉道。若能了一。万事决毕。四种轮王。随业受报。各具轮宝。摧伏怨敌。虽心萌口应。其奈参差齿露。言时固多利害。何也。但能不触当今讳。也胜前朝断舌才。

　　第十五则龙牙乌龟

　　示众云。把住时放行。维摩一默语如雷。放行时把住。言满天下无口过。不动唇皮。要通意路。合作么生举。还有道得者么。

　　举僧问龙牙。如何是祖师西来意(朝看云片片。暮听水潺潺)。牙云待石乌龟解语即向汝道(谢师茶话)。

　　师云。潭州龙牙山居遁禅师。因参翠微乃问。学人自到和尚法席一个余月。不蒙一法示诲。意在于何。微曰嫌甚么。师又问洞山。山曰争怪得老僧。法眼别云。祖师来也。林泉道。和尚莫眼花。云峰齐云。此三尊宿还有亲疏也无。若有。那个亲。若无。亲疏眼在甚么处。林泉道。依旧眉毛下。又僧问。十二时中如何着力。师曰如无手人行拳始得。林泉道。照頋鼻凹。又问。终日区区如何顿息。师曰如孝子丧却父母始得。东禅齐云。众中道如丧父母。有何闲暇。恁么会还息得人疑情么。除此外。且作么生会龙牙意。林泉道。惯曾为旅偏怜客。自己贪杯惜醉人。若知醉里醒醒。除问投子和尚。颂曰。

　　石龟语话是谁闻(徒劳侧耳)。无耳髑髅夜听深(不得妄传消息)。天晓便藏无影树(根非生下土)。太阳虽照不能寻(叶不坠秋风)。

　　师云。知音不在频频举。达者须知暗里惊。玄中铭云。龙吟枯木。异响难闻。木马嘶时。何人道听。洞山问云岩。无情说法。甚么人得闻。岩曰无情得闻。云和尚闻否。曰。我若闻。汝即不闻吾说法也。云某甲为甚么不闻。岩遂竖起拂子曰还闻么。云不闻。曰。我说法。汝尚不闻。弥陀经云。水鸟树林悉皆念佛念法。山于此有省。乃述偈曰。也大奇。也大奇。无情说法不思议。若将耳听终难会。眼里闻声方得知。僧问香严。如何是道。曰枯木里龙吟。云如何是道中人。曰髑髅里眼睛。僧不领乃问石霜。如何是枯木里龙吟。曰犹带喜在。云如何是髑髅里眼睛。曰犹带识在。又不领乃问曹山。如何是枯木里龙吟。曰血脉不断。云如何是髑髅里眼睛。曰干不尽。云未审还有得闻者么。曰尽大地未有一人不闻。云未审枯木龙吟是何章句。曰。不知是何章句。闻者皆丧。遂示偈云。枯木龙吟真见道。髑髅无识眼初明。喜识尽时消息尽。当人那辨浊中清。曹洞父子节拍相随。白雪阳春几人能和。胡笳不犯宫商曲。玉笛同将劫外吹。无影树头花笑日。半明半暗几人知。具眼禅人固宜子细。

　　第十六则灵云桃花

　　示众云。刘郎栽后缀叶联芳。王母摘时收因结果。莫有闲来赏玩就路还家者么。

　　举灵云见桃花悟道(眼中拨却黄金屑。觑透威音未兆时)。

　　师云。福州灵云志勤禅师。依大沩。因见桃花忽然大悟。以偈呈曰。三十年来寻剑客。几回叶落又抽枝。自从一见桃花后。直至而今更不疑。沩曰。从缘入者。永无退失。汝善护持。玄沙云。谛当甚谛当。敢保老兄未彻在。云曰师兄还彻也未。林泉道。将为狐须赤。更有赤须狐。且道灵云见桃花。端的悟个甚么。有底道因逢桃李树。忆得故园春。有底道色即是空空即是色。三千里外且喜没交涉。雪窦云。本无迷悟数如麻。独许灵云是作家。林泉至此称赏不已。非唯见谛明白。堪与后人为龟为鉴。觉范颂云。灵云一见不再见。红白枝枝不着花。叵耐钓鱼舡上客。却来平地捷鱼虾。可谓路见不平拔剑相助。更有为渠雪屈的么。试看投子如何评论。颂曰。

　　山前桃发故园春(年年相似。岁岁一般)。花绽红枝省此身(不因不由。㝡有来由)。证据谢君傍着力(面上夹竹桃花)。笑颜虽展意生瞋(肚里侵天荆棘)。烟锁绿杨莺啭缓(春三二月无闲口。说尽东君造化心)。雨侵石笋倚空邻(扫月吟风看怎生)。金乌放去无消息(线断风筝怎似伊)。木马嘶声过汉秦(不劳乘八骏。捕影与追风)。

　　师云。阴阳无曲徇。节令不相饶。春分之后万木皆萌。匝地普天无非春色。何止山前而已哉。不见道。密移一步六门晓。无限风光大地春。正如心地蕴养包含善恶种子。一日善恶业熟发起现行。若于因花。空实可辨。见忘执谢。顿悟真常。何佛果而不趣菩提者邪。当此之际。方知此身而不虚设。不意玄沙一手抬一手搦。暗度神锋。回戈倒刺。谁想灵云惯临大敌。诈败佯输。恶来善应。道师兄还彻也么。恰似梵志翻着袜。人皆谓是错。宁可刺你眼。不可隐我脚。僧问洛浦。众手淘金谁是得者。曰拳中旧宝岂假披沙。云恁么则展手不逢也。曰莫将鹤唳拟当莺啼。又僧问。如何是佛法大意。曰。雪覆孤峰峰不白。雨滴石笋笋须生。林泉恁么举来。虽是向鼻孔里点眼。胳膝上画眉。且要诸人稍知下落。休待金乌西坠。木马跑哮。声逾汉秦。徒劳辨听。何也。不解无中能唱出。枉教清韵出青霄。

　　第十七则国师塔样

　　示众云。预备不虞。待觅个信心檀越。随缘赴感。令修座出格浮图。见义勇为。当仁不让者知是何人。还理会得么。

　　举肃宗帝问忠国师。百年后所须何物(圣鉴不错)。云与老僧作个无缝塔(拣难的道)。曰请师塔样(作家君王。天然有在。)师良久云陛下还会么(觌面相呈。两手分付)。曰不会(因邪打正)。云吾有付法耽源。却谙此事。请召问之(祖祢不了。殃及儿孙)。

　　师云。南阳慧忠国师者。越州诸暨人。自受曹溪六祖心印之后。居南阳白崖山党子谷。四十余祀不下山。道行闻于帝里。肃宗上元二年来中使孙朝进赍诏征赴京。待以师礼。初居千福寺西禅院。及代帝临御。复迎止光宅精蓝。十有六载。随机说法。时有西天大耳三藏到京。云得他心通。肃宗命师验之。三藏才见师。便礼拜立于右边。师问曰汝得他心通那。云不敢。曰汝道老僧即今在甚么处。云。和尚是一国之师。何得向西川看竞渡舡。良久再问。老僧即今在甚么处。云。和尚是一国之师。何得在天津桥上看弄猢狲。师复问。汝道老僧在甚么处。藏罔测。师叱曰。这野狐精。他心通在甚么处也。藏无对。可惜明眼人前一场漏逗。师化缘将毕。乃辞帝。帝曰。师灭度后所须何物。若非圣慈宽厚。争肯如此相待。师亦不负天恩。向临行之际尽力提撕道。与老僧作个无缝塔。殊不知未开口时已早七花八裂了也。帝虽道不会。就中却㝡亲切。不见石头和尚道。衲帔蒙头万事休。此时山僧都不会。师既付嘱令问耽源。后果诏问。源良久曰。圣上会么。帝曰不会。源述偈曰。湘之南。潭之北。中有黄金充一国。无影树下合同船。琉璃殿上无知识。林泉道。拱密威严。决难正视。虽是官不容针。何碍私通车马。放伊一线。试请商量。颂曰。

　　古塔涌圣迷(天眼龙睛不可窥)。云笼龙凤失(非思量处几人知)。香风半夜沉(没踪迹。断消息)。宝殿无知识(谁敢依稀犯圣颜)。

　　师云。第二十二祖摩拏罗尊者。年三十遇婆修祖师出家传法。至中印土。彼国王名得度。即瞿昙种族。归依佛乘。勤行修进。一日于行道处现一小塔。欲取供养。众莫能举。即大会梵行禅观咒术等三众。欲问所疑。时尊者亦赴此会。是三众皆莫能辨。时尊者即为王广说塔因。此之出现乃王福力之所致也。王闻是说乃曰。至圣难逢。世乐非久。付位于太子。投祖出家。七日证果。尊者深加慰诲。国师塔样。非作者之不知。竖穷三际。横遍十方。亘古亘今。无成无坏。非止势磨星斗。其由威耸云烟。丹凤金龙莫能依附。既德风之偃草。何香誉之不传。任晓夜之升沉。尽春秋之改变。四臣不昧。一性圆明。于宝殿欲现心王。令玉烛永调我国。恁么观来。有知识那无知识。嘘。相识满天下。知心有几人。从头曾遍数。无个似双亲。

　　第十八则吸尽西江

　　示众云。指空画空。敢道卒难对副。依实具实且恁胡乱安排。本非觌面相谩。就里慈悲太甚。还有冷眼傍观窥破者么。

　　举庞居士问马大师。不与万法为侣者是甚么人(千圣亦不识)。师云。待汝一口吸尽西江水。即向汝道(口虽硬似铁。心更软如绵)。

　　师云。襄州居士庞蕴者。衡州衡阳县人也。字道玄。世本儒业。少悟尘劳。志求真谛。唐贞元初谒石头。乃问不与万法为侣者是甚么人。头以手掩其口。豁然有省。后与丹霞为友。一日石头问曰。子见老僧以来。日用事作么生。士曰。若问日用事。即无开口处。乃呈偈曰。日用事无别。唯吾自偶谐。头头非取舍。处处没张乖。朱紫谁为号。丘山绝点埃。神通并妙用。运水及搬柴。头然之曰。子以缁邪素邪。云愿从所慕。遂不剃染。后参马祖问曰。不与万法为侣者是甚么人。祖曰待汝一口吸尽西江水即向汝道。士于言下顿领玄旨。乃留驻参承二载。有偈曰。有男不婚。有女不嫁。大家团圞头。共说无生话。自尔机辩迅捷。诸方向之。居士问处。将无做有。要辨形容。大师答处。虽塞辞源。潜通意脉。方信道。明中虽不遗涓滴。暗里洪波浪接天。男婚女嫁则且置。只如堂中二亲还曾奉重也无。颂曰。

　　父母旷来别(一日思忆一伤心)。得奉当竭力(理合如斯)。木人半夜言(低声低声)。莫使外人识(若教容易见。便作等闲看)。

　　师云。僧问药山。学人拟归乡时如何。师曰汝父母遍身红烂。卧在荆棘林中。汝归何所。云恁么则不归去也。曰汝却须归去。汝若归乡。我示汝个休粮方子。云便请。曰二时上堂不得咬破一粒米。此不遗时失候奉重竭力之式也。虽知亲亲之亲。而岂知非亲之至亲者欤。第八祖佛陁难提尊者行化至提伽国毗舍罗家。见舍上有白光。谓其徒曰。此家有圣人。口无言说。直大乘器。不行四衢知触秽耳。言讫长者出。礼问何所须。祖曰我求侍者。长者曰我有一字名伏䭾密多。年已五十。口未尝言。足未曾履。祖曰。如汝所说。真吾弟子。伏䭾闻之遽起礼拜。而说偈曰。父母非我亲。谁是最亲者。诸佛非我道。谁是最道者。祖以偈答曰。汝言与心亲。父母非可比。汝行与道合。诸佛心即是。外求有相佛。与汝不相似。欲识汝本心。非合亦非离。䭾闻偈已便行七步。祖曰。此子昔曾值佛。悲愿广大。爱情难舍。故不言不履耳。遂令出家。复继祖位。若也于斯荐得。父母不离方寸。何劳旷劫相寻。木人既解传言。宁免外人知识。还具这般眼么。拟心若蹉一丝头。对面忽成千万里。

　　林泉老人评唱投子青和尚颂古空谷集卷一
卍新纂续藏经第 67 册 No. 1303 林泉老人评唱投子青和尚颂古空谷集


　　林泉老人评唱投子青和尚颂古空谷集卷二

　　后学性一阅

　　生生道人梓

　　第十九则僧问长沙

　　示众云。有进有趣。横身建化门中。无证无修。着脚威音那畔。幸勿减他声价。不须妆贴门风。比喻将来。汝还知否。

　　举僧问长沙。本来人还成佛否(虚空无面目。何用巧妆眉)。沙云。你道大唐天子还割茆刈草否(眼巧不如样子比)。

　　师云。湖南长沙招贤景岑禅师。初住鹿苑。为第一世。其后居无定所。但徇缘接物随宜说法。时谓之长沙和尚。僧问教中说幻意是有邪。师曰大德是何言欤。云恁么则幻意是无邪。曰是何言欤。云恁么则幻意是不有不无邪。曰是何言欤。云。某三明尽不契于幻意。未审和尚如何明教中幻意。曰大德信一切法不思议否。云佛之诚言安敢不信。曰。大德言信。二信之中是何信。云如某所明是名缘信。曰依何教文得生缘信。云。花严经云。菩萨摩诃萨以无障无碍智慧。信一切世间境界是如来境界。又花严云。诸佛世尊悉知世法及诸佛法性无差别决定无二。又云。佛法世间法。若见其真实。一切无差别。曰。大德所举缘信教文甚有来由。听老僧与大德明教中幻意。若人见幻本来真。是则名为见佛人。圆通法法无生灭。无灭无生是佛身。林泉恁么举来。且道本来人有成佛分无成佛分。水月空花元不有。电光石火荐还迟。割茅刈草曾为喻。智者休言道不知。师与仰山玩月次。山云。人人尽有这个。只是用不得。曰恰是倩汝用。云你作么生用。师劈𦚾与一踏。云。㘞。直下似个大虫。林泉道。仰山今日亲遭毒手。长庆云。前彼此作家。后彼此不作家。林泉道。放汝一踏。长庆别云。邪法难扶。林泉道。雪后始知松柏操。事难方表丈夫心。更看投子不犯尊颜别通消息。颂曰。

　　苔殿重重紫气深(宝香风烛烟云合。寂寂帘垂不露颜)。星分辰位正乾坤(秋清月转霜轮。河淡斗垂夜柄)。金轮不御阎浮境(来遍天下。王不流行)。岂并诸侯宝印尊(莅政既彰传国玺。非同封赠假齐王)。

　　师云。至理幽微岂容拟议。非识智之可追求。非妄情之可奔凑。陆亘大夫问南泉姓甚么。泉曰姓王。云王还有眷属也无。曰四臣不昧。云王居何位。曰玉殿苔生。后僧举问曹山。玉殿苔生意旨如何。曰不居正位。云八方来朝时如何。曰他不受礼。云何用来朝。曰有违则斩。云。违是臣分上。未审君意如何。曰枢密不得旨。云恁么则燮理之功全归臣相也。曰你还知君意么。云外方谁敢论量。曰。如是如是。林泉道。君圣臣贤即且置。父慈子孝又如何。非止色难成感慨。无违的意少知音。既尔重重紫气笼罩深宫。灿灿璇玑定分辰位。王四天下则必御金轮。总三千界则当提宝印。不须附耳而言。蹑足以封。韩信还晓此意么。太平只许将军建。不许将军见太平。

　　第二十则云岩南泉

　　示众云。斜街暗巷。生客头迷。金锁玄关。衲僧眼𥊀。莫有脑后着楔知痛痒者么。

　　举道吾与云岩到南泉处(道旷无涯。逢人不墨)。泉问阇黎名甚么(适来记得而今忘却)。吾云宗智(多虚不如少实)。泉云。智不到处。作么生宗(尊鉴不错)。吾云切忌道着(佯小心。故大胆)。泉云酌然道着则头角生(明眼人前一场漏逗)。异日师与云岩后架把针(作务劳神)。南泉过见再问。智头陁前日道智不到处切忌道着。道着则头角生。合作么生行履(放荡不耕空劫地。暮天何用牧歌催)。师乃抽身入僧堂(伶俐衲僧一拨便转)。

　　师云。潭州道吾宗智禅师。豫章海昏张氏子。依盘和尚受教具戒。预药山法会。密契心印。一日山问子去何处来。曰游山来。云。不离此室。速道将来。曰山上乌儿头带雪。涧底游鱼忙不彻。离药山见南泉。泉问阇黎名甚么。寻常语里便布枪旗。吾曰宗智。便于长蛇阵前具实祗对。方信道本色住山人了无刀斧痕。果然以空劫已前一段大事猛然提起道。智不到处。作么生宗。是他念兹在兹未曾忘却。向群居慎口独坐防心处款款地道。切忌道着。此之所谓十言九中。不如一默。故南泉印证道。灼然道着即头角生。三日后吾与云岩在后架把针。泉见乃问。智头陁前日道。智不到处切忌道着。道着即头角生。合作么生行履。若向这里暂时不在。攃手蹉脚便见堕坑落堑。是他觉不似相。便抽身入僧堂。林泉道。退步就己。万中无一。南泉亦归方丈。林泉道。伯牙与子期。不是闲相识。林泉虽恁持蠡酌海折草量天。且图诸人略知分剂。欲要明白子细。言深浅。说高低。请问投子和尚决然便知下落。颂曰。

　　金刚际下古髑髅(多年穷鬼子。切忌弄精魂)。几被人踏血溅空(体究即不无。染污则不可)。明月任从君自掬(光影门头。徒劳手势)。寒松那弃白云封(好客无疏伴)。

　　师举花严经云。其最下方名世界光遍照一切金刚庄严光耀轮为际。依众宝摩尼花而住。今为金刚队下者误矣。况此本分一事。若占圣之髑髅。诸佛之顶𩕳。拟之则触破面门。窥之则瞎却眼睛。有不顾危亡者。踉䠙颠蹶蹴跳践踏。生挦活攞。向枯骨上咬嚼。没巴鼻处近傍。何止血溅长空而已哉。其奈掬水月在手。弄花香满衣。无始劫来妄想熏习卒难改革。一旦回光返照了达真常。于切忌道着处觑透。头角未生时知归。万本寒松清阴郁密。一片白云幸无弃舍。还知同声相应同气相求处么。有缘不是余朋友。无用双眉却弟兄。

　　第二十一则赵州吃茶

　　示众云。雀舌初调玉盏分时禅思健。龙团槌碎金渠碾处睡魔降。虽然两段不同。且喜一家无二。莫有不涉唇吻知味者么。

　　举赵州才见僧来便问。曾到此间么(寻常语里布枪旗)。僧云不曾到(料掉没交涉)。州云吃茶去(承言者丧)。又问僧曾到此间么(惯得其便)。僧云曾到(惜取草鞋好)。州云吃茶去(滞句者迷)。

　　师云。赵州观音院从谂禅师。未受具时便抵池阳参南泉。值泉偃息而问曰近离甚处。云瑞像。曰还见瑞像么。云不见瑞像。只见卧如来。泉便起坐问。汝是有主沙弥无主沙弥。云有主沙弥。曰那个是汝主。师遂近前躬身曰。仲冬严寒。伏惟和尚尊候万福。泉器之许其入室。他日问泉曰。如何是道。泉曰平常心是道。云还可趣向也无。曰拟向即乖。云不拟争知是道。曰道不属知。不属不知。知是妄觉。不知是无记。若真达不疑之道。犹如太虚廓然荡豁。岂可强是非邪。师于言下悟理。僧问云居膺禅师。羚羊挂角时如何。曰六六三十六。云挂角后如何。曰六六三十六。僧礼拜。曰会么。云不会。曰不见道无踪迹。其僧举似赵州。州曰云居师兄犹在。僧便问羚羊挂角时如何。州曰九九八十一。云挂角后如何。曰九九八十一。云得恁么难会。曰有甚么难会。云请和尚指示。曰新罗新罗。林泉道。未眨眼时遭八百。拟开口处隔三千。赵州指示分明处。方信云居有妙传。更看投子将何特为用甚煎点。颂曰。

　　见僧便问曾到否(仁义道中当合如是)。有言曾到不曾来(执结是实)。留坐吃茶珍重去(好看千里客。万里要传名)。青烟暗换绿纹苔(惜得自己眉毛。穿过那僧鼻孔)。

　　师云。赵州古佛于人我山前凡夫地上。平田浅草内指条活路。径直截要似更强如长安大道。若言曾到。三千里外且喜没交涉。更买草鞋行脚始得。若言不曾到。颟顸佛性儱侗真如。兀兀腾腾虚淹岁月。折莫你左趓右闪侧觑傍观。终是出他圈圚不得。谢他看客两停不论亲疏一般管待。虽破龙团凤饼。恐逢跛鳖盲龟。他既口苦心甜。你莫外好里弱。本无委曲若叠嶂之青烟。不有蒙茸似幽庭之绿藓。只如暗彰文彩互换偏圆一句。又作么生。待吃茶了即向汝道。

　　第二十二则大随乌龟

　　示众云。虽则当面热谩。堤备傍人冷笑。休卖弄知心可腹。终只是见境生情。还与破除得么。

　　举大隋和尚与僧行次。见一乌龟(是凶是吉)。僧便问。一切众生皮裹骨。为甚么此个众生骨裹皮(果然疑着)。随以草鞋安龟背上(信手拈来用最亲)。其僧无语(塞断咽喉)。

　　师云。益州大随法真禅师。嗣长庆安。初见药山道吾云岩洞山。次至岭外大沩会下数载。食不至充。卧不求暖。清苦炼行。操履不群。沩深器之。一日问曰。阇黎在老僧此间。不曾问一转语。云教某甲甚么处下口。沩曰何不道如何是佛。师作手势掩沩山口。沩叹曰子真得髓。从此名传四海。尔后还蜀。寄锡天彭堋口山龙怀寺。于路煎茶普施三年。因往后山见一古院号大随。群峰矗秀涧水清泠。中有一树围四丈余。南开一门中空无碍。不假斤斧自然一庵。时目为木禅庵。师乃居之十余载。影不出山声闻于外。四方玄学千里趍风。蜀主钦尚遣使屡征。师皆辞老病。署神照大师。因庵侧见此一龟。僧发此问。师遂拈草鞋安龟背上。是知宗师一期应对。破妄祛惑。明心见性。终不以言句系缀于人。未委投子若为话会。颂曰。

　　一家有事百家忙(堪叹堪悲)。春暖才回草自长(节气不相饶)。东岭月分西涧水(清光何处无)。菊残犹自候重阳(渊明归去后。千古漫伤情)。

　　师云。若也依因判果随业受生。鳞羽皮毛胎卵湿化各安其分。那有差殊。此皆迷真执妄颠倒想生。不悟本空故受轮转。普观一切众生漂沉生死。何啻百家而已哉。故世尊以无缘慈。兴大悲心。布春风和气滋孕群萌。令心花发现。使智果圆成。放爱月光。辉天鉴地。耀古腾今。始自劫壶空处佛未兴时。性海澄渟无幽不烛。有等焦芽败种孤陋寡闻堕根禅客。向东篱侧畔十月初头指望白衣特来送酒。呆汉。非止此时遭蹉过。须知他后卒难逢。

　　第二十三则南泉斩猫

　　示众云。衲僧巴鼻剿绝凡情。佛祖权衡屏除圣解。莫有具此作略者么。

　　举南泉有两堂上座争猫不止(家返宅乱)。泉升座提起猫儿云。道得即不斩(和尚幸是大人。且莫造次。)众无对(能做不能当。)泉乃挥猫儿(大用现前佛魔屏气)。赵州至晚方到(甚处去来)。泉乃举前话(将谓忘却)。州脱一只草鞋戴头上出去(老老大大作这个去就)。泉云子若早来却救得猫儿(若不得此语。前话也难圆)。

　　师云。南泉普愿禅师。郑州新郑人。姓王氏。幼慕空宗。唐至德二年依大隗山大慧禅师受业。诣嵩岳受具足戒。初习相部旧章。究毗尼篇聚。次游诸讲肆。历听楞伽花严入中百门观。精炼玄义。后扣大寂之室。顿然忘筌得游戏三昧。一日为众僧行粥次。马祖问桶里是甚么。师曰。这老汉合取口。作恁么语话。祖便休。自余同参之流无敢诘问。贞元十一年憩锡于池阳。自建禅斋。不下南泉三十余载。道风遐布。大振玄纲。因是诸方目为郢匠。一日因东西两堂争猫。是非只为多开口。烦恼皆因强出头。果遇师白众曰。道得即救取猫儿。道不得即斩却也。此乃路见不平。当机不让。便以本分事相为。刬除妄想屏当狂情。要教于空劫已前威音之始。顿除人我等执。空一切法。顿绝诸缘。众既无对。师遂斩之。此岂非见到用到心口相应。人多以斩猫芟蛇为云门正令。为粗行作业谤之。是不达文殊仗剑之微旨也。世尊于灵山会上。五百比丘得四禅定具五神通未。得法忍。以宿命智通各各自见过去杀父害母及诸重罪。于自心内各各怀疑。于甚深法不能证入。于是文殊承佛神力。遂手握利剑驰逼如来。世尊乃谓文殊曰。住住。不应作逆。勿得害吾。吾必被害。为善被害。文殊师利。尔从本已来。无有我人。但以内心见有我人。内心起时我被害。即名为害。于是五百比丘自悟本心。如梦如幻。于梦幻中无有我人。乃至能生所生父母皆如梦幻。于是五百比丘既得无生法忍。同赞叹曰。文殊大智士。深达法源底。自手握利剑。驰逼如来身。如剑佛亦尔。一相无有二。无相无所生。是中云何杀。出宝积经。是知南泉大用不减文殊。不可以狭劣之见。僻执之心。诬谤古人。更看投子别是非明得丧。分明指出。颂曰。

　　临险推人事要知(用知作么)。求财先自露针锥(照硕刺破眼睛)。钓鱼尽说谙风势(易开终始口)。及至风来波路迷(难保岁寒心)。潦倒赵州虽好手(纵也彼既临时)。钟鸣斋后赴来迟(夺也我何特地)。要知大像嘉州路(直须亲到一回始得)。铁牛镇断陕关西(没你近傍处)。

　　师云。不因一事不长一智。不吃一交不学一便。所以道。撒手悬崖下。分身万象中。南泉老汉能于楂手刺脚处便与解脱。以竭世枢机过人胆量。向开口合口处选择人材。露锐利辞锋。尖新锥刺。探拔深细。体察虚实。复驾慈航来生死海中无明浪里。以长虹为竿掷月钩云饵。乘风驾险求任子长鲸。不意须臾急流勇退。住岸还迷。正值赵州回舟拨棹顶笠披蓑。红蓼滩头白苹影里虽避却潇湘夜雨。还蹉过烟寺疏钟。大似做模搭样名播嘉州。恰如带水拖泥奔归陕府。林泉恁么曲为中下。裁长补短。剜嵌将来。岂非关空锁梦捕影劳形。取笑傍观者欤。只如斩猫儿戴草鞋。端的一句合作么生道。如王秉剑由王意。妙用纵横更莫疑。

　　第二十四则云居居山

　　示众云。休去歇去。当可厌喧求静。一念万年去。何妨息虑安禅。念兹在兹。不为分外。休道全无。所以觑来。敢有来由。怕伊不信。试参详看。

　　举僧问云居。弘觉僧家毕竟如何(枕石眠云乐自由)。觉云。居山好(指示分明)。

　　师云。洪州云居道膺禅师。幽州玉田王氏子。童年于范阳延寿寺受业。游方至翠微问道。会有僧有豫章来。盛称洞山法席。师遂造焉。山问甚处来。云翠微来。曰翠微有何言句示徒。云。翠微供养罗汉。某问供养罗汉罗汉还来否。曰你每日噇个甚么。山曰实有此语否。云有。曰不虚参见作家来。后投诚入室。洞山许为室中领袖。今则这僧既来问衲僧毕竟的事。毕竟本来待有甚事。若一句道有谓之增语。若一句道无谓之妄语。不如指教居山自体悉去。不见道。深山纵卧龙天喜。闹市安禅佛祖忧。虽然恁么道。更须子细参详。云居指示别有奇特。非止令汝坐守寒岩异草。不解转身。未到无心时应须亲到。若到无心处却索回头。恁般会去方有少分相应。其或未然。跳得南堆北阜。坐到头。不解跨昆仑。不知投子别教向甚么处安身命。颂曰。

　　㟮屼嵯峨万仞横(风吹不入雨洒不着)。四边无路不通行(无你措足处)。自古两轮光不到(别是一乾坤)。夜深王老入西岑(不许外人知)。

　　师云。况此宝山。人人分上各有一座。自是不肯退隐深藏。开游赏玩。空使心猿攀榄意马奔驰。子细看来。落群峰之峻。超叠巘之危。须弥尚自难俦。太华何足能比。倚天横海妙绝古今。虽四边无路不许通行。其奈当时身先在里。天衣怀禅师赴杉山请入院。上堂云。二十年乐慕此山。今日且喜到来。因缘际会。山僧未到此山。身先到此。洎乎来到杉山。却在山僧身内。林泉道。不想和尚有此肚量。此亦心包太虚量廓沙界之小样也。果能如是。任教日月般兴废。管甚乾坤夹是非。只如王老夜入西岑又作么生。不如归去便归去。欲觅了时无了时。

　　第二十五则丹霞烧佛

　　示众云。热则趁凉非为分外。寒时向火亦是寻常。于斯凡圣情忘。何必横生异议。莫有傍不肯。惹祸临身的么。

　　举丹霞和尚一日凝寒经院过宿(好客不如无)。乃取殿中木罗汉烧向(不见一法即如来。方得名为观自在)。院主致怒乃感眉须堕落(心疑生暗鬼。惹祸自临身)。师拈云。不会为客。劳烦主人(车不横推。理无曲断)。

　　师云。邓州丹霞天然禅师。本习儒业。入长安应举。方宿逆旅。忽梦白光满室。占者曰解空之祥也。偶禅者问云。仁者何往。曰选官去。云选官何如选佛。曰选佛当往何所。云今江西马大师出世。是选佛之场。仁者可往。遂直造江西。才见祖师。以手拓幞头额。祖顾视良久云。南岳石头是汝师也。遽抵石头。还以前意投之。头云着槽厂去。师礼谢入行者房。随次执㸑役凡三年。忽一日石头告众曰。来日刬佛殿前草。至来日大众诸童行各备锹钁刬草。独师以盆盛水沐头于石头前胡跪。头见而笑之。便与剃发说戒。师掩耳而出。淘汰有年而嗣法焉。唐元和中至洛京龙门香山。及至慧林遇天大寒。取木佛烧向。院主诃曰何得烧我木佛。师以杖子拨灰曰吾烧取舍利。曰木佛何有舍利。曰。既无舍利。更取两尊烧。主自后眉须堕落。经不云乎。心生则种种法生。心灭则种种法灭。院主致怒。一念嗔心起。百万障门开。眉须堕落。何怨乎哉。还达此理么。一念不生全体现。六根才动被云遮。未审此时孰能赏鉴。颂曰。

　　古岩苔闭冷侵扉(寒时寒杀阇黎)。飞者惊危走者迷(业识忙忙。无本可据)。夜深寒爇汀洲火(大小明白)。失晓渔家辄自疑(若能常克己。终不怨他人)。

　　师云。千山鸟飞绝。万径人踪灭。孤舟蓑笠翁。独钓寒江雪。正当此时。万境消沉十方黯黑。干剥剥兮滴水冰生。冷清清兮撼颏打战。非止古岩苔闭。紧掩柴扉。飞走惊危。俱难觑向。忘情怀之计较。绝凡圣之阶梯。知性火真空。了性空真火。遍周法界。普应河沙。欲使一切众生了了明明头头不昧。其奈曲高和寡。以是为非。大抵东行不见西行利。巧儿做处拙儿嫌。莫怪渔家疑情尚在。咦。夜冢髑髅元是水。客杯弓影竟非蛇。性空心月无圆缺。枉被迷云取次遮。

　　第二十六则鸡栖凤巢

　　示众云。鹘儿未出窠。已有摩霄志。虎子未绝乳。已有食牛气。具此作略。坐观胜败。立验输赢者是谁。

　　举洛浦初参夹山(莫教虚费草鞋钱)。山云。鸡栖凤巢非其同类。出去(大小压良为贱)。浦云。自远趋风。乞师一接(礼下于人。必有所告)。山云。目前无阇黎。此间无老僧(当面讳却)。浦便喝(莫乱刑)。山云且莫草草匆匆。须知云月是同。溪山各异(索另者先穹)。截断天下人舌头即不无。争教无舌人解语(唵啊音恶)。浦无语(塞个咽喉)。山便打(赏罚分明)。师拈云。到这里作么生道得一句。得同身共命一气连枝(木鸡啼子夜。石狗吠天明)。遂代云。无目绣双凤。冲虚透碧霄(语带玄而无路。舌头谈而不谈)。

　　师云。澧州洛浦山元安禅师。凤翔麟游人。丱岁出家。二十具戒。广通经论。问道临济后为侍者。济尝对众美之曰。临济门下一只箭。谁敢当锋。师蒙印可。自谓已足。一日升堂曰。临济门下有个赤梢鲤鱼。摇头摆尾向南方去。不知向谁家齑瓮里淹杀。师游历罢。直往夹山卓庵。经年不访夹山。山乃修书令僧持往。师接得便坐却。再展手索。僧无对。师便打曰。归去举似和尚。僧回举似。夹山曰。这僧若开书。三日内必来。若不开书。斯人救不得也。师果三日后至。见夹山不礼拜。当面而立。林泉道。只恐不是玉。是玉也大奇。山云。鸡栖凤巢非其同类。出去。林泉道。点捡将来不可放过。曰自远趍风请师一接。林泉道。千峰势到岳边止。万派声归海上消。山云。目前无阇黎。此间无老僧。林泉道。平生心胆向人倾。师便喝。林泉道。熟境难忘。任渠叫唤。山云。住住。且莫草草匆匆。云月是同。溪山各异。截断天下人舌头即不无。争教无舌人解语。林泉道。近来有个新条款。不说麻乌与赛因。师伫思。林泉道。何不更下一喝。山便打。林泉道。就里溪山元来不异。师因兹服膺。林泉道。师资缘会处。针芥自相投。林泉见处唯只至此。更看花严如何科判。颂曰。

　　无伴石人衣入山(藏身处没踪迹)。云笼红顶绿衣寒(没踪迹处莫藏身)。喝开劫兆三峰顶(神通广大)。捧出金襕对日看(莫教标入眼。特地出［寰］难)。

　　师云。声前荐得已落今时。句后承当迷头认影。虽是石人抚掌木女高歌。自古至今知音者少。所以莲峰庵主道。楖栗横担不顾人。直入千峰万峰去。当此之际。云笼岳顶雾锁岩阿。密密绵绵了无缝罅。故夹山唯一本分事。左敲右击正按平铺。令伊离渗漏绝识情处。参见夹山被他一喝。直得鸡山粉碎迦叶亡魂。所捧金襕七零八落。此之所谓金刚王剑独露堂堂。拟涉唇吻即犯锋铓者也。昔迦叶波持如来所付金襕伽黎于鸡足山中而待弥勒。山有三峰如鸡三足故也。今言喝开捧出者。言语道断非去来今。还知洛浦夹山父子相投处么。照尽体无依。通身合大道。

　　第二十七则疏山答佛

　　示众云。三十二相。塑画难成。八十种好。妆銮不就。匹似告他人。不如求自己。还有认得的么。

　　举僧问疏山。如何是佛(你不礼拜更待何时)。山云。何不问疏山老汉(见义勇为。当仁不让)。

　　师云。抚州疏山匡仁禅师。吉州新淦人。投本州元证禅师出家。一日告其师往东都听习。未经岁月忽曰。寻行数黑。语不如默。舍己求人。假不如真。遂造洞山。值山早参出问。未有之言请师示诲。山曰。不诺无人肯。师曰还可切也无。云你即今还切得么。曰切不得即无讳处。山他日上堂曰。欲知此事。直须如枯木生花方与他合。一日有僧问。如何是佛。云何不问疏山老汉。古人答话多以径直截要指示于人。故法灯云。谁信天真佛。兴悲几万般。蓼花开古岸。白鹭立沙滩。露滴庭莎长。云收溪月寒。头头垂示处。子细好生观。恁么会得胡用他求。自肯承当。不劳别觅。颂曰。

　　养子方知在上慈(知恩报恩。风流如雅)。亲言无味外人疑(只为分明极。翻令所得迟)。欲穷沧浪深深处(直须亲到一回始得)。听取渔家辄莫迷(不会做官。看傍州例)。

　　师云。野老负薪归。催妇连宵织。看他家事忙。且道承谁力。问渠渠不知。特地生疑惑。伤嗟今古人。几个知恩德。要汝时时知。有念念无差。故洞山云。向道莫去归来背父。又示众云。欲知此事。如人家养得三个儿子。州里须得一个。县里须得一个。村里须得一个。一个能得屋里钱物用。一个须得外头钱物用。一个不得外头钱物用亦不得屋里钱物用。且道那个合在州里。那个合在县里。那个合在村里。僧乃出众云。三个莫明轻重否。师曰是。云如何是此人出身处。曰。知有却不知有。是此人出身处。云未审此人从今日去也无。曰亦从今日去。云恁么则属功也。曰是。云唤作甚么功。曰唤作功就之功。云此人还知有州里人否。曰知有始解奉重矣。云恁么则村里人全明过也。曰是。云如何是此人过处。曰。不知有。唤作闲人。是此人过处。不见先师道。今时学道之人。须知有转身处始得。又僧问曹山。子归就父。为甚么父全不顾。曰理合如斯。云父子之恩何在。曰始成父子之恩。云如何是父子之恩。曰刀斧斫不开。林泉道。一对无孔铁槌。一任诸人下楔。此皆是养子之缘。外人疑处。若不是明眼宗师。深穷性海杜绝迷源。一曲渔歌焉能得听。还会么。万籁有心闻不得。孤岩无耳却知音。

　　第二十八则归根得旨

　　示众云。直截根源。本欲待教疾会。寻枝摘叶。不须漫费神思。莫有不动唇皮道得底么。

　　举僧问重云和尚。如何是归根得旨(不劳重话会。切忌错商量)。云云。早是忘却。不忆尘生(拟思已落二三机。对面忽成千万里)。

　　师云。京兆府重云智晖禅师。总角之岁好游佛宇。誓志出家。父母不能止。礼圭峰温禅师剃度。后谒白水独领微言。潜通秘键。寻回洛。卜于中滩创温室院。常施水给药为事。有比丘患白癞。众恶之。唯师与摩洗如常。俄有神光异香。既而讶之。遂失所在。遗疮痂馨香酷烈。聚而塑观音像藏之。师后忽归终南圭峰旧居。一日闲步岩岫间如常𥨊处。倏睹摩衲数珠铜瓶㨑笠。触之即坏。谓侍者曰。此吾前身道具尔。就兹建寺以酬宿因。当剃草间。有祥云蔽日。屯于峰顶久而不散。因目为重云。所有猛兽皆引去。及塞龙潭以通径。龙亦他徒。后唐明宗赐额曰长兴。学侣臻萃。上堂。僧问如何是归根得旨。曰早是忘却不忆尘生。云如何是随照失宗。曰家贫遭劫。云。不忆尘生。如何是进身一路。曰足下已生草。前程万丈坑。这僧大似穷曹司翻旧案。将六祖临终谓众道。叶落归根来时无口之语。勘当重云。云亦不谋而合。道早是忘却不忆尘生。若这僧向此一尘语下。能于父母未生已前着脚。何坑堑而有落哉。怕伊不信。更看投子从头解说。颂曰。

　　家破人亡何所依(若能绝妄想。便见一真如)。无心无绪话求归(惜取草鞋好)。十年忘尽来时路(因祸致福)。暂忆些儿总不知(却最亲切)。

　　师举僧问洛浦。学人拟归乡时如何。浦曰家破人亡子归何处。僧云恁么则不归去也。浦曰。庭前残雪日轮消。室内红尘遣谁扫。此所心无心无绪话求归也。寻思到此。似与寒山同参。山有诗云。欲得安身处。寒山可常保。微风吹幽松。近听声愈好。下有斑白人。唠唠读黄老。十年归不得。忘却来时道。若是端的得到不知不会处。非唯参见地藏。许伊亲见黄檗。虽然如是。林泉门下不得点胸担板。

　　第二十九则问夹山境

　　示众云。窗前翠竹。啸月吟风。庭际苍松。欺霜傲雪。非图眼见耳闻。欲使心开意解。莫有伶利者么。

　　举僧问夹山。如何是夹山境(朝看云片片。暮听水潺潺)。山云。猿抱子归青嶂后。鸟𠾑花落碧岩前(莫向言中取则。直须句外明宗)。

　　师云。心不识心。见犹在境。情存一念。万别千差。所以夹山道。闻中生解。意下丹青。目前则美。久蕰成病。青山与白云从来不相到。机丝不挂梭头事。文彩纵横意自殊。嘉祥一路智者知疏。瑞草无根贤者不贵。林泉道。但能明正眼。诸见决难谩。这僧虽恁么问。夹山虽恁么答。便不可向碧岩青嶂里商量。抱子𠾑花处折倒。法眼云。我二十年只作境会。浮山圆鉴云。法眼要且未得剿绝。既不作境会。别作甚么会。自着语云。犀因玩月纹生角。象被雷惊花入牙。忽有人问林泉。不作境会合作么生道。但云。猿抱子归青嶂外。鸟㗸花落碧岩前。非唯掣开那僧识锁。更乃捩转法眼谩人关捩。还识浮山彻底为人处么。分付舒州投子替他分雪。颂曰。

　　月皎青松鹤梦长(尚高梦中说［要］)。碧云丹桂挂羚羊(没踪迹断消息)。严高碧仞千峰雪(高着眼看)。石笋生条半夜霜(别是一般春色)。

　　师云。月巢鹤作千年梦。雪屋人迷一色功。向心境俱亡。人牛不见。洒洒落落。妥妥帖帖。无一毫差互。没半点交加。折莫是境不是境。终不惹绊在于识情之内。若挂角羚羊。踪迹尚无著处。甚做羚羊气息。莫虑岩高千仞积雪弥深。至理一言不能漏泄。其奈阶前石笋半夜抽条。以此看来。是境不是境。信手拈来无不是。莫教常守系驴橛。

　　第三十则曹山出世

　　示众云。争强竞弱总是凡情。退己让人那存圣解。向此还有不争人我者么。

　　举僧问曹山。佛未出世时如何(雪山修苦行。要识五俱轮)。曰曹山不如(谦谦君子谁不称扬)。僧云出世后如何(为怜三岁子。用尽老婆心)。曰不如曹山(将为要津全把断。谁知逐浪与随波)。

　　师云。抚州曹山慧霞了悟禅师。嗣先曹山本寂禅师。僧问四山相逼时如何。曰曹山在里许。云还求出也无。曰在里许即求出。林泉道。放去较危。收来太速。又僧问。佛未出世时如何。曰曹山不如。云出世后如何。曰不如曹山。此语本二世曹山了悟之语。非先曹山本寂禅师之语也。不知者师资不辨前后不分。而中验讨不审之疾。因载于此。学者应知。僧问德山缘密圆明禅师。佛未出世时如何。曰河里尽是木头舡。云出世后如何。曰这头踏着那头掀。所以道。但参活句莫参死句。于死活句中定取一只宗眼。这僧既问佛出与未出。必有深意。曹山答以如与不如。岂无理哉。还知么。这畔那边无不可。放行把住总由他。怕伊不信。试问投子便知子细。颂曰。

　　月隐青山瑞气高(斫额望不及)。梧藏丹凤觑无寥(无你着眼处)。无端石马潭中过(切忌拖泥带水)。惊起泥龙之海潮(一任随波逐浪)。

　　师云。洞山道。正中偏。三更初夜月明前。莫怪相逢不相识。隐隐犹怀旧日嫌。此明空劫以前威音之际。玉兔怀胎。深隐紫微。万一千岩。俱无影象。皆正位中事也。惟腾腾瑞气蔼蔼祥烟。碧梧高耸丹凤独栖。瞻之不及窥之莫得。恰如佛未出世时。无法可说。无生可度。实际理地不受一尘。曙色未分人皆仰望。所以曹山道不如他也。无端石马经历寒潭。叵耐泥龙奔腾巨海。于无见中强见。无闻中强闻。三十二相历历分明。十二分教行行布置。向佛事门中不舍一法。及乎天晓总见寻常。故言不如曹山也。林泉虽恁剖判将来。慎勿便以得失胜负而生计较。若解无中能唱出。方知丝竹可传心。

　　第三十一则无隐身处

　　示众云。万机休罢。皆付痴憨。千圣不携。惟嫌抹搭。莫更有蒸不熟煮不烂的衲僧么。

　　举僧问云居。全无学处如何立身(退步就己。万不失一)。居云无立身处(巧说不如直道)。僧云佛事何劳(认着即不堪)。居云不同兴化(比类难齐)。

　　师云。大智如愚。大巧若拙。本自圆成。不劳雕琢。所以永嘉道。君不见。绝学无为闲道人。不除妄想不求真。是他顶天立地盘礴四维。巍巍堂堂磊磊落落。竖穷三际横遍十方。只此没量大人。便是汝本来面目。亘古今而非有。任来去而非无。何必区区安身立命而已。故这僧迷头认影。刚觅替名。云居老汉因便截势。尽情吐露。其僧顽涎不退。展转生疑。将十二时中着衣吃饭运水般柴日用佛事以当平生。云居不免顶门着楔道。非同每日朝参暮请接物利生兴此悲心。化他众类应须孜孜切切。一念万年。不遗时不失候。甚生次第。若能如是。得处但能忘计较。用时全不费工夫。不犯天威。试听举似。颂曰。

　　苔殿烟收紫气旋(宝香凤烛烟云合)。拱班宸幄退尧年(寂寂帘垂不露颜)。凤楼不宿桃源客(非公境界)。岂并金光瞩汉天(比类难齐)。

　　师云。尊贵一路智者难跻。至理玄门孰能履践。由是苔封古殿紫气盘旋。拱密威严仰瞻宸幄。庆尧年之宁谧六国安然。贺舜日之增明四臣乐矣。毕竟龙楼凤阁。难停玩景游人。从教杏圃桃源。恣纵赏心乐事。心光晃耀根根尘尘而普及寰瀛。智炬扬辉物物头头而遍周沙界。恁么会得。非止汉天竺土。这畔那边无不是汝立身之处。何也。把住放行全在我。挨来拶去更由谁。

　　第三十二则风穴古曲

　　示众云。木人把板。云中拍韵出青霄。石女含笙。井底吹声腾碧汉。莫有眼中解听者么。

　　举僧问风穴。古曲无音韵。如何和得齐(啰罗哩哩。哩哩啰啰)。穴云。木鸡啼子夜。刍狗吠天明(无中唱出处。千古意分明)。

　　师云。汝州风穴延昭禅师。初谒镜清。次参南院。入门不礼拜。院曰入门须辨主。云端的请师分。院于左膝拍一拍。师便喝。院于右膝拍一拍。师又喝。院曰。左边一喝且置。右边一喝作么生。师曰瞎。院便拈棒。师曰。莫用盲枷瞎棒。夺打和尚。莫言不道。院掷下棒曰今日被黄面浙子钝置一场。云和尚大似持钵不得诈道不饥。曰阇黎曾到此间么。云是何言欤。曰老僧好好相借问。云也不得放过。便下。参众了却上堂头礼谢。院曰阇黎曾见甚么人来。云在襄州华严与廓侍者同夏。曰亲见作家来。院问。南方一棒作么商量。云作奇特商量。师却问院。和尚此间一棒作么商量。院拈拄杖曰。棒下无生忍。临机不见师。师于言下大彻玄旨。遂依止六年。四众请住风穴又八年。李史君与阖郡仕庶再请开堂演法。其道大行。这僧既发古曲无音之问。想非干六律不堕五音。设使六么花十八。也应断和决难齐。是他风穴以无曲之曲非韵之韵。别般响喨迥出青霄。何绕梁之可比哉。虽假木鸡刍狗傍提妙唱。自古至今谁能赏鉴。若非投子发扬。险不几乎淡了。颂曰。

　　古岩月色锁重云(显而不露)。枯木迎芳晓带春(隐而弥彰)。昨夜星河转南斗(急着眼看)。金乌随凤过天轮(好客无疏伴)。

　　师云。太阳门下日日三秋。明月堂前时时九夏。此寔吾宗正偏兼带理事叶通之微旨也。虽则岐分派列施设不同。万别千差终归一揆。昔湛然居士序万松老师万寿语录云。临济之宗。得者得之于峻拔。失者失之于莽卤。曹洞之宗。悟者悟之于绵密。迷者迷之于廉纤。云门之宗。明者明之于紧俏。昧者昧之于识情。诚哉是言也。古岩月色虽锁重云。非具眼者莫窥其奥。腾芳枯木不假阳和。唯知心者能带其春。岂止星河宛转于南斗。其由乌凤趍越于天轮。不堕功勋宁拘明暗。当此之时。还辨别得么。试看磨盘秋结子。非同碓觜夜开花。

　　第三十三则投子劫火

　　示众云。问既有宗。答亦攸同。但肯教意解心开。便不索口呿目瞪。莫有于热恼处令清凉者么。

　　举僧问投子。劫火洞然时如何(照顾燎却眉毛)。子云寒威威地(心定自清凉)。

　　师云。舒州投子山大同禅师。幼依洛下保唐满禅师出家。初习安般观。次阅花严教激明性海。复谒翠微顿悟宗旨。由是放意周游。后旋故土。隐投子。结茅而居。师一日指庵前一片石谓雪峰曰。三世诸佛总在里许。峰云须知有不在里许者。曰不快漆桶。师与雪峰游龙眠。有两路。峰问那个是龙眠路。师以杖指之。峰云东去西去。曰不快漆桶。问一槌便就时如何。曰不是性[懆/心]汉。云不假一槌时如何。曰不快漆桶。峰问此间还有人参也无。师将钁抛向峰面前。峰云恁么则当处掘去也。曰不快漆桶。师居投子山三十余载。往来激发请益者常盈于室。纵以无畏之辩。随问遽答。啐啄同时。微言颇多。今唯录此。丛林多以不快漆桶为雪峰语。而不知大同答雪峰语也。这僧将仁王般若经偈来问。昔斑足王信外道。罗陀语。杀千王头淫祀冢间摩诃迦罗大黑天神。冀延国祚。普明王请一日假。依七佛法斋百法师。第一法师为王说偈。劫火洞然。大千俱坏。此偈凡三十二句。王赴死。转为诸王说。斑足疑问。亦闻此偈。心开悟解。以国付弟。出家得忍。师答以寒威威地。为复是滴水滴冻。为复是霜雪难禁。为复是缩项嗟嘘。为复是横身僵卧。若恁么会。林泉不免奉汝个三千里外且喜没交涉。毕竟合作么生会。曝滚镬中添乍水。饮时冷暖自心知。颂曰。

　　天地为炉万物焦(内外赤通红)。石人驾浪渡云霄(高高山顶立。深深海底行)。风生半夜霜残重(法身无被不禁寒)。月落水寒碧𩯭凋(多愁早老)。

　　师云。杨无为道。三界炎炎如火聚。道人未是安身处。莲池胜会待多时。收摄身心好归去。恁么看来。石人驾浪索渡云霄。木女摇篙同归性海。虽是随流得妙。应须返本还源。休投寂灭洪波。莫滞沉空湛水。青苹之末偶于半夜生风。红蓼其间未至三更见月。霜威既重。冰色须严。冷清清处却要温和。寒威威时休嫌寂寞。自然逼鬓不许凋残。管取赤心居常。谨切若肯如斯体究。恁么商量不须还我布单钱。何必偿他口业债。咦。逆耳忠言休不信。莫教辜负老林泉。

　　林泉老人评唱投子青和尚颂古空谷集卷二
卍新纂续藏经第 67 册 No. 1303 林泉老人评唱投子青和尚颂古空谷集


　　林泉老人评唱投子青和尚颂古空谷集卷三

　　后学性一阅

　　生生道人梓

　　第三十四则米胡问悟

　　示众云。形兴未质。方知形是影根。名起无名。始信声为响本。莫有向无形无影无响无声处会得的么。

　　举米胡和尚令僧问仰山(走口送舌)。今时人还假悟否(平芜尽处是青山)。山云。悟即不无。争奈落第二头何(行人更在青山外)。胡深肯之(打鼓弄琵琶。相逢两会家)。师拈云。然仰山与么道即得。还免得自己落么(口是祸之门)。若免得。更有一人大不肯在(除是和尚)。若免不得。亦落第二头(理无曲断)。米胡虽然肯他。自己还有出身之路也无(脱体道应难)。诸人试点捡看(谁有闲工夫)。若点捡得出。两人瓦解冰消(老僧遥指猿啼处)。若点检不得。且莫造次(更有灵踪在上方)。

　　京兆府米和尚。亦曰米七师。谓俗舍第七。又曰米胡。美髯故也。胡参学后归受业寺。有老宿问。月中断井索。时人唤作蛇。未审七师见佛唤作甚么。师曰。若有佛见。即同众生。法眼别云。是甚时节问。林泉道。半夜无灯烛。家书历历宣。法灯别云。唤底不是。林泉道。那个底是。老宿曰。千年桃核。林泉道。切忌咬嚼。当时令僧去问仰山曰。今时人还假悟也无。林泉道。你不见龙牙居遁禅师颂云。学道先须有悟由。还如曾斗快龙舟。虽然旧阁闲田地。一度赢来方始休。果然仰山道。悟即不无。争奈落第二头。林泉道。仰山老汉有收有放有纵有夺。真所谓韩信功高谁与同。转身拆却连云栈。米胡虽然肯之。此盖奸不厮谩。壮不厮欺。焦砖厮嗑。那觅嗄声。怎不教投子从头点检彻底评量。谢他看客两停。个里了无偏向不尽意趣。又与分明颂出。颂曰。

　　碧岫峰头借问人(步步登高易。心心放下难)。指山穷处未安身(坐着即不可)。虽然免得重阳令(眼中拨去黄金屑)。争似灵苗不犯春(铁树花开色更鲜)。

　　师云。学凭入室知乃通方。道旷无涯逢人不尽。所以善财南往。常啼东游。不惜草鞋钱。惟愁无入路。折么碧岫峰头青松涧底。求大善知识推穷解脱门。傥蒙指示分明。信不囊藏被盖。然危峦峻岭突屼嵯峨。未足安身。更宜转位。不见道莫守寒岩异草青。坐著白云宗不妙。正如以痴㤓功夫打叠妄心。内守幽闲外绝幻境。灰身灭智拨丧无余。紧闭玄关施呈妙悟。然则渐修顿悟顿悟渐修。翻覆看来。到底终须亲到一回始得。不见道。未到无心须要到。及到无心无也休。此与设有妙悟亦须吐却亦无两样。恁么举来。是免重阳令。是不免重阳令。是犯春不犯春。还知么。迷悟似迷休取笑。悟迷非悟莫称奇。

　　第三十五则镜清有言

　　示众云。棋逢敌手。琴遇知音。必能打劫冲关。决解吟猱节奏。莫有动弦别曲不令头撞者么。

　　举镜清问雪峰。古人有言(道甚么来)。峰便倒卧(谢师答话)。良久起云问甚么(贵人多忘)。清再问(重言不当吃)。峰云虚生浪死汉(面赤不如语直)。

　　师云。灯录中载非镜清所问。僧问雪峰。承古有言。峰便作卧势。良久起云问甚么。僧再举。峰云虚生浪死汉。林泉道。这僧大似小官多念律。攀今览古。待做问端。是他雪峰老将不论兵及至。觌面相呈却不解全身担荷。这僧只知口阔不觉舌长。故又重举。贪向林中寻野雀。那知鹞子过新罗。怎不惹教雪峰点罚道。虚生浪死汉。雪峰寻常示众云。我若东道西道。汝等则寻言逐句。我若羚羊挂角。汝等向甚么处扪摸。林泉道。看破了也。僧问保福。只如雪峰有甚么言教。便似羚羊挂角。福曰莫是与雪峰作小师不得么。林泉道。而今猎犬无灵性。空向枯桩旧处寻。恁么看来。雪峰非不孟尝门启懒待高宾。自是时流倒生退屈。有不周处。试详颂意。颂曰。

　　寻常爱客恨无来(心忙气急)。及至人来懒话陪(闭口藏舌)。空卧早知眠不当(悔之不及)。虚劳红焰落寒灰(枉教热闹)。

　　师云。一大圆觉为我伽蓝。三世诸佛十方圣众。九有四生皆是雪峰不请之友。居常恒以法喜珍馐禅悦上味沽待而已。每恨时中无来管顾。纵遇一个半个堕根禅客拍盲衲僧。尽力提携舒心激励。大似说话与聋人。眨眼与瞎汉。怎不退禅懒为话会。空使长连床上展脚横眠。方丈室中侧身暂卧。恁么为你老婆彻困。刬自辜恩负德。此岂非虚劳心力枉用功夫。空余智焰摇红。漫做寒灰落却。可谓赤心片片知人少。觌面堆堆睹者稀。

　　第三十六则云门明教

　　示众云。若遇当家人。合说着实话。索甚花言巧语叙谢寒温。当可依实具实尽情管待。莫有不作外不做客的么。

　　举云门一日问明教。今日吃得几个糊饼(客听主裁)。教云五个(当仁不让)。门云露柱吃得几个(适来记得而今忘却)。教云请和尚茶堂里吃茶(一碗来一碗去)。

　　师举云门上堂云。我事不获已向你诸人道。直下无事。早是相埋没了也。更欲踏步向前。寻言逐句解会。千差万别。广设问难。赢得一场口滑去。于道转远。有甚么休歇时。此事若在言句上。三乘十二分教岂是无言语。因甚更道教外别传。若从学解机智得。只如十地圣人说法如云如雨犹被诃责。见性如隔罗縠。以此故知。一切有心天地悬殊。虽然如此。若是得底人。道火不曾烧口。终日说事。未尝挂着唇齿。未尝道着一字。终日着衣吃饭。未尝触一粒米挂一缕丝。虽然如此。犹是门庭之说也。须是实得恁么始得。若约衲僧门下。句里呈机徒劳伫思。直饶一句下承当。犹是瞌睡汉。时有僧问。如何是一句。师曰举。林泉道。合取狗口。恁么看来。方信道不露风骨句。未语先分付。进步口喃喃。知君太罔措。故于问答不涉思惟。岂落情见。亦不穷玄亦不究妙。但于日用一切时中。不令业识忙忙无本可据。忽问明教。今日吃得几个糊饼。此岂非钩头着饵要辨鱼龙。教云五个。虽似将计就计。到底终没咬嚼。门云露柱吃得几个。向不着意处猛楔一槌。是他明教稍会遮截架解。果有转身一路道。请和尚茶堂里吃茶。林泉道。若非笑面虎。难遇驾云龙。想必投子更知深细。颂曰。

　　等闲垂借问端由(打鼓弄琵琶)。不负平生尽吐酬(相逢两会家)。竭力为人须是彻(赤心片片)。方知茶味解人愁(到了惺惺)。

　　师云。花严具载。普慧云兴百问。普贤瓶泻千酬。拨向上关。吐无碍辩。使狐疑冰释。令智鉴洞明。广说如来禅。此最为第一。争似云门以寻常用的信手拈来。不生疑阻。剔圌圞处。任伊摸索。非止一饱忘百饥。欲使十言令九中。恁么尽筋截力彻底为人。尚不得一个半个。若是抑而不抑。何有今日。莫道知恩者少负恩者多。是他也有茶里饭里未尝失照的人。常向梦中了了醉里醒醒。加之以卢同七碗赵老三杯。不有忧煎转添性懆。若非识空便合时宜。争解转身吐气不滞玄关。还知此老作略么。慢嚼细咽能知味。终不黏牙着齿渠。

　　第三十七则云居六户

　　示众云。痴痴呆呆默默。自知田地稳。啰啰吒吒腾腾。谁谓肚皮憨。莫有妆昏(去呼)者么。

　　举僧问云居。六户不明时如何(外面犹似痴人。肚里非常俏[牛*昔])。居云不涉缘(百花丛里过。一叶不沾身)。僧云向上事如何(高着眼看)。居云慎者不护(但能常激切。何必更咨嗟)。

　　师云。寒山睡重。拾得起迟。名缰难系绊。利锁莫拘钳。衲帔幪头万事休。此时山僧都不会。六门六户六国六出。皆六根之异号也。药山一日问云岩云。闻汝解弄师子是否。曰是。云弄得几出。曰弄得六出。云我亦弄得。曰和尚弄得几出。云弄得一出。曰一即六六即一。林泉道。大哉古宿。出辞吐气与修多罗合。故经云。一处成休复。六根皆解脱。岩后到沩山。沩问承闻长老在药山弄师子是否。曰是。云常弄有置时。曰要弄即弄要置即置。云置时师子在甚么处。曰置也置也。黑爪梵志运神力。以左右手擎合欢梧桐花两株来供养佛。佛召仙人。梵志应喏。佛曰放下着。志遂放下左手一株花。佛召仙人放下着。志又放下右手一株花。佛又召仙人放下着。志曰。世尊。我今两手皆空。更教放下个甚么。佛云。吾非教汝放舍其花。汝当放舍外六尘．内六根．中六识。一时舍却。无可舍处。是汝免生死处。志于言下悟无生忍。汝等诸人若向弄师子处。献合欢时。稍然觑透。便见不涉缘慎护之的意也。其余意味别咂啖看。颂曰。

　　春到石人视远山(徒劳斫额)。莺啼花木碧波闲(切忌随声逐色)。须知云外岩松瑞(能为万象主)。千古迎风任岁寒(不逐四时凋)。

　　师云。远观虽有色。近觑本无形。非高低之可校量。非浅深之可穷究。岂容磊落。那许嵯峨。没足石人袖春风而莫能登陟。通方衲子乘晓月而试与参详。而况莺啼花木雀噪园林。鱼跃碧波蝶穿红树。眼耳虽劳于视听曾不涉缘。鼻舌然阙于观瞻慎者不护。身先在里。意岂不知。休云六户不明。自是一家无二。岩松现瑞论甚云外云中。庭柏呈祥非止劫前劫后。欺霜傲雪啸月吟风。既耐岁寒不无节操。只如转位就功合作么生。密移一步六门晓。无限风光大地春。

　　第三十八则风穴黄龙

　　示众云。明镜当台。物来斯鉴。洪钟在架。应扣腾声。莫有不蹉丝毫相度高低者么。

　　举风穴初到黄龙(䟦涉不易)。龙问。石角穿云路。垂绦意若何(欲穷亲切处。好好细思量)。穴云。红霞笼玉像。拥嶂照川原(一句合头语。万劫系驴橛)。龙云相随来也(是谁是谁)。穴云和尚低声(衲子难谩)。

　　师云。汝州风穴山延昭禅师。初参越州镜清顺德大师。德问近离何处。云自东来。曰还过小江否。云。大江独飘空。小江无可济。曰。镜水秦山鸟飞不度。子莫盗听遗言。云沧溟岂怯艨䑳势。列汉飞帆渡五湖。德竖起拄杖曰。争奈这个何。云这个是甚么。曰果然不识。云出没卷舒与师同用。曰。杓卜听虚声。熟睡晓谵语。云。泽广藏山。理能伏豹。曰舍罪放𠍴。速须礼拜了出去。云出去则得。便行至法堂上叹曰。行脚人着甚来由。因缘未尽善。岂可便休。当再见堂头。遂回云。适来辄呈小騃冒黩尊严。蒙未赐杖责。曰。适来言东来。岂不是翠岩乎。云雪窦亲栖宝盖东。曰。不逐亡羊狂解息。却来这里念篇章。云。路逢剑客须呈剑。不遇诗人莫献诗。曰。诗则速秘。略借剑看。云枭首甑人携剑去。曰。不独触风化。亦自显颟顸。云。若不触风化。争明古佛心。云既许允容。师今何有四。东来衲子菽麦不分。云。只闻不已而已。何得抑己而已。曰。巨浪涌千寻。澄波不离水。云。一句截流。万机𥨊削。便礼拜。德曰。俊哉衲子。次到同安。安问。石角穿云路。垂藤意若何。今此颂古中作黄龙问。兼以垂藤作垂绦。盖当时编录之不详也。今以祖灯录为证。学者当知。同安既发此问。风穴须当恁么答。安以拿活龙手擒虎兕机道。相随来也。是他亦不放闲。款款地陪奉道。和尚也须低声。虽不伤锋犯手。就中情理难容。若非投子和会将来。险不大呼小叫。颂曰。

　　无价明珠暗处悬(佛眼觑不见)。夜深将把木人穿(暗中一线实难通)。谁知却被泥牛见(莫错认)。吞入红霞碧浪渊(徒劳咬嚼)。

　　师云。永嘉道。摩尼珠。人不识。如来藏里亲收得。六般神用空不空。一颗圆光色非色。怎不教云际祖师禅师问南泉。既如来藏里亲收得。如何是藏。泉云王老师与汝往来者是。祖云不往来者。泉云亦是藏。祖云如何是珠。泉召云师祖。祖应诺。泉云。去。汝不会我语。林泉道。端的要知此珠下落。隐而弥彰显而不露。终日寻不得。有时还自来。何必三更半夜劳动木人拈没鼻金针。穿芒长玉线。被井底泥牛偶然窥见。吞红霞于人我山头。吐碧波于是非海里。当机不让低声处。休道风穴不道来。

　　第三十九则雪峰南际

　　示众云。举头会意输他灵利衲僧。开口见心除是通方作者。怕你不信。试定省看。

　　举雪峰和尚送南际长老出。作女人拜(捋谓狐须赤)。际敛手云喏喏(更有赤须［孤］)。峰以手斫额便归(知音不在频频举。达者须知暗点头)。

　　师云。谁家别馆池塘里。一对鸳鸯𦘕不成。雪峰老汉虽于世谛路头回男作女。妙用现前。魔魅人家男女。要汝不同一机一境上辜负己灵。埋没家宝。其实空劫已前父母未生之际。还有男女等相得失是非么。不可以女妇妾相定夺。雪峰大抵借婆裙子拜婆年。要识本来真面目。南际敛手。当仁不让。果见此道未丧知音可嘉。此真所谓没孔笛逢毡拍板。无弦琴上和梁州。雪峰为是同行火伴。不免临行打散。以手斫额。虽则远观不审。其由近睹分明。所据科段不差毫末。故摆手便归。林泉道。呻吟謦咳无非妙用神通。瞬目扬眉总是法门佛事。慎勿以弄精魂胡打哄深屈古人。殊不知巧儿做处拙见嫌。东行不见西行利。既曾折柳分襟。未审将何赆别。颂曰。

　　送客随家丰俭施(物轻人意重。千里赠鹅毛)。尽情为饯免生疑(相识满天下。知心有几人)。却蒙惠重过相赠(彼此不相亏)。敛手遥别向暮归(是必早回程)。

　　师云。常因送客处。忆得别家时。虽则红尘汩没世路迂回。不可恣情竛竮飘荡。古人临岐或赠之以言。或进之以酒。或奉之以金帛。或折之以亭柳。此随家丰俭而施设也。一日僧辞赵州。州曰甚处去。云诸方学佛法去。师竖起拂子曰。有佛处不得住。无佛处急走过。三千里外逢人不得错举。云与么则不去也。曰摘杨花摘杨花。此亦饯行之小样也。既蒙雪峰惠重相赠。南际怎不敛手应喏。还知遥别向暮归处么。几度扣门招不出。将身直入里头看。

　　第四十则大士不起

　　示众云。道高德重。天子有所不臣。性硬心孤。诸侯有所不友。此盖从来旧例。本非特地新条。莫有不放闲强点捡者么。

　　举傅大士见梁王不起(倚老卖老)。公臣问曰。大士见王为甚么不起(果然放不过)。士云法地若动。一切不安(留与别人道)。师拈云。然安邦定乱实假良肱。立法明宗须凭作者(且忌科分两段)。然投机不妙过犯弥天(当局者迷)。力用不全化风减半(向官不坐罪)。若据将高就下即枯木重阳(圣慈广沐谁不承恩)。若尽令双趺即哀同万里(天下生灵无敢喘息)。

　　师云。婺州双林善慧大士。本州义乌人。齐建武三年丙子五月八日降于双林乡。生傅氏。其父宣慈。大士名翕。南山云。弘年十六。纳刘氏女妙光为妻。生二子。长曰普建。次曰普成。二十四与里人稽亭浦捷鱼获。已沉笼水中祝曰。去者适。止者留。人或谓之愚。会天竺僧达磨。时号松头陀。谓大士曰。我与你毗婆尸佛所发誓。今兜率天宫衣钵见在。何日当还。因命临水观其影。见大士圆光宝盖。大士笑谓磨曰。炉鞴之所多钝铁。良医之门足病人。度生为急何患彼乐乎。磨指嵩山顶曰。此可栖矣。大士遂因躬耕而居之。有人盗菽麦芥果。大士令使篮笼盛去。日常佣作。夜则行道。见释迦．金粟．定光三如来放光袭其体。士曰吾得首楞严定。当舍田宅设无遮大会。大通二年倡卖妻子。获钱五万以营法会。有慧集法师闻法悟解言。我师弥勒应身大士。弟子恐惑众。止之。六年正月二十八日遣弟子傅暀致书于梁高祖。书曰。双林树下当来解脱善慧大士白国主救世菩萨。令欲修上中下善。希能受持。其上善略以虚怀为本。不着为宗。无相为因。涅槃为果。其中善略以治身为本。治国为宗。天上人间果报安乐。其下善略以护养众生。胜残去杀。普令百姓俱禀六斋。今闻皇帝崇法。欲伸论义未遂襟怀。故遣弟子傅暀驰书投太乐司令何昌。昌曰。慧约国师犹复致启。翕是国民。又非长老。殊不谦卑。岂容致达。暀然指御路。昌乃驰往同泰寺询浩法师。浩劝速呈。二月二十一日进书览之。遽遣诏迎。既至。大士星冠儒履身披法服以见帝。帝问佛耶。大士默指冠。问道耶。又默指履。问儒耶。仍默指袈裟。王荆公求佛印作颂曰。道冠儒履佛袈裟。和会三家作一家。忘却率陀天上路。双林痴坐待龙华。后于华林园重云阁讲经。玉辇升殿。众咸屏气拱立。而大士箕坐不起。宪司讥问如何不起。士曰法地若动一切不安。林泉道。上乘菩萨信无疑。中下闻之必生怪。然投子拈处有收有放有纵有夺。莫向言中取则。直须句外明宗。昔世宗幸大圣安瑞像殿。问圆通善国师曰。礼则。是不礼则是。通奏曰。礼则相敬相重。不礼则各自称尊。帝大悦。大士不起。只知入理深谈。圆通应诏。不废门庭施设。岂知投子亦存此意。颂曰。

　　梁国令他魏国愁(二客烦一主)。渡江投水暗随流(此处无缘他方别化)。虽然寸土居无动(只知滴水冰生)。争奈双林树半秋(不有春风和气)。

　　师云。二十七祖付达磨大士谶偈云。路行跨水忽逢羊。独自凄凄暗渡江。日下可怜双象马。二株嫩桂久昌昌。此谶达磨西来始终之事。达磨始来见梁武帝。帝名衍。衍从行从水。故云路行跨水。帝既不契。祖师果有洛阳之游。故云逢羊。羊阳声相近也。祖师不欲人知其行。是夜航苇西迈。故曰暗渡江也。祖师西来见梁魏二帝。此言日下双象马也。九年面壁于少林。故曰二株嫩桂也。久九音同也。假达磨不契钝滞之事。而比大士径挺不近人情。亦相类也。末后两句点他虽有千尺寒松。且无抽条石笋。佛事人情不能周足。还知么。相见易得好。共住难为人。

　　第四十一则首山亲切

　　示众云。甲子乙丑海中金。不劳煅炼。戊辰己巳大林木。切忌穿凿。若知日日是好日。方信年年是好年。为汝决疑。故来掏算。

　　举僧问首山。如何是学人亲切处(鼻下着口。眼上安眉)。山云五九尽日又逢春(九九八十一)。僧云毕竟如何(饥来吃饭。寒时穿衣)。山云冬去寒食一百五(六六三十六)。

　　师云。汝州首山省念禅师。遍历丛席。常密诵法华经。众目为念法华。晚于风穴会中充知客。一日侍立次。穴乃垂涕告之曰。不幸。临济之道至吾将坠于地矣。师云。观此一众。岂无人耶。穴曰。聪敏者多。见性者少。师云如某者如何。曰。吾虽望子之久。犹恐耽着此经不能放下。云。此亦可事。愿闻其要。穴遂上堂。举世尊以青莲目顾视大众。乃曰。正当恁么时。且道说个甚么。若道不说而说。又是埋没先圣。且道说个甚么。师乃拂袖下去。穴掷下拄杖归方丈。侍者随后请益云。念法华因甚不祗对和尚。穴曰念法华会也。次日师与真园头同上问讯次。穴问真曰。作么生是世尊不说而说。真曰。鹁鸠树头鸣。意在麻畬里。穴曰汝作许多痴福作么。何不体究言句。又问师曰汝作么生。云动容扬古路。不堕悄然机。穴谓真曰。汝何不看念法华着语。一日僧问如何是学人亲切处。林泉道。拟亲即疏。拟向即乖。故洞山云。向道莫去。归来背父。所以语忌十成。机贵回互。教汝向三千里外没誵讹处作个脱洒衲僧。设使逢春不被境谩。纵遇寒食何劳游赏。直饶恁么会去。且喜没交涉。颂曰。

　　日暮阴云郊野深(东西不辨。南北不分)。重阳到后菊花新(莫随境转。恐落今时)。不因西峤残冰尽(但得雪消去)。争得东山一带春(自然春到来)。

　　师云。九乌射尽一翳犹存。一箭堕地天下黯黑。向舒手不见手处亲切不离家。开眼不觉晓时寂寞不当户。放开一线等待重阳。红叶悲风黄花泣露。虽则语不立玄言须关典。故汾阳昭云。三玄三要事难分。得意忘言道易亲。一句明明该万象。重阳九日菊花新。折不可句中采摘体内商量。玄之又玄远之远矣。直得绝后重苏。梅通暖信。岩阿雪泮。西峤冰消。始遇东山春风和气。方信道。若立一尘家国兴盛。不立一尘家国丧亡。且道立则是不立则是。九尽逢春春日暖。有心拜节莫嫌迟。

　　第四十二则云门胡饼

　　示众云。言言见谛。碓觜夜生花。句句超宗。磨盘秋结子。不涉离微。如何话会。

　　举僧问云门。如何是超佛越祖之谈(未开口时何不荐取)。门云糊饼(切忌咬嚼)。

　　师云。言无展事。语不投机。承言者丧。滞句者迷。广主命师出世灵树。开堂日。主亲临曰。弟子请益。师曰目前无异路。乃曰莫道今日谩诸人好。抑不得已向诸人作一场狼藉。忽遇明眼人见。成一场笑具。如今避不得也。且问你诸人从上来有甚么。欠少甚么。向你道无事已是相埋没也。虽然如是。也须到这田地始得。亦莫趁口快乱问。自己心里黑漫漫地。明朝后日大有事在。你若根思迟回。且向古人建化门庭东觑西觑。看是个甚么道理。你欲得会么。都缘是你自家无量劫来妄想浓厚。一期闻人说着便生疑心。问佛问法问向上向下。觅个解会转没交涉。拟心即差。况复有言有句。莫是不拟心是么。莫错会好。更有甚么事。珍重。林泉道。云门说许一落索。只是要汝空劫前承当。佛未出世会得。由是僧问超佛越祖之谈。所以用一糊饼且𡎺汝口。恐狂生见解。漫逐识情。拟议咬嚼。黏牙着齿。大岳雪窦同到五祖戒处。岳独见戒。岳便画一圆相。戒云是甚么。岳曰糊饼。戒云趁炉𨫼热更打一个。岳拟议。戒以杖打出三门。岳谓雪窦曰。这没人情汉休去好。林泉道。一般油面由人做造。一般油面由人坏却。且道云门糊饼与大岳糊饼是同是别。虽是团圞无缝罅。想来众口决难调。试看投子如何发卖。颂曰。

　　祖佛超谈问作家(且莫忉忉)。困来宜吃建溪茶(非从口入)。重阳日近开金菊(莫随境转)。深水鱼行暗动沙(隐密难窥)。

　　师云。一言道断处。千古意分明。假如佛不出世。祖未西来。与谁抵掌清谈论黄数黑。虽知口阔。岂觉舌长。最初不遇作家。到了翻成骨董。这里最是计利害处。有言成谤。开口成双橛。无言成诳。扬眉落二三。不诳不谤。情存一念悟。如何趣向。宁越昔时迷。云门恁么为汝彻困。怎不旋烹建茗。慢碾龙团。特就法筵煎点一上。何必直待重阳选择九日。赏东篱之菊。明西竺之心。大抵此事绵绵密密稳稳沉沉。恰似暗中树影水底鱼踪。若非明眼人莫能窥得破。除是云门有拨天关底手。为汝变生作熟。制造将来。慢嚼细咽好生尝。莫贪滋味徒开口。

　　第四十三则亲传底事

　　示众云。理因事显。想便宜出自当家。事假理融。料胳膞肯向外屈。家家不异。代代无殊。正当此时。还有认性者么。

　　举僧问玄沙。如何是亲传底事(住持千嶂月。衣钵一溪云)。沙云我是谢家儿(一子亲得)。

　　师云。福州玄沙师备禅师。闽之谢氏子。幼好垂钓。泛小艇于南台江。狎诸渔者。唐感通初年。年甫三十。忽慕出尘。乃弃舟投芙蓉训禅师落发。往豫章开元寺受具。布衲芒屦。食才接气。终日宴坐。众皆异之。与雪峰本法门昆仲而亲近若师资。峰以其苦行呼为头陀。一日峰问。阿那个是备头陀。师曰终不敢诳于人。异日峰召曰。备头陀。何不遍参去。师曰。达磨不来东土。二祖不往西天。峰然之。暨登象骨山。乃与师同力缔构。玄徒臻萃。师入室咨决罔替晨昏。又阅楞严发明心要。由是应机敏捷。与修多罗冥契。诸方玄学有所未决必从之请益。至与雪峰征诘亦当仁不让。峰曰备头陀再来人也。林泉道。故应天眼识天人。这僧恁么审问玄沙亲传底事。他并不以空王无字印迦叶锦襕衣为对。亦不以授受无法之法亲承无心之心为酬。唯以众人易会易知的支梧道我是谢家儿。此岂非随流认得性。无喜亦无忧。既解子承父业。宁不立计成家。且道与赵州十八上解破家散宅的是一是二。相逢不下马。各自有前程。颂曰。

　　亲伸端的向君言(低声低声)。莫比流沙少室传(拟心即差)。昨夜雁回双岭后(可怜风摆不成行)。谢家人立月明前(有劳法候)。

　　师云。理由言彰。非言无以极其致。言不越理。非理无以会其归。虽云指示分明。当可亲伸端的。非止青出于蓝冰寒于水。且向世俗路头光影门中。略通姓氏权类凤毛。岂知从无住本立一切法。形兴未质。名起无名。莫比西渡流沙东来少室。得皮得髓传法传心。酬立雪之勤。答刳肱之志。以至花开五叶焰续千灯。亘古亘今普天匝地。正眼观来。那的不是亲传底事。忽闻初夜雁回双岭鹤唳千峰。声色丛中递相钝滞。丹霞云。本是钓鱼舡上客。偶除须发着袈裟。佛祖位中留不住。夜深依旧宿芦花。为复是一色芦花明月芦花。月船不犯东西岸。须信篙人用意良。

　　第四十四则板齿生毛

　　示众云。无意之意其意远矣。无味之味其味恒然。若知露柱怀胎。便信石龟解语。还真个么。

　　举僧问赵州。如何是祖师西来意(日日日头东畔出)。州云板齿生毛(无中能唱出。未审几人知)。

　　师云。赵州古佛出现于世。虽无莲台光焰。却有妙用神通。具四辩才。得八解脱。端的海口鼓浪。航舌驾流。浩浩辞源滚滚流出。优游平易殊无艰难险阻之态。方信真文不措。真武不粗。一日上堂云。正人说邪法。邪法悉皆正。邪人说正法。正法悉皆邪。诸方难见易识。我这里易见难识。僧问如何是毗卢师。师便起立。云如何是法身主。师便坐。僧礼拜。师曰。且道坐者是。立者是。林泉道。有劳神用。师问一婆子甚么处去。云偷赵州笋去。曰忽遇赵州又作么生。婆便与一掌。师休去。林泉道。眼自争先得。筹因打劫赢。虽是勾贼破家。其奈泥中隐刺。莫更别有钝滞处么。颂曰。

　　九年少室自虚淹(功成业就)。争似当头一句传(水到渠成)。板齿生毛犹可事(不为希差)。石人踏破谢家舡(焉知无漏)。

　　师云。九年面壁垂一则语。直至而今诸方赚举。非是虚淹岁月漫度春秋。意似责他。不说而说未若说而不说。其实当头一句。把定则唇寒齿冷。放行则喜气津津。若也脚跟线断舌上关开。横说竖说无可不可。昔外道问佛。昨日说何法。佛曰定法。云今日说何法。曰不定法。云。昨日说定法。今日何说不定法。曰。昨日定。今日不定。林泉道。大人得自在。世尊板齿虽不生毛。其奈舌端还能具眼。似许石人脚跟点地鼻孔辽天。踏破澄潭月。穿开碧落天。何止谢家舡舷而已哉。还知么。若能截铁斩钉。必不拖泥带水。

　　第四十五则问法身宝

　　示众云。庄宗收得。幸遇兴化商量。三角拈来。可惜强贼错认。莫有赏鉴者么。

　　举僧问仰山涌和尚。如何是法身宝(五眼难窥)。涌云。百舌未休枝上语。凤凰那肯共同栖(南海波斯笑点头)。

　　师云。洞山问讲维摩经僧曰。不可以智知。不可以识识。唤作甚么语。云赞法身语。曰唤作法身早是赞也。林泉道。何不向未开口时会取。疏山上堂云。病僧咸通年前会得法身边事。咸通年后会得法身向上事。云门出问。如何是法身边事。曰枯桩。云如何是法身向上事。曰非枯桩。云还许某甲说道理也无。曰许。云枯桩岂不是明法身边事。曰是。云非枯桩岂不是明法身向上事。曰是。云。祇如法身。还该一切也无。曰法身周遍岂得不该。门指净瓶曰。祇如净瓶。还该法身么。曰阇黎莫向净瓶边觅。门便礼拜。林泉道。子细敁详无缝罅。方知不是系驴橛。为同不世之珍。所以罕逢别者。若非仰山具天眼龙睛。向不作贵不作贱处平展。演大铺舒。分星擘两。为汝提撕道。百舌未休枝上语。凤凰那肯共同栖。只如仰山恁么道。为复是卞和之璧。为复是隋侯之珠。为复是指东画西。为复是将无做有。南海波斯知价例。不须更上试金石。颂曰。

　　松生岩畔鹤停稳(坐着即不堪)。凤出丹山鸾并群(方以类聚)。面壁尚亏庵外事(只知其一)。净名何苦太言论(不知其二)。

　　师云。有个十八公。唯好居岩壑。朱顶来亲依。殊不畏寂寞。虽是恁么。也合堤防树下底一场懡㦬。况九包之凤出自丹山。非呈瑞祥鸾莫能为侣。此皆建化门中暂时光影。幸不以随言定旨逐语分宗。略向痴人面前为他说梦。吾初祖达磨大士九年面壁。为汝全提空劫前事。犹被人讥呼为壁观婆罗门。端的是鸟栖林麓易。人出是非难。又复点捡净名居士。梵语维摩诘。此云无垢称。亦云净名。问文殊师利。何等是菩萨入不二法门。文殊师利曰。如我意者。于一切法无言无说无示无识。离诸问答。是为入不二法门。于是文殊师利问维摩诘言。我等各自说已。仁者当说何等是菩萨入不二法门。维摩默然。今谓何苦太言论者。意谓虽云不语其声如雷。自古至今惊天动地。恁么举来。未审法身宝在甚么处也。咄。阇黎不是不将来。老僧不是不拈出。

　　第四十六则日里看山

　　示众云。说不真。举不似。一则一。二则二。失却口。摸着鼻。莫有知下落的么。

　　举僧问云门。如何是祖师西来意(山花似锦。涧水如蓝)。门云日里看山(徒劳引额)。

　　师云。云门上堂道。诸仁者。莫妄想。天是天。地是地。山是山。水是水。僧是僧。俗是俗。良久曰。与我拈按山来。僧便问。学人见山是山。水是水时如何。曰三门为甚么骑佛殿从这里过。曰恁么则不妄想去也。曰还我话头来。林泉道。门外金刚笑和尚去也。这僧虽问西来祖意。大似头头蹉过念念差殊。鼻孔里寻牙。脑门后觅口。忽然磕着撞着。方信道一切智智清净无二。无二无二分。无别无断故。何必日里看山。岩前玩水。槛内观花。树边努觜。此时若不究根源。漫向当来问弥勒。

　　坦然曾问老师安(言由在耳)。争似韶阳一句传(驷不及舌)。日里华山仙掌露(莫错认)。夜深猿叫月当轩(洞然明白)。

　　师云。坦然初参嵩岳慧安国师。问。云如何是祖师西来意。曰何不问自己意。云如何是自己意。曰当观密作用。云如何是密作用。国师以目开合视之。然于言下知归。林泉道。为怜三岁子。用尽老婆心。所以惹得投子道。争似韶阳一句传。林泉道。已太廉纤。虽则教汝日里看山。非是令汝见地明白。向一机一境处会。具眼衲僧自知下落。郭缘生述征记云。华山与首阳本一山。河神巨灵擘开以通河流。故华山掌记存焉。然虽显露认着则不堪。恁么举似将来。还似夜深猿叫月色当轩。无耳石人不劳采听。还见么。岚光滴翠当晴昼。笑杀襄阳孟浩然。

　　第四十七则龙宿凤巢

　　示众云。运水般柴总是神通妙用。变生作熟无非至化玄规。终日忙忙那事无妨者。未审是谁。

　　举夹山在沩山作典座(辨斋不易)。沩山问云。今日吃甚么菜(不是蔓菁。定是芥子)。夹山云。二年同一春(朝朝相似)。沩山云。虎。好好修事着(日月一虎)。夹山云。龙宿凤巢(𩕐俯没交涉)。

　　师举法句经云。若起精进心。是妄非精进。若能心不妄。精进无有涯。魏府老元华严示众云。佛法在日用处。行住坐卧处。吃茶吃饭处。语言相问处。所作所为举心动念又却不是也。林泉道。只贪嚼饭喂婴儿。不觉浑身泥水湿。又曰。时当缺减人寿。少有登六七十者。汝辈入我法中。整顿手脚未稳。早是三四十年。须臾衰病至。衰病至则老至。老至则死至。前去几何。尚复恣意。何不初中后夜纯静去。林泉道。利物澜翻三寸舌。为人不惜两茎眉。恁么看来。夹山虽作典座辅弼丛林。争奈杓柄在他手里。沩山故问。今日吃甚么菜。正意本要洗择精细不惹妄尘。和汤合水大家知味。是他便向粥槛边齑桶外。箸挑不起处。匙抄不上时。对他道。二年同一春。便是袁天纲李淳风也算他不着。故云好好修事着。夹山终不肯受他圈圚。道龙宿凤巢。林泉道。虽非同类。且恁佛眼相看。颂曰。

　　相逢借问众僧糜(切忌黏牙着齿)。莫比庵园香饭施(少卖弄)。紫气夜随丹凤转(步步相随)。金龙晓缠月中枝(心心无间)。

　　师云。知人者智。自知者明。以先觉觉后之心。行自利利他之行。既偶相逢。不无借问。要与云水高流通方衲子解黏去缚。脱洒伶利。所以道。莫比庵园香饭施。维摩诘经云。尔时舍利弗心念。日时欲至。此诸菩萨当于何食。维摩诘知其意而语言。佛说八解脱。仁者受行。岂杂欲食而闻法乎。若欲食者。且待须臾。当令汝得未曾有食。于是维摩诘不起于座。居众会前。化作菩萨。而告之言。汝往上方界分度。如四十二恒河沙佛土有国名众香。佛号香积。到彼如我辞曰。维摩诘稽首世尊足。愿得世尊所食之余。当于娑婆世界施作佛事。于是香积如来以众香钵盛满香饭与化菩萨。时彼九百万菩萨俱发声言。我欲诣娑婆世界。佛言可往。须臾之间与化菩萨至维摩诘舍。维摩即化九百万师子之座。诸菩萨皆坐其上。化菩萨以满钵香饭与维摩诘。饭香普薰毗耶离城及三千大千世界。语舍利弗等诸大声闻。仁者可食如来甘露味饭。大悲所薰。无以限意食之使不消也。有异声闻念是饭少。化菩萨曰。勿以声闻小德小智。称量如来无量福德。四海有尽。此饭无竭。由是腾腾紫气随丹凤转于苍梧。皎皎银蟾伴金龙跃于碧浪。还知偏不附物。意不立玄处么。木人夜半穿靴去。石女天明带帽归。

　　第四十八则巴陵鸡鸭

　　示众云。木马嘶风。泥牛吼月。于无说中还能饶舌。出是非离同别处。合作么生道。

　　举僧问巴陵鉴和尚。祖意教意是同是别(李白桃红。山青水绿)。陵云鸡寒上树。鸭寒下水(切忌针锥。徒劳摸索)。

　　师云。岳州巴陵新开院颢鉴禅师。初到云门。门曰雪峰和尚道。达磨来也。我问你作么生。师云筑着和尚鼻孔。门曰。地神恶发。打须弥一掴。𨁝跳上梵天。拶破帝释鼻孔。你为甚向日本国里藏身。云和尚莫谩人好。曰筑着老僧鼻孔又作么生。师无语。曰将知汝只是个学语之流。师住院后更不作法嗣书。只将三转语上云门。僧问如何是道。师云明眼人落井。问如何是吹毛剑。云珊瑚枝枝撑着月。问如何是提婆宗。云银碗里盛雪。门曰。他后老僧忌日。只消举此三转语。足以报恩。自后忌斋果如所嘱。林泉道。须知法施无穷尽。报德酬恩亘古今。僧问祖意教意是同是别。这僧大似天上拣月沙里淘金。真净界中无事生事。果信道老新开端的别非止。只道银碗里盛雪。况能知鸡鸭各自下落。可惜教人向冷湫湫干剥剥处摸索不着。端的祖教同别。分付投子对众合贴。颂曰。

　　同别祖意问端由(才说是非纷然失心)。便将元价与他酬(开口厮当)。丝纶夜静人垂钓(不犯清波意自殊)。晓得金乌带月收(明不越户。穴不栖巢)。

　　师云。闻中生解。意下丹青。瑞草无根。贤者不贵。洛浦侍立临济次。有座主参临济。济问。有一人于三乘十二分教明得。有一人不于三乘十二分教明得。且道此二人是同是别。主云。明得即同。明不得即别。曰这里是甚么所在。说同说别。济顾师曰。汝又作么生。浦便喝。云门因到江州陈尚书请斋。才见便问。儒书中即不问。三乘十二分教自有座主。作么生是衲僧行脚事。曰曾问几人来。云即今问上座。曰。即今且置。作么生是教意。云黄卷赤轴。曰。这个文字语言。作么生是教意。云。口欲谈而词丧。心欲缘而虑忘。曰。口欲谈而词丧。为对有言。心欲缘而虑忘。为对妄想。作么生是教意。书无语。曰。见说尚书看法华经是否。云是。曰经中道。一切治生产业。皆与实相不相违背。且道非非想天有几人退位。书无语。曰。尚书且莫草草。三经五论。师僧抛却。特入丛林。十年二十年尚不奈何。尚书又争得会。书礼拜曰某甲罪过。林泉道。惭惶铜面具。叵耐镴枪头。且道洛浦云门答处与巴陵答处是一般酬价。是两般酬价。还定夺得么。而今打入新行市。一任牙人论短长。巴陵老汉向澄源湛水拨棹垂钩。不顾夜静水寒。岂怕空舟载月。若知鸡鸭无捞摸。自不着忙上下寻。

　　第四十九则投子凡圣

　　示众云。前念后念。不离当念。是精识精。其中有精。还有具此眼孔者么。

　　举僧问投子。凡圣相去几何(不隔一丝头)。投子下禅床立(休推不知。休推不见)。

　　师云。修山主垂语道。具足凡夫法。凡夫不知。具足圣人法。圣人不会。圣人若会。即同凡夫。凡夫若知。即同圣人。凡夫不知者。背觉合尘迷己逐物。微言滞于心首。恒为缘虑之场。实际居于目前。翻成名相之境。虚生浪死不自觉知。傥能一念回光片时返照。忽然自肯直下承当。本自圆成不劳修证。是知凡圣本无隔碍。但情存一念悟。宁越昔时迷。故圆觉经序云。心本是佛。由妄起而漂沉。岸实不移。因舟行而骛骤。虽则居于生界。不昧佛因。三毒四倒而非凡。八解六通而非圣。悉住真如寂灭之地。尽入无生不二之门。恁么举来。凡圣本无差殊。云水强来询问。不免投子降尊就卑曲垂方便。略下禅床两手分付。这僧若是仙陀客。何必文殊更举槌。颂曰。

　　水出昆仑浪接天(涓涓不断)。天高地下秀林峦(叶叶联芳)。禅床略下云山断(只知尽法)。凡圣无踪海岳寒(不管无民)。

　　师云。昔黄帝游于昆仑之丘赤水之上。遗其玄珠。得逢罔象。任鼓滔天之浪。尽翻浴日之波。干盖坤舆不无蒙润。林峦溪谷触处流通。莫怪禅床略下及尽今时。万叠云山一时划断。是凡是圣彼此无踪。若海若峰纵横无迹。岩头到德山跨门便问。是凡是圣。山便喝。林泉道。迅雷不及掩耳。又普化指圣僧问临济。且道这个是凡是圣。济便喝。化云。河阳新妇子。木塔老婆禅。临济小厮儿。却具一只眼。林泉道。再得完全能畿个。只如德山临济用处。与投子下禅床立。是一是二。到头霜夜月。任运落前溪。

　　第五十则问赵州道

　　示众云。真文不醋。真武不粗。若知至理一言。索甚咬文嚼字。直截处有道得的么。

　　举僧问赵州。如何是道(脚跟下荐取)。州云城外底(指示分明)。僧云不问这个道(错会衲僧多)。州云问甚么道(佯打不知)。僧云大道(可惜蹉过)。州云大道通长安(老婆心切)。

　　师举三祖信心铭云。至道无难。唯嫌拣择。但不憎爱。洞然明白。以此观来。东西南北而纵横得妙。行住坐卧而左右逢原。聊尔牌标五里。从教目断千山。赵州虽指城外的是。何止城外。大抵举一隅不以三隅反。这僧果是寻言逐句漫费草鞋钱。抵死谩生要婪行脚债。州亦不免妆昏去。呼道问甚么道。此为慈悲之故有落草之谈。其僧依前不董那科。犹自道我问大道。大似终日数十不知二五。赵州所以再三捞捷。尽力提携云。大道通长安。慎勿错会。此岂非世法佛法打成一片。离憎爱嫌拣择时节。未委投子至此作么生裁断。颂曰。

　　知道还他潦倒翁(不劳赞叹)。亲言相指自匆匆(大道广阔。忙作甚么)。关山路远重须去(是必早回程)。一迳长途君任通(往来无阻隔。触处任纵横)。

　　师云。南泉道。道不属知。不属不知。知是妄觉。不知是无记。只如赵州古佛端的是知是不知。若道他知。栽他头角。道他不知。减伊声价。向知不知处当合许他。何故。亲口不出疏言。只为慈悲大甚倾心吐胆。连忙指示贵图易晓易会。不知者翻成笑具。难见难闻不弱关山路。隔乡国程遥。衣锦还时终须索去。傥尔正偏兼到理事叶通。不滞长途优游鸟道。作个脱洒衲僧岂不快哉。不是赵州亲指示。临岐险不费盘缠。

　　第五十一则仰山山河

　　示众云。文约义丰。都在笔端。斡运心真。语直全因。舌本宣扬。拣紧要处。试请道看。

　　举仰山涌和尚示众云。一言说尽山河(这个𠰚)。僧便问如何是一言(闻风便飏)。山以火箸插向炉边。却收旧处(已上神通。不同小小)。

　　师云。舌头无骨得言句之总持。眼里有筋具游戏之三昧。东坡云。溪声便是广长舌。山色岂非清净身。夜来八万四千偈。他日如何举似人。林泉道。低声低声。而况一言包裹尘沙。一义含容法界。言语道断。非去来今。何止山河而已。这僧承言滞句。韩獹逐块。狗啮枯骨。便问如何是一言。林泉道。何不向未开口时荐取。所以山以火箸插向炉边却收旧处。林泉道。仰山老汉被这僧一问不免手忙脚乱。放去收来虽是妙用。现前几人于此能思无邪。若也悟斯一法。管教万法圆通。尘劫凝滞当下冰消。无边妙义一时通尽。怕伊不信。试问投子。颂曰。

　　一句称提万象分(大小明白)。摩竭空自掩重门(莫涉思惟)。当初衲子微开眼(悔之不及)。插箸炉边当火焚(照顾眉毛)。

　　师云。一句明三句。三句明一句。三一不相涉。分明向上路。若能于此称扬提喝的了了明明洒洒落落。自然森罗万象。古佛家风。派列岐分。花联叶缀。摩竭重门者。梵语摩竭陀。此云文物国。西域记云。昔如来于摩竭陀国初成正觉。梵王建七宝堂。帝释修七宝座。佛坐其上。于七日中思惟是事。当时衲子于仰山示众拟提撕处微开正眼。何必以轻劳重插箸炉边。雪峰云。三世诸佛向火焰上转大法轮。云门云火焰为三世诸佛说法。三世诸佛立地听。此与扇子𨁝跳东海鲤鱼筑着鼻孔雨似盆倾的意脉不相上下。还委悉么。一堂风冷淡。千古意分明。

　　林泉老人评唱投子青和尚颂古空谷集卷三
卍新纂续藏经第 67 册 No. 1303 林泉老人评唱投子青和尚颂古空谷集


　　林泉老人评唱投子青和尚颂古空谷集卷四

　　后学性一阅

　　生生道人梓

　　第五十二则首山菩提

　　示众云。长安大道七纵八横。咫尺乡关一了百当。不移寸步。孰能得到。

　　举僧问首山。如何是菩提路(脚跟下荐取)。山云此去襄县五里(不多不少)。僧云向上事如何(得一望二)。山云来往不易(同道方知)。

　　师云。处处菩提路。头头古佛家。不劳重进问。海角与天涯。梵语菩提。此云觉。若知拟心即差。便解动念即错。汝但于十二时中。行住坐卧。拈匙举箸。运水般柴。常能觉察身心。不被六根六尘六识使作。若向世谛门中教贪嗔痴汩没。深为可怜。傥肯回光返照。返本还源。即凡心而见佛心。就迷路而归觉路。甚生次第。清溪居士陈时可问竹林海和尚云。如何是道。曰贪嗔痴是道。士深肯之。若也于斯明得。菩提烦恼本无有二。恁么看来。何必紧系芒鞋旋寻竹杖向人问路。首山见这僧掉呆搭痴。就便提携道。此去襄县五里。此谓就船买得鱼偏美。踏雪沽来酒倍香。这僧稍知滋味。恨心不舍。又问向上事如何。故首山因便截势就口便嗢道。来往不易。虽然如是。且于鸟道存心觅。休向区区意路寻。他日逢人不得错举。颂曰。

　　问路穷途拟进程(看脚下)。绿杨莺语送行人(不吝慈悲)。牌标五里向君说(谢师指示)。莫道当年不指陈(争能讳得)。

　　师云。杨无为道。净土周沙界。云何独指西。但能从一入。处处是菩提。恁么会得。并不索说老婆禅教蓦直去。既不消迤逦行脚。更何须特地归乡。若阮籍遇穷途辄恸哭而回。如此拟进。岂非大错。虽是短长亭畔杨柳青青。归兴悠悠莺声恰恰。临行更尽一杯酒。着意参详更度量。休数单堠双堠。枉了将心用心。为汝恁么指陈。当可归家稳坐。竛竮飘荡多辛苦。莫道山僧不道来。

　　第五十三则岩头片帆

　　示众云。恒居彼岸。唯贪驾险截流。空守澄源。终不随风倒柂。还有悠悠漾漾垂纶掷钓者么。

　　举僧问岩头。古帆不挂时如何(平生厌风浪。抵死倦舟航)。岩云后园驴吃草(在意放者)。师拈云。寒山睡重。拾得起迟(算来名利不如闲)。

　　师云。世界未成之际。父母未生已前。无地水之可成褫。无火风之可离散。无诸佛之可归依。无众生之可济度。向澄源湛水独䌫孤舟。不挂片帆。不施短棹。畏风波之险恶。恋荻苇之深藏。这僧将此大意来问。岩头虽能及尽今时。大坻少些和气。不见舡子诚禅师嘱夹山云。直得藏身处没踪迹。没踪迹处莫藏身。吾三十年在药山只明斯事。所以岩头亦不截断众流。亦不随波逐浪。向不溜处楔一马杓道。后园驴吃草。于饱青时慎勿咬嚼。切恐中结肚胀。料窜洒蹄。不守系驴橛。自然无惹绊。是他投子优游平易。不滞玄关。忘宠辱。离忧喜。与轻轻拈过道。寒山睡重。拾得起迟。他谁管你前园与后园。吃草不吃草。虽然如是。休从长耳咆哮处。蹉过胡笳一韵长。颂曰。

　　云暗西岩东岭明(隐而弥彰)。汀洲南面起笛声(不容采听)。天光睡重和衣润(始觉浑身泥水湿)。莺啭高枝柳带春(切忌随声逐色)。

　　师云。交互明中暗。功齐转觉难。力穷寻进退。金锁网鞔鞔。其实此事有眼难窥有耳难听。云暗西岩月生东岭。向半明半暗处。似见不见时。理圆言偏。言生理丧。不免汀洲南面品起笛声。蓼岸西头频频侧耳。非赏鉴者不达其旨。非知音者莫造其微。此之所谓若将耳听终难会。眼里闻声方得知。其奈天光滴翠。烛影摇红。木女魂消。石人睡重。非止幕天席地。其由枕石眠云。露泣花梢。风鸣树杪。既润泽于布衲。合休沐于云流。普使人人尽皆知有。浑一似春日流莺。出幽谷迁乔木。衣金缕啭笙篁。恰恰啼时要汝不着声色。翩翩飞去有谁能晓真如。恁么会得。方信道。侵陵雪色还萱草。漏泄春光有柳条。

　　第五十四则风穴麈鹿

　　示众云。事存函盖。且容仿佛酬酢。理极忘情。谁敢依俙比拟。不犯唇皮一句。合作么生道。

　　举僧问风穴。麈鹿成群。如何射得主中主(险)。穴云。钓船载到潇湘岸。气咽无寥问白鸥(切忌道着)。

　　师云。门门一切境。回互不回互。回而更相涉。不尔依位住。至理一言。拟举唇寒齿冷。将垂半肯。欲穷胆丧魂消。忌犯当头。岂容喘息。只可傍提护讳。不宜冒黩尊严。麈鹿者乃群鹿之长也。制字之法故从鹿从主。群鹿随之。皆视麈尾所转为准。古之谈柄用麈拂挥之。良有以也。兽类尚别尊卑。人胡不分上下。由是风穴识尊卑存上下。故不犯颜触忤。宛转虚玄。傍通奥妙。以有语之无语。不谈之极谈。对他道钓船载到潇湘岸。气咽无寥问白鸥。为复是推恶离己。为复是让善丛林。具眼者辨看。其或未然。试听投子重宣圣来。颂曰。

　　禁殿重闱视听危(谁敢妄通消息)。侧思偏立绛纶垂(来遍天下。王不流行)。汉乡云断汀洲迥(仰望不及)。岭暮猿啼孤月随(大小明白)。

　　师云。九重深密处。不许外人知。此明尊贵一路无敢当锋。拟来视听罪不容诛。疏山仁禅师始问洞山。未有之言请师示诲。山曰不诺无人肯。疏曰还可切也无。山曰阇黎即今切得么。疏曰切不得则无讳处。山肯之。僧后问曹山。先师道吾常于此切。意旨如何。山曰要头斫取去。僧又问雪峰。峰以拄杖劈口打曰。我也曾到洞山来。林泉道。宁可截舌。不犯国讳。此皆正偏回互兼带叶通之微旨也。虽则侧思偏立拱密威严。臣当退位朝君子。合转身就父。绛纶垂者。礼记缁衣。子曰。王言如丝。其出如纶。王言如纶。其出如綍。故大人不倡游言。游者浮也。不可用之言也。綍音弗。车索也。既尔汉天云断。必然昏雾不生。沙岸汀洲固宜孤迥。山寒岭暮。幽涧猿啼。霜重风严。乔松鹤唳。当此之际。作么生辨的。野色更无山隔断。月光直与水相连。

　　第五十五则投子三身

　　示众云。三即一。一即三。三一不相摄。分明为指南。莫有深谈实相善说法要者么。

　　举僧问投子。三身中那身说法(谛听谛听)。子乃弹指(此义文长。付在来日)。

　　师云。三身谓法．报．化也。法身毗卢遮那。此云遍一切处。报身卢舍那。此云满净。化身释迦牟尼。此云能仁寂默。在众生身中即寂．智．用。寂是法身。智是报身。用是化身。这僧今问那身说法。待似含元殿里坐。犹自问长安。你子细参详。那一身不与汝说。不见道。刹说。众生说。三世一切说。炽然说。无间歇。恁么看来。何待弹指而才闻邪。僧贯休诗云。紫栴檀塔六七级。红菡萏花三四枝。禅客相逢只弹子。此心能有几人知。林泉道。用知作么。林泉虽恁举来。不可便恁么会。不可不恁么会。毕竟如何。乃鸣指一下。颂曰。

　　三身说法问端由(事穷的要)。弹指轻轻海岳收(理极深玄)。金锁塔开红日像(高着眼看)。夜深人笑碧峰头(傍观者哂)。

　　师云。知音不在频频举。达者须知暗里惊。而况岩树庭柯各挺无边之妙相。猿吟鸟噪皆谈不二之圆音。头头尔法法尔。傥能于未发问时。未弹指处。深辨来风。稍知去就。任茫茫之沧海。纵岌岌之群峰。万状俱泯。千波竭沸。虽是放去较危。何碍收来太速。玉关金锁八面玲珑。宝塔珠帘十方通畅。赫赫禅天红日。巍巍圣像金容。不离三身而明一性。忽若夜深人悄笑虚空。不解点头。试来碧岫峰前肯入廛。何妨垂手。机感相投一句。更请道看。暂时敛念轻弹处。楼阁重重门自开。

　　第五十六则曹溪意旨

　　示众云。水长船高。岂学卧轮夸伎俩。风恬浪静。不应如秀拂尘埃。伶利衲僧自知下落。

　　举僧问仰山涌和尚。曹溪意旨如何(朝朝相似。日日一般)。山云一锁入寒空(徒劳摸索)。

　　师云。唐中宗神龙元年降诏云。朕请安．秀二师宫中供养。万机之暇每究一乘。二师并推让曰。南方有能禅师。密受忍大师衣法。可就彼问。今遣内侍薛简驰诏迎请。愿师慈念。速赴上京。祖上表辞疾。愿终林麓。简曰。京城禅德皆云欲得会道必须坐禅习定。若不因禅定而得解脱者未之有也。未审师所说法如何。祖曰。道由心悟。岂在坐也。经云。若见如来若坐若卧。是行邪道。何故。无所从来。亦无所去。若无生灭。是如来清净禅。诸法空寂是如来清净坐。究竟无证。岂况坐邪。简曰。弟子回。主上必问。愿和尚慈悲指示心要。祖曰。道无明暗。明暗是代谢之义。明暗无尽。亦是有尽。相待立名。故经云。法无有比。无相待故。简曰。明喻智慧。暗况烦恼。修道之人傥不以智慧照破烦恼。无始生死凭何出离。祖曰。烦恼即是菩提。无二无别。若以智慧照烦恼者。此是二乘小见羊鹿等机。大智上根悉不如是。简曰。如何是大乘见解。祖曰。明与无明其性无二。无二之性即是实性。实性者。处凡愚而不减。在圣贤而不增。住烦恼而不乱。居禅定而不寂。不断不常不来不去。不在中间及其内外。不生不灭性相如如。常住不迁名之曰道。简曰。师说不生不灭。何异外道。祖曰。外道所说不生不灭者。将灭止生。以生显灭。灭犹不灭。生说无生。我说不生不灭者。本自无生。今亦无灭。所以不同外道。汝若欲知心要。但一切善恶都莫思量。自然得入清净心体。湛然常寂。妙用恒沙。简蒙指教。豁然大悟。礼辞归阙。表奏祖语。有诏谢师。并赐磨衲袈裟绢五百疋。宝钵一口。林泉道。勿谓龙颜善分别。故应天眼识天人。汝等诸人若谓林泉以此便为曹溪意旨者。大似持蠡酌海握管窥天。若要见谛明白。须问投子始得。颂曰。

　　重峰层仞插寒空(巍巍峨峨磊磊落落)。塔锁深云势莫穷(仰望不及)。千古松声来有韵(莫将耳听)。万年溪水去无踪(只可心知)。

　　师云。高高标不出。隐隐莫能窥。那许追攀。岂容奔(去呼)凑。既待依俙仿佛。不无突屼峥嵘。重峰层仞插窅漠之寒空。古涧幽泉泻湾环之夜壑。岩扄梵刹塔锁深云。休云佳趣难穷。毕竟玄微漏泄。声传千古。松风韵出于青霄。意绪万年。溪水终投于碧海。林泉恁么举似将来。大似与钵盂安柄。令混沌妆眉。还可喜么。有意气时添意气。不风流处也风流。

　　第五十七则雪峰长蕖

　　示众云。半半和和。抹抹搭搭。没名没姓。无系无拘。时时示时人。时人皆不识。有具眼者么。

　　举僧问福州灵峰显和尚。如何是诸佛向上人(千圣亦不识)。峰云白云覆青山(隐而弥彰)。僧云莫便是和尚为人处也无(认着依前还不是)。峰云渌沼徒长蕖(根非生下土)。

　　师云。毗卢有师。法身有主。非具天眼龙睛者莫能觑见。洞山一日为众曰。体得佛向上人。方有说话分。僧便问如何是佛向上人。山曰非佛。林泉道。为垂一只手。不惜两茎眉。保福别云。佛非。林泉道。倒用颠拈子细看。法眼别云。方便呼为佛。林泉道。不惜唇皮尽情吐露。若也于斯荐得。方信道有名呼不得。无位可安排。自古至今无人能识。故灵峰宽遮外罗。出就藏锋。道白云覆青山。虽则体用互兴正偏兼到。其实舌上无十字关。口角有空王印。更须子细参详。慎勿死在句下。这僧果然究妙失宗。机昧终始。钻入红绵套索。跳入碧玉阱坑。道莫便是和尚为人处也无。灵峰火到头上急忙扑撒道。渌沼徒长蕖。林泉道。休于言下觅。莫向意中求。免致拖泥带水。那消逐气寻香。向干干净净冷冷清清处试参颂意。颂曰。

　　雪峤层层翠锁深(蛇钻不入)。风生寒岫结重云(仰望不及)。夜来丹凤冲霄汉(没踪迹断消息)。听晓樵人逐雁群(一句无私语。千山走衲僧)。

　　师云。冰霜一色。雪片交光。明白转身。还曾堕位。莫守层层雪峤。休栖密密霜林。漫贪叠巘堆青。枉恋幽岩锁翠。非止形兴未质。其由名起无名。古圣不安排。至今无处所。直得龙吟雾起虎啸风生。转位回途从偏入正。功勋不犯兼带叶通。虽寒岫暗结重云。奈春岭微生皓月。夜来丹凤偶尔冲霄。听晓樵人虚劳心力。霜雁既归塞北。云流莫背司南。恰如鹞子过新罗。致使鬅头空[絕/耳]耳。还知么。都为此时曾蹉过。故令今日卒难逢。

　　第五十八则广教冀州

　　示众云。无师智。自然智。没可思量。分别心。取舍心。决难裁断。莫有摸索着知下落者么。

　　举僧问蕲州广教志和尚。是甚么物。学人不会(只是你不具眼)。志云生在冀州(将谓忘却)。

　　师云。有物先天地。无形本寂寥。能为万象主。不逐四时凋。林泉恁么举来。会那不会。若言会。情存一念悟。宁越旧时迷。若言不会。虚生浪死。有甚了期。向端的处道将一句来。黄檗云。打破大唐国。觅个不会的不得。又石头和尚云。衲帔蒙头万事休。此时山僧都不会。又慈觉云。释迦犹不会。迦叶岂能传。若会得这不会的。甚生次第。六祖大师告众曰。吾有一物。无头无尾。无名无字。无背无面。诸人还识否。荷泽出曰。是诸法之本源。乃神会之佛性。祖曰。向汝道无名无字。汝便作本源佛性。泽礼拜而退。祖曰。此子向后设有把茆盖头。也只成得个知解宗徒。林泉道。灵山授记也不似今日。这僧不会。荷泽夸知。毕竟此物是何模样。不似广教说得道理好。待道是识。夸空花之浓淡。定兔角之短长。待道不识。憎金有色。谤沉无香。不如且叙乡贯道。生在冀州。识与不识。会与不会。一任卜度。其余意况。自有投子为伊指注。颂曰。

　　禁幄重闱苔藓深(孰能履残)。金铃不动侍无人(照而常寂)。谁携班杖来相问(不识不识)。报说东园麦垄青(切忌妄传消息)。

　　师云。曹洞正宗假尊贵一路。明至极幽玄之道。视之无见。听之无闻。若至尊之处宝位。上下悚栗。内外雍容。犹众星之拱北辰。如百川之潮东海。故喻以龙楼凤阙禁幄重闱。非个中人曷能履践。所以绿苔斑藓隐密幽深。故云宝香凤烛烟云合。寂寂帘垂不露颜。由是金铃绝响𦘕鼓声消。臣退位以辞君。子转身而就父。非止借功明位。还能借位明功。曲为今时入廛垂手。故以非物之物。不会之会。不解交处。再三再四与携斑竹方便提携。这僧问既有宗。广教答亦攸同。虽是生在冀州。何处不为乡国。莫使承言者丧。休教滞句者迷。东园麦垄任青青。春意尽教藏不住。虽然如是。一气不言含有象。万灵何处谢无私。

　　第五十九则风穴皮裘

　　示众云。鼻下有口。眼上有眉。怕伊不信。折么问。谁还许颠拈倒用竖判横批么。

　　举僧问风穴。如何是学人亲切处(热则趁凉寒向火)。穴云。须弥南畔齐打鼓。贺兰山上筑皮毬(不劳采听)。

　　师云。得处但能忘计较。用时全不费功夫。若向十二时中行住坐卧。呻吟声咳。运水般柴。着衣吃饭处不被尘境所碍。世事相谩。于阴入界处。外不随应。内不居空。自然中间无系缚处。故石霜云。休去。歇去。一念万年去。寒灰枯木去。古庙香炉去。一条白练去。应须念兹在兹。休更抑而不抑。当合切切一一亲为。这边冷淡那畔相应。所以风穴拈转话头。教你至亲至切处洒洒落落脱尘离俗。非止教你出生死樊笼。解识情羁绊。特与汝道。须弥南畔齐打鼓。贺兰山上筑皮毬。知他是你听得那不听得。曾见不曾见。古不云乎。万籁有心闻不得。孤岩无听却知音。子细参详。不宜造次。颂曰。

　　亲切曾伸问老翁(敏而好学)。东山歌唱北山吟(拍拍是令)。弄潮须是江吴客(隔行是利)。别语还他汉地人(理长即就)。

　　师云。雪峰和尚三上投子。九到洞山。汾阳昭参七十一员大善知识。后到首山问。百丈卷席意旨如何。山曰龙袖拂开全体现。昭曰师意如何。山曰象王行处绝狐踪。昭于言下大悟。拜起曰。万古碧潭空界月。再三捞捷始应知。问者曰。见何道理便尔自肯。昭曰正是我放身命处。非止这僧以亲切之言曾问老翁。上代下世谁不如之。要碎疑团。须参老宿。深谢风穴指东𦘕西将南作北。吐无碍辩。学无舌人吟无字诗歌无声曲。何啻丝竹可以传心。目击以之存道。此非本色衲僧莫可得而知也。这僧恁么问。风穴恁么答。若非曾泛沧溟惯经风浪。弄潮于性海。驾险于真空。莫能及此。唯江吴贾客可同舟而济。知胡越而无异心。风穴虽恁分明举似。若蕃语相似。何故如是。只为分明极。翻令所得迟。林泉权做通事舍人。聊与妄传消息。还会么。他日逢人。不得错举。

　　第六十则僧问首山

　　示众云。穷玄究妙。好肉剜疮。数黑寻行。无风起浪。待要不闷。且守本分。还肯恁的么。

　　举僧问首山。如何是学人用心处(如人饮水冷暖自知)。山云怪你一问迟也(大道广阔忙作甚么)。

　　师云。将心用心转见病深。况此事不可以有心知。不可以无心得。楞严经云。阿难言。如来现今征心所在。而我以心推穷寻逐。即能推者我将为心。佛言。咄。阿难。此非汝心。阿难矍然避座。合掌起立白佛。此非我心。当名何等。佛告阿难。此是前尘虚妄相想。惑汝真性。由汝无始至于今生。认贼为子。失汝元常。故受轮转。二祖谓达磨曰。我心未宁。乞师与安。磨曰。将心来。与汝安。祖良久曰。觅心了不可得。磨曰我与汝安心竟。只如吾佛征处。达磨安时。未审这僧作么生用。若也解用。常啼卖处休违价。其或未然。海东有果莫欺谩。首山道。怪你一问迟也。为慈悲之故有落草之谈。方来便去。待要教他疾会所以。反怪其迟。可怜一片婆心切。望断三山片月辉。其余光彩分付投子。颂曰。

　　未语难明迷悟情(勘破了也)。发言方表赤心人(少卖弄)。只知进步求名玉(转急转迟)。争信灵苗不受春(虚劳心力)。

　　师云。若是灵利衲僧。未语先知。不言自会。直待发言吐气。堪作甚么。从来迷悟似迷。今日悟迷非悟。争奈赤心片片知人少。觌面堆堆睹者稀。圭峰云。作有义事是醒悟心。作无义事是散乱心。散乱随情转。临终被业牵。醒悟不由情。临终能转业。傥能退步就己收摄身心。宛胜进步求名徒增瑕颣。枉向荆山抱璞。还同卞氏招殃。不如自守如意宝珠。免受途中竛竮辛苦。而况灵苗生有地。大悟不存师。岂受春风和气分拆芳妍。不劳造物化工随时般弄。若也于斯荐得。自知无伎俩。似觉得便宜。

　　第六十一则首山此经

　　示众云。六成就中莫摄。四法印内难收。端的卷不到头。其实展不到尾。争肯容易。教人随喜。

　　举僧问首山。一切诸佛皆从此经出。如何是此经(汝还识字么)。山云低声低声(开口即错)。僧云如何受持(动念即差)。山云不染污(已是盐悔触大羹)。

　　师云。东印土国王请二十七祖般若多罗斋。王问曰何不看经。祖云贫道入息不居阴界。出息不涉众缘。常转如是经百千万亿卷。林泉道。有劳尊者神用。药山寻常不许人看经。有时自看次。僧曰。和尚寻常不许人看经。何故自看。曰我只要遮眼。云某学和尚得否。曰。汝若看。牛皮也须穿透。林泉道。面赤不如语直。巧说不如便道。又一日看经次。僧明哲云。和尚休猱人得也。师卷却经曰。日头早晚也。云正当午也。曰犹有这个文彩在。云某甲无亦无。曰老兄大㬠聪明。云。某只恁么。未审和尚尊意如何。曰。老僧跛跛挈挈。百丑千拙。且恁过时。林泉道。犹有这个文彩在。只如尊者与药山看转的。是此经那不是此经。若向未开口时荐得。何必竺法兰陀特来翻译。首山云低声低声。意恐这僧承虚接响数黑寻行。故恁么道。这僧魂灵不着躯壳。犹自审问如何受持。不想首山诲人不倦。就口便嗢道。不污染。若是吃火不烧舌的衲僧。便解转身吐气。不被眼谩。岂容口决。颂曰。

　　水出昆仑山起云(两段不同)。钓人樵父昧来因(当局者迷)。只知洪浪岩峦阔(水自水兮山自山)。不肯抛丝弃斧声(各自有前程)。

　　师云。是法住法位。世间相常住。是知无一法不本乎心。无一物不根乎性。若以比量而较。见烟定知是火。见角决然是牛。水岂无其渊源。山岂无其云雾。钓人依水。樵夫依山。而不委艮覆碗。坎中满。童蒙之爻象。动静之缘由。虽知洪浪澜翻。不肯抛纶罢钓。贪寻嵓峦宽阔。徒劳斧凿痕深。大似点罚这僧。只知一切诸佛皆从此经而出。殊不知此经亦赖一切诸佛而说。不见道。过去已说。未来未说。现在今说。还知此经下落么。以拂子击禅床云。休得也。

　　第六十二则赵横高坡

　　示众云。念念释迦出世。还能会古通今。步步弥勒下生。莫避撞头磕额。处处相逢。休推不识。

　　举僧问郢州赵横山柔和尚。如何是佛(不礼拜更待何时)。柔云。平地望高坡(徒劳斫额)。

　　师举花严经云。佛身充满于法界。普现一切群生前。随缘赴感靡不周。而恒处此菩提座。方信道无一名不播如来之号。无一物不阐遮那之形。又高仲常题龙门万佛诗云。凿破苍崖已失真。又添行客眼中尘。请君试看他山石。不费功夫自法身。林泉道。恁么看来。左逢而右遇。目富而心饫。拶破面门无回避处。所以用老婆心太切。当阳指示更不囊藏被盖。直教体露真常。道平地望高坡。莫便淹揉眵眼斫额抬眉。拟若如斯蹉过久矣。不见道仰之弥高钻之弥坚。瞻之在前忽焉在后。且向无萦惹没粘带处。子细参详。颂曰。

　　江山历尽几施功(草鞋钱还来也未)。方得逢人话昔同(不是知音徒侧耳)。春到洞庭无壁岸(方知暖日初融)。鸟啼西岭月生东(切忌随声逐色)。

　　师云。漳江问潼泉。天门一合。十方无路。有人道得。摆手出漳江。泉云。蛰户不开。龙无龙句。江云是汝恁么道那。泉云。是则直言是。不是则直言不是。江云摆手出漳江。林泉道。只如恁么道。是肯他不肯他。诺伊不诺伊。具眼者辨看。又赵州问僧。千山万水来。那个是你自己。僧云。某甲不会。敢问和尚。如何是学人自己。州云万水千山。林泉道。只是旧时行的路。逢人举着便誵讹若。向这里会得。方信道君子千里同风。元本一家无二。既有洞庭春色。不无曲为今时。问甚冰消北岸花发南枝。恰恰莺啼翩翩蝶戏。月生东岭日坠西楼。皆不离我建化玄门。还会得么。遂以手斫额云。远观不审。近睹分明。

　　第六十三则九峰龟毛

　　示众云。禅天辽阔岂限西东。性海汪洋那分南北。个里既无远近。就中宁有轻沉。试来[占*支]掇。便知深细。

　　举僧问九峰勤和尚。如何是西来意(碧眼胡僧笑点头)。峰云一寸龟毛重九斤(无星秤上一任称盘)。

　　师云。祖意本不西来。西来那有祖意。僧问药山。祖师未到此土。此土还有西来意否。曰有。云。既有。祖师又来作么。曰。只为有。所以来。林泉道。若不来。焉知有。而况此意自无始时来。千佛出世亦不曾增。千佛入灭亦不曾减。何必问祖师来与不来。东语西语。所以老庞云。明明百草头。明明祖师意。恁么观来。无一处而不周。无一法而不遍。虽然如是。还丹一粒。点铁成金。丹未点时。铁只是铁。故九峰不吝慈悲。曲垂方便。教这僧向无轻重处教知轻重。无斤两处要知斤两。虽是权衡在手。贵图施设由人。休只于龟毛上寻兔角边觅。非唯鹞子过新罗。枉又刻舟来记剑。西来的意本不囊藏。东土衲僧不劳别讨。如或不然。请问投子。颂曰。

　　等闲不语未逢人(知音者少)。语便伤直似太亲(老婆心切)。不顾火中鸾凤息(枉费神词)。惊他石虎暗生嗔(不劳怯惧)。

　　师云。青林师䖍禅师道。我有一宝琴。寄之在旷野。不是不解弹。未遇知音者。故少林面壁。摩诘忘言。石巩张弓。俱𦙁竖指。镇州三圣慧然禅师一日上堂云。我逢人即出。出则不为人。便下座。兴化云。我逢人即不出。出则便为人。林泉道。先行不到。末后太过。一人放行中把住。一人把住中放行。杀人刀活人剑总在三圣兴化手里。虽是九峰言如劈竹。心若直弦。皆为慈悲之故能如是也。火中鸾凤。海底泥牛。无处栖泊。莫能摸索。从教石虎生嗔。一任须弥懊恼。露柱灯笼总不怪得。还达此意么。斤两锱铢见端的。终归输我定盘星。

　　第六十四则临济吹毛

　　示众云。芟凡夷圣当禀镆鎁。剪惑裁疑须凭巨阙。不伤锋不犯手的知是阿谁。

　　举僧问临济。如何是吹毛剑(不害口碜)。济云祸事祸事(识法者恐)。僧礼拜(识甚痛痒)。济便打(杀人见血)。

　　师云。㳂流不止问如何。真照无边说似他。离相离名人不禀。吹毛用了急须磨。林泉道。宜着精彩。免劳钝滞。这僧向实际理上发此一问。大似烧纸揽祸崇。合口惹官防。临济比他吃盐多如吃米。终不肯檐干负计衅及自身。所以道祸事祸事。这僧有若强魂出现。做精倒怪急忙礼拜。怎不教临济提正令总权衡劈脊便棒。若是皮下有血眼里有筋。也合似他见黄檗的时节。如蒿枝拂相似。复向大愚肋下亦筑三拳。若解如此知恩报恩。甚生次第。咦。痴猫枉守鼠窟。死狗难扶上墙。伶利衲僧辄莫粗心大胆。颂曰。

　　剑藏匣冷逼人寒(丧胆忘魂)。拟问栖迟过岭南(远之远矣)。更欲进前求退后(鹞过新罗)。悲风千古绕溪潭(海中寻不得。岸上却相逢)。

　　师云。晋书。雷焕善天文。张华因望斗牛间有异气。邀焕夜登楼仰视。焕曰仆察之久矣。宝剑之精上于天。在豫章酆城县界。华乃荐雷为酆城令。修狱掘基得石匣。有双剑光甚艳。发送一与华。留一自佩。华被诛失剑。焕卒。子为州从事。佩父剑至延平津。剑跃堕水。使人投之。见两龙有文章。投者惧回。此颂金刚王剑。独露堂堂。拟涉唇吻。即犯锋铓。何止栖迟岭南而已哉。更欲进前退后。转见差讹。而况临济正令。棒头喝下凡圣不存。岂容狐朋狗党至此辄生狂解者邪。漫使悲风千古空绕溪潭。枉教临济一枝虚劳云水。慎勿累吾累汝。应须了性了心。遂拈拄杖云。休嗟一棒一条痕。任你半肯半不肯。复靠却云。尽法无民。

　　第六十五则大随证龟

　　示众云。一点灵光本非内外。千年闇室权立阶梯。莫有迥脱根尘独耀今古者么。

　　举僧问大随。如何是室中灯(不劳挑剔)。随云三人证龟成鳖(众口难调)。

　　师云。譬如暗中宝。无灯不可见。佛法无人说。虽慧莫能了。大般若经云。欲界定娆乱不定如四衢道灯。色界定娆乱常定不动如室中灯。这僧若解定乱两融真俗一致。自然洒洒落落了了明明。不必剜身千盏灌满膏油。箭剔昏灯祈求天眼。但肯时时不昧。休愁处处皆通。耀古腾今赫赫兮光明遍照。辉天鉴地晃晃兮气焰峥嵘。何止室中独能炜烨。故大随以三人证龟成鳖之语试探这僧。看具眼那不具眼。觑见那觑不见。休只管向长檠短檠上观瞻。于大盏小盏内剔拨。毕竟煌煌智炬灿灿心灯。室内街头无可不可。所以道休于言下觅。莫向句中求。要知深细端的。更须请问投子。颂曰。

　　六耳同谋事可成(少卖弄)。直言方表赤心人(且信一半)。室中灯焰谁来拨(投子𠰚)。白发童儿两𩯭新(罕见罕闻)。

　　师云。三人同一心。𡋯土变为金。何止六耳而谋大事。设使证龟成鳖。呼钟作瓮。舌在汝口。何伤之有。平生心胆直言处。分付这僧。至理幽微。曲说时休刚错会。室中灯焰着意裁划。个里光明看谁招拨。若达无说说。其道自玄玄。白发童儿虽增新于两𩯭。青眸衲子还仍旧于双睛。若能见彻根源。方信元无意路。林泉恁么分析。还理会得么。遂下座云。且归林下去。别日再商量。

　　第六十六则瑞岩不出

　　示众云。玄微及尽。妙密难明。至赜幽深。威严可尚。未登宝位保养圣胎者。知是何人。

　　举僧问瑞岩。如何是诞生王子(九重深处但闻名)。岩云深宫引不出(贵人难见面)。

　　师云。洞山设王子五位。喻至尊大宝本来尊贵。众生心佛亦复如是。虽则人人具足个个圆成。奈无始时来迷真执妄背觉合尘。故以迷悟修证渐次阶级而比类之。五位者。一诞生。二朝生。三末生。四化生。五内生。故石霜诸禅师一一颂出。诞生颂曰。天然贵胤本非功。德合乾坤育势隆。始末一期无别种。宫分六宅不他宗。上和下睦阴阳顺。共气连枝器量同。欲识诞生王子父。鹤腾霄汉出银笼。朝生曰。苦学情论世莫群。出来凡事已超伦。诗成五字三冬雪。笔落分毫四海云。万卷积功彰圣代。一心忠孝辅明君。盐梅不是生知得。金榜何劳显至勋。末生曰。久栖岩壑用工夫。草榻柴扉守志孤。十载见闻心自委。一身冬夏衣缣无。澄凝含笑三秋思。清苦高名上哲图。业就高科酬极志。比来臣相不当途。化生曰。傍分帝命为传持。万里山河布政威。红影日轮凝下界。碧油风冷暑炎时。高低岂废尊卑奉。五裤苏途远近知。妙印手提边塞静。当阳那肯露纤机。内生曰。九重深处复何宣。挂弊由来显妙传。祗奉一人天地贵。从他诸道自分权。紫罗帐合君臣隔。黄合帘垂禁制全。为汝方隅宫属恋。遂将黄叶止啼钱。这僧依此五位首题为问。今具录之。瑞岩所答之意不言可晓。平铺梗概。投子深明的确。玄微请参颂意。颂曰。

　　贵异天然应有时(靡从人得)。六宫春苑少相随(攀仰不及)。星攒半夜天轮迥(河淡斗垂夜柄)。烛晓东闱帘静垂(杳绝视听)。

　　师云。以世谛为论。位及九五。界总三千。享万乘之名。衍兆民之庆。富有四海。贵为一人。此岂非贵异天然有时而已哉。况我真乘菩提妙种。人人心地莫不包藏。虽黑业荒芜。傥蒙法雨滋荣。例皆秀拔而已。亦犹积代簪缨本来尊贵。诞质应世必有其时。既处六宫应修万德。六宫者。阿房。紫微。天一。玄武。长乐。建章。烂游春苑谁敢相随。曲为今时权分主伴。星攒半夜月落三更。银汉横空天轮孤迥。东闱烛晓北阙香消。垂珠帘不面尧眉。扄玉殿难瞻舜目。正当此时。合作么生奉重。转身就父无标的。拈却花冠不得名。

　　第六十七则文殊成劳

　　示众云。呻吟謦咳无非妙用神通。瞬目扬眉总是法门佛事。下坡不走。快便难逢。至理玄微。若为话会。莫有知音可嘉者么。

　　举僧问鼎州文殊和尚。古人垂一足意旨如何(既能觌面相呈。何必重重询问)。殊云坐久成劳(莫是脚麻么)。

　　师云。释迦拈花。赵州指柏。道吾舞笏。雪峰辊毬。皆以无言之旨为众提携。若认一机一境。不无半暗半明。非唯料调没交涉。端的早自关甚事。是他文殊向优游平易无艰阻处。更不构思信口便道坐久成劳。此谓之骑贼马趁贼。夺贼枪刺贼。并不索张筋努脉掉臂撑拳。问在答处。答在问处。何必穷玄究妙。索隐钩深。举足下足皆是道场。开口合口无非妙理。莫便于禅床边蒲团上结跏趺坐。铺眉苫眼处穿凿钻研䟽通解释。到底干骨头上有甚么汁。若知无味之味。试看投子有条攀条无条举例。颂曰。

　　驰书才去返匆匆(草鞋钱还来也未)。一足垂酬继后踪(步步踏着)。坐久成劳谁委悉(没脚跟汉)。红炉点雪自相通(不是知音人不知)。

　　师举青原思禅师令希迁驰书与南岳让和尚曰。汝达书了速回。吾有个鈯斧子与汝住山。迁至彼。未呈书便问。不慕诸圣。不重己灵时如何。让曰。子问太高生。何不向下问。迁云。宁可永劫沉沦。不慕诸圣解脱。让便休。回至青原。思问曰。子去未久。送书达否。迁云。信亦不通。书亦不达。曰作么生。迁举前话了却云。去时蒙和尚许住山斧子。便请取。思垂一足。迁礼拜。林泉道。好好修事着。潭州长髭旷禅师因石头问甚么处来。云岭南来。曰大庾岭头有铺功德成就也未。云。成就久矣。只欠点眼在。曰莫要点么。云便请。石头垂一足。髭便作礼。头曰你见个甚么便礼拜。云某见处如红炉上一点雪。林泉道。无见为真见。孰能达此情。恁么举来。这僧问意。文殊答辞。历历分明首尾相见。还知投子妙叶兼带。针线贯通处么。无目绣双凤。冲虚透碧霄。

　　第六十八则上蓝市廛

　　示众云。事穷的要。须烦竹杖芒鞋。理绝幽微。焉用月瓶云锡。有个不出门知天下事的汉。汝还识么。

　　举僧问上蓝超和尚。善财见文殊后。为甚么却往南方(为欠布单钱)。蓝云。学凭入室。知乃通方(非师不委)。僧云。到苏摩城。为甚么弥勒却遣见文殊(争之不足。让之有余)。蓝云。道旷无涯。逢人不尽(许伊曾见作家来)。师拈云。然道无迷悟。法证由师(车不横推。理无曲断)。不住圣凡。庄严妙行(一念不生全体现)。是以文殊遣去须弥登山(跋涉不易)。海岸逢师市廛礼友(君子不耻下问)。或刀山淫舍罪杻王宫(纵横无不是)。或童女童男瞿夷圣后(左右尽逢原)。弥勒弹指普贤亲瞻(一般拈弄与君殊)。再见文殊复有何事(依旧眉毛眼上横)。信知通方知有。道旷无涯(不是苦辛人不知)。不昧光踪历穷尽妙(若不登楼望。焉知沧海宽)。诸仁者。还知更有一人。为甚么善财不参(无眼相见)。且道是甚么人(从来虽共住。到底不知名)。良久云(月色净中见。泉声深夜闻)。满头白发离岩谷。半夜穿云入市廛(偏处不逢。玄中不失)。

　　师云。不行万里地。不读万卷书。毋阅工部诗。言其见闻慱赡智量恢弘。方能为也。世法尚然如是。况吾真乘世出世间无上妙道大解脱门邪。若非具游戏神通。奋迅三昧。得大总持。有大威力。曷能经由百一十城参五十五大善知识。善财初诞生时。其家所有伏藏珍宝悉皆出现。故立斯号。始遇文殊师利发菩提心。及问云何修菩萨行。展转指示解脱玄门。末后至苏摩城。弥勒复遣再见文殊。林泉道。原始要终亲切旨。肯教虚费草鞋钱。所以上蓝云。道旷无涯。逢人不尽。若便恁么会去。处处长安路。门门古佛家。不劳重进步。特地访烟霞。投子拈云。然道无迷悟。法证由师。不住圣凡。庄严妙行。林泉道。起初不遇作家。到底翻成骨董。迷本非迷。悟本非悟。其道玄玄。何消指注。至此无圣凡可立。无妙行可修。方称一乘圆顿之性。虽文殊指令遍参。其实大解脱门谁不无之。不见道是处语言皆合道。谁家弦管不传心。痴爱成解脱真源。贪嗔运菩提大用。妄想兴而涅盘现。尘劳起而佛道成。若然则不昧光踪纵横得妙。更问善财不参的知识。若能觌面相呈。莫认默然良久。虽则满头白发暂别岩阿。还能半夜穿云来游市肆。偶尔相逢合谈何事。任从沧海变。终不为君通。颂曰。

　　日出升空高下周(普天匝地)。昆仑源派入川流(大无不包。小无不入)。春山云逗风无尽(销镕顿入不思议)。雁去回南天地秋(年年不别)。

　　师云。解脱门中千光朗耀。菩提心内一点难谩。荡荡乎哉恢恢然矣。运晶明之慧日。升窅漠之真空。燀赫而高下普周。照烛而古今无间。昆仑源派分入百川。华藏缘由收归六相。若春山云逗往复无际而动静一源。晓树风生圆音互奏而即同万籁。优游四法界。不离十玄门。寒雁回南遍询知识。秋风应律摇荡乾坤。只如不涉途程一句。合作么生道。点地脚跟难摸索。莫随万水与千山。

　　第六十九则洛浦藏教

　　示众云。开真如门。正见磨盘秋结子。离言说相。忽逢碓觜夜生花。自从诸圣不安排。直至而今无处所。莫有达此理的么。

　　举僧问洛浦。如何是一大藏教收不得者(果然不知。果然不识)。浦云。雨滋三草秀。片玉本来辉(心中明了了。何必意迟迟)。

　　师云。如来所说一大时教。分而为三。一经藏。二律藏。三论藏。然此土流传者万分之一也。这僧今问藏教中收不得者。非谓纸上语也。欲穷一切众生亘古亘今历劫常存无生无灭妙觉之真心者也。始自鹿野苑。终至跋提河。于其二中间。未尝说一字。此未说之说。不传之传。何随函而可收摄者邪。又云。吾四十九年所说三乘十二分教。皆是止啼黄叶。汝等诸人还识真金么。将知此金岂非藏教收不得者欤。洛浦故以雨滋三草秀片玉本来辉为答。法华药草喻说密云弥布等澍。其泽普洽卉木及诸药草。小根小茎小枝小叶。中根中茎中枝中叶。大根大茎大枝大叶。诸树大小随上中下各有所受。一云所雨。称其种性而得生长。虽三乘根机不等。而如来所赐法雨无有异也。片玉光辉靡从他得。况汝之真心本来具足者也。不见道。声前一句圆音美。物外三山片月辉。其余光彩别看颂意。颂曰。

　　毕钵岩花晓带春(一气不言含有象)。香风时结鹫峰层(万灵何处谢无私)。须知玉像瓶中塔(若人窥得破)。别有辉天鉴地灯(大小大明白)。

　　师云。东君不世情。委曲到山家。随分有春色。一枝三四花。毕钵岩乃阿难结集法藏之所也。自此香风远布。瑞霭层分。福利群生。恩沾万国。如来说法之处号灵鹫山。山多鹫鸟。故以为名。虽阿难结集而出。皆我佛金口亲宣。万古流通皆因此也。法苑珠林第十云。四天王白宣律师曰。如来临般涅盘时。与人天大众在香山顶阿耨池南牛头精舍住。告大迦叶。汝将须菩提在须弥山顶。吹大法螺召集十方十地诸菩萨及声闻僧。百亿梵释及四天王等。亦召十方诸佛来集香山。迦叶随教。大众云集。尔时世尊跏趺而坐。入金刚三昧定。大地六种震动。又放眉毫相光。遍照大千。经于七日。大众咸疑不如何缘。世尊从三昧起。熙怡微笑告诸大众言。我初逾城始出宫门外有乾闼婆王将领步族奏百千天乐来至我所。即问我言。欲往何所。我答言欲求菩提。彼语我言。定成正觉。有拘留孙佛欲入涅盘时付嘱我金瓶。瓶中有宝塔。盛七宝印。黄金印有二。白银印有五。将付悉达。常使我护。若成正觉。时我寻来。至依言受瓶已。不久成道。大梵天王与地神坚牢。于菩提树南以黄金白玉造大金刚坛。众宝庄严。虽然如是。还知辉天鉴地一点分明处么。昔日云岩曾漏泄。轮王不戴宝花冠。

　　林泉老人评唱投子青和尚颂古空谷集卷四
卍新纂续藏经第 67 册 No. 1303 林泉老人评唱投子青和尚颂古空谷集


　　林泉老人评唱投子青和尚颂古空谷集卷五

　　后学性一阅

　　生生道人梓

　　第七十则芭蕉法身

　　示众云。薄批明月。细切清风。若能拿空㸕空。便解以楔出楔。且道谁有如此作略。

　　举僧问芭蕉情和尚。如何是透法身句(熊翻筋斗。驴舞柘枝)。蕉云。一不得问。二不得休(放去较危。收来太速)。僧云学人不会(却较些子)。蕉云第三度来与你相见(有甚面孔)。

　　师云。僧问云门。如何是法身向上事。曰向上与汝道也不难。作么生会法身。云请和尚鉴。曰。鉴即且置。作么生会法身。云与么与么。曰这个是长连床上学得的。我且问你。法身还解吃饭么。僧无对。林泉代云。谢和尚降重空筵。这僧今日要会透法身句。何不参取杜顺和尚道。怀州牛吃禾。益州马腹胀。天下觅医人。灸猪左膞上。若向这里会得脱洒明白。不索自己走南掠北。免致教他推东拄西。果然芭蕉道一不得问二不得休。虽是钩锥在手纵夺临时。其奈这僧撒呆掉痴。故意妆昏(去呼)。你不见道万丈海深须见底。只有人心难忖量。故云第三度来与你相见。且道相见的是芭蕉那不是芭蕉。记得径山大慧云。蕉芭蕉芭。有叶无丫。忽然一阵狂风起。吹得来。便似南京大相国寺东廊下第十三院王和尚破袈裟。林泉道。莫错认。若能即物明心以言会道。争肯头头蹉过。颂曰。

　　休问维摩卧病城(罕逢明鉴)。灵山空自掩光阴(少遇知音)。流沙欲渡全无难(宿生庆幸)。莫听莺啼在那林(枉劳心力)。

　　师云。昔维摩诘假幻化色身示疾于毗耶离城。灵鹫祖翁遣三十二菩萨就彼问病。摩诘以不二法门勘当透法身句。末后曼殊室利以无言无说无示无识离诸问答为酬。曼殊复问。摩诘默然。故肇公涅盘无名论云。释迦掩室于摩竭。净名杜口于毗耶。须菩提唱无说以显道。释梵凭绝听而雨华。斯皆理为神御。非虚掩光阴者也。乾峰示众云。法身有三种病二种光。须是一一透得。更须知有向上一窍。云门出众云。只如庵内人为甚么不知庵外事。峰呵呵大笑。门云犹是学人疑处。峰云子是甚么心行。门云也要和尚相委悉。峰云直须恁么始得稳坐地。门云喏喏。恁么会得。达磨不必西来。远渡流沙。虽无厄难。枉费盘缠。伶利禅和幸勿随声逐色。向这畔那边虚劳采听。还知端的处么。清风两槛竹。白露一庭松。

　　第七十一则芭蕉好恶

　　示众云。把得住。放得行。方为好手。做得是。作得主。卖弄好心。子细点捡将来。也只道得一半。

　　举僧问芭蕉彻和尚。有一人不舍生死不证涅盘。师还提携也无(隔壁过状)。彻云不提携(面赤不如语直)。僧云为甚么不提携(果然着疑)。彻云老僧粗识好恶(少卖弄)。

　　师云。郢州芭蕉山继彻禅师。乃沩山四世孙也。初参风穴。穴问如何是正法眼。师曰泥弹子。穴异之。次谒先芭蕉慧情禅师。情上堂。举仰山道。两口无一舌。此是吾宗旨。师豁然有省。一日上堂云。眼中无翳。空里无花。水长舡高。泥多佛大。莫将问来。我也无答。会么。问在答处。答在问处。便下座。这僧发此一问。岂不闻圆觉经云。生死涅盘犹如昨梦。何舍何证而可言也。况此一人有名呼不得。无位可安排。净裸裸。赤洒洒。没可把。如何提携即是。所以芭蕉切恐和光惹事。故恁刮笃成家。可惜这僧慕顾茅广逼拶。芭蕉尽筋截力道。老僧粗识好恶。虽然惜得自己眉毛。争奈穿过那僧鼻孔。莫更有识好恶者么。去。不堪共语。赖遇投子慈悲方便。为伊颂出。颂曰。

　　百岁童儿出户来(解行不触今时道)。满身红烂惹尘埃(为垂一只手)。火中闲步清凉地(不惜两茎眉)。识者无因敢近抬(缩手有分)。

　　师云。满头白发离岩谷。半夜穿云人市廛。虽云偏处不逢。其柰玄中不失。利生接物须展丹诚。拄户撑门不无红烂。虽则尘埃满面。都缘为法亡𨈬。同安云。但将生死为活计。火里安身火里凉。恁么会得。居火宅而烟焰自息。怀热恼而豁尔清凉。所以道般若如大火聚。四面不可入。般若如清凉池。四面皆可入。若能见地明白。自委就中利害。具此眼者方能知识。虽能知识。认着则不可。所以无敢亲近举似擅便提携。咦。虽云识好恶。待似没人情。

　　第七十二则天彭当户

　　示众云。色见声求无非是妄。情忘执谢未足为真。若非塞壑填沟。洎免撞头磕额。有认得的么。

　　举僧问天彭。如何是佛(山河及大地。全露法王身)。彭云。亲切不离家。寂寞不当户(时时示时人。时人皆不识)。

　　师云。心佛与众生。是三无差别。未委乎阿谁。一一能见彻。方信道搜远不搜近。宜假不宜真。空认彩绘妆銮。漫讨泥龛塑像。不应弃本逐末。枉教背父寻爷。休只向莲台上追寻。莫便于光焰边别辨。此之所谓差之毫𨤲失之千里。善慧大士心王铭云。了本识心。识心是佛。是心是佛。是佛是心。念念佛心。佛心念佛。欲得早成。戒心自律。净律净心。心即是佛。除此心王。更无别佛。林泉道。有心用处还应错。无意看时却宛然。莫有具眼者么。无心能出岫。为雨善知时。颂曰。

　　白云时映旧山青(依稀仿佛)。竹锁薄烟露几茎(潇洒扶疏)。虚室夜寒秋月迥(清光何处无)。雁回遥听可三更(几人能晓)。

　　师云。妙用纵横。智体不动。子虽依倚。父全不知。散干盖而本自无心。踞坤舆而端然有力。此亦寂而不动感而遂通之朕兆也。于此半遮半露似晦似明。绿竹漪漪。有匪君子。孰能于是了别心佛之根茎枝叶者邪。虽倚蒲危坐。虚室生白。心月孤圆。秋天独迥。犹可转身不居一色。直得雁回北塞声噎南楼。木女初闻石人遥听。只知日午是三更。那信天明方半夜。何也。月满犹亏半。乌沉始是圆。

　　第七十三则禾山打鼓

　　示众云。恁么也得。就舡买得鱼偏美。不恁么也得。水月空花难可比。一声羯鼓响连天。未审知音能几几。

　　举僧问禾山。即心即佛即不问。如何是非心非佛(但有纤毫即是尘)。山云解打鼓(冬冬)。

　　师云。明州大梅山法常禅师。襄阳人。姓郑氏。幼岁从师于荆州玉泉寺。初参大寂。问如何是佛。寂曰即心是佛。师即大悟。遂之四明梅子真旧隐。缚茆燕处。唐贞元中。盐官会下有僧因采拄杖迷路至庵所。问和尚住此山多少时。曰只见四山青又黄。又问出山路向甚么处去。曰随流去。僧回举似盐官。官曰。我在江西时曾见一僧。自后不知消息。莫是此僧否。遂令僧去招之。师答以偈曰。摧残枯木倚寒林。几度逢春不变心。樵客遇之犹不顾。郢人那得苦追寻。一池荷叶衣无尽。数捆松花食有余。刚被世人知住处。又移茆舍入深居。大寂闻师住山。令僧问。和尚见马大师。得个甚么便住此山。师曰。大师向我道即心即佛。我便向这里住。僧曰。大师近日佛法又别也。师曰作么生。僧曰又道非心非佛。师曰。这老汉惑乱人未有了日。任你非心非佛。我只即心即佛。其僧回举似马祖。祖曰梅子熟也。僧问禾山。大梅恁么道意作么生。禾山云真师子儿。林泉道。不劳赞叹。显宗令中使持纸一张。书心佛二字。问大庆寿玄悟王禅师曰。此是甚么字。师应声答曰。不是心不是佛。称旨。次日令旨赐长短句曰。但能了净。万法因缘何足问。日用无为。十二时中更勿疑。常须自在。识取从来无挂碍。佛佛心心。心若依佛也是尘。林泉道。诚哉是言也。玄悟答谢曰。无为无作。认着无为还是缚。照用同时。电卷星流已太迟。非心非佛。唤作非心犹是物。人境俱空。万象森罗一境中。林泉道。更须打破始得。还知禾山解打鼓处么。寻思此语惊人处。信手拈来用㝡亲。颂曰。

　　布毛拈起费人言(驷不及舌)。争似禾山一句传(世情看冷暖。人面逐高低)。打鼓一声喧宇宙(惊破髑髅)。冰寒千丈忽生莲(不妨奇特)。

　　师云。杭州鸟窠道林禅师。一日因侍僧智通辞师他往。师曰汝今何往。云某为佛法出家。和尚不垂慈诲。今往诸方学佛法去。师曰。欲学佛法。吾此间亦有少许。云如何是和尚此间佛法。师于身上拈布毛吹之。通遂有省。林泉道。虽然稍得吹嘘力。莫撒金沙在眼中。投子老汉虽是一抬一搦。其间有纵有夺。党护门风不得不尔。为他擂得出用得亲。不犯宫商能喧天地。若千丈寒冰偶尔生莲。自古及今实难比拟。非同石笋抽条处。恰似疏山腊月时。

　　第七十四则黄连声前

　　示众云。拟举心时徒劳侧耳。未开口处切忌攒眉。非为有条攀条。免致无事生事。有违此理者么。

　　举僧问黄连和尚。如何是声前一句(合取狗口)。连云声前无句。声后问将来(语直心真)。

　　师云。声前一句。圆音落落而罕遇知音。物外三山。片月辉辉而少逢明鉴。切忌情存向背。堤防见处偏枯。不应口苦心甜。何必唇寒齿冷。欲发明第一义谛。须大开不二法门。截流之机岂在有句无句。谈天之辩元来是精识精。若非摩诘忘言。争显曼殊本意。索甚说树倒藤枯句归何处。也不消卖布单买草鞋。向禅床角重来举似。不见道。但有言说。俱无实义。故于第二门头。许汝东语西话。颂曰。

　　空劫前时旷路闲(无人履践)。声前无句信人难(忠言逆耳)。欲穷沧浪白云曲(孰是知音)。且看石人露半颜(休错认)。

　　师云。一人发真归源。十方世界悉皆消殒。何必直待空劫前时而已哉。若肯言辞路绝分别意穷处。优游放旷廓落幽闲。声音未发已前。个里本无言句。求人取信端的为难。欲穷其源拟探其底。若沧浪之深。似白云之远。曲高和寡听者还稀。不如向真净界中无漏国内睥睨石人木女。镜像空花。虽露半颜。未容全诺。还记得报慈半身写照偈么。日出连山存隐显。月圆当户定亏盈。

　　第七十五则资福圆相

　　示众云。五音不犯。应须眼里闻声。六律难该。莫向喉中取则。莫有善打和者么。

　　举僧问吉州资福宝和尚。如何是古人歌(罗罗哩哩)。福𦘕圆相对之(谁是知音)。

　　师云。五灯会元所载吉州资福如宝禅师。法嗣资福第二世良䆳禅师。僧问如何是古人。歌䆳𦘕圆相示之。非问宝也。䆳乃沩山四世孙也。虽用暗机默论。其声如雷已露栓索。这僧不会。是处语言皆合其道。谁家弦管曾不传心。自古至今喧天聒地。方显观音妙唱沙界咸闻。返闻闻性。圆通第一。何必慢讴雪曲忙和阳春。不比梁州。非同大石。岂不见道。胡笳曲子不堕五音。韵出青霄任君吹唱。还知资福的意么。自笑老林泉。不解打手势。试听投子老师吟猱节奏泛木相兼。颂曰。

　　一曲两曲深夜弹(不劳侧耳)。松风和雨过前山(但得琴中趣。何劳弦上声)。可怜卞玉离荆岫(难换连城)。谁是知音却取还(惟许相如)。

　　师云。伯牙与子期。不是闲相识。所以道无弦琴有韵。千载响泠泠。耳听应难会。眉毛始解听。故于深夜以应佳期。对团团之皎月。奏戛戛之清音。若瑟瑟松风。似零零溪雨。论甚山前山后。辄莫村北村南。若遇赏音无可不可。据此酬对待。似荆山之下卞和之璧而献秦王。知王殊无割城之意。而相如使人衣褐怀璧归赵。还知这僧蹉过处么。异音不入常人耳。莫比阳关第四声。

　　第七十六则崇福宽廓

　　示众云。碧岫峰头。思和尚能说大口。红尘堆里。志公老曾露赤心。若知语忌十成。管索深藏三寸。正当此时还有道得的么。

　　举僧问益州崇福志和尚。如何是宽廓之言(胡道乱道。合著正道)。志云无舌人道得(已在口外)。

　　师举云门示众云。闻声悟道。见色明心。观世音菩萨将钱来买胡饼。放下手却是馒头。林泉道。七九六十三。又云。扇子𨁝跳上三十三天。筑着帝释鼻孔。东海鲤鱼打一棒。雨似盆倾。会么会么。林泉道。九九八十一。恁么商量。何边强而可卜度。何方隅而可计较。宽廓窄隘不言可知。所以道。言无展事语不投机。承言者丧。滞句者迷。以此观来。便见语带玄而无路。舌头谈而不谈。只如无舌人。合作么生道。护唵萨哩嚩怛他阿誐多。颂曰。

　　宽廓言时不犯舌(悄地悄地)。清风高韵碧云斜(不劳采听)。石人贪话西峰事(言多伤行)。不觉东岩起雾遮(显而不露)。

　　师云。一堂风冷淡。千古意分明。何必高谈阔论会古通今。不动唇皮要周寰宇。既解群居慎口。应须独坐防心。玄之又玄。谁委维摩一默。说本无说。枉分法藏三乘。况一言包裹尘沙。一义含容法界。所以僧问风穴。语默涉离微。如何通不犯。穴云。长忆江南三月里。鹧鸪啼处百花香。林泉道。劝君不用分明语。语的分明出转难。直饶席上风生。更听窗前竹韵。碧云合处既有知音。白雪歌时非无明鉴。虽则石人口浅。暗通一线实难明。焉知木女情深。逼塞十方无障碍。且道西峰东岩相去几何。还知么。夜半正明曾不露。晓来宁许见些儿。

　　第七十七则梁山道场

　　示众云。凡所有相皆是虚妄。指出诸相非相。亏我梁山和尚。怕汝不信。更请道看。

　　举大阳明安和尚问梁山。如何是无相道场(已是起模画样)。山指观音云。此是吴处士画(隔壁过状)。阳拟进语(鹞过新罗)。山急索云。这个是有相底。如何是无相底(气急杀人)。阳于言下有省(若不因流水。还应过别山)。礼拜乃归本位立(何不早恁么)。山云何不道取一句(是何心行)。阳云。道则不辞。恐上纸墨(已露栓索)。山呵呵笑云。此语上石去在。后果上碑(灵山受记不似今日)。投子拈云。然道旷古今。行人难度(额头汗出)。山危绝险。登者无因(脚下烟生)。傥不发问。先踪履践无期得入(欲知山下路。须问去来人)。所以悟由自己。印乃凭师(起初不遇作家。到底翻成骨董)。递代证明。续佛慧命(古之今之。广矣大矣)。此者穷崖问路。力尽指踪(为垂只手)。岩壁无门。力穷进退(不惜两茎眉)。既金龙失水。妙翅急提(用尽老婆心)。别透波澜。复归本位(灵利衲僧。一拨便转)。诸仁者(喏)。正当恁么时。还知古人退位处么(用知作么)。若知得。可谓万仞峰摧。千波竭沸(险)。龙宫与天界分檐。凤阁并星辰合彩(应须高着眼。不可漫度量)。岩松笼瑞。川雾草薰(刺破眼睛。穿透鼻孔)。不犯化门。千山迥出(人面逐高低)。若不知落处。岩阔无人问。龙愁沧海深(漫汗由自可。蒙懂更伤嗟)。

　　师云。空劫威音外。壶天不夜时。此回如蹉过。千载卒难追。所以情生智隔。相变体殊。情若不生。相自无隔。直饶空一切法。犹有这个在。故梁山用拨天关手。指出一条活路。要汝别峰相见。阳拟紧系行缠忙趿草履。险不临岐堕坑落堑。伶利者一呼便应。懵懂者唤不回头。是他终是饱参衲子俏措禅和。顶𩕳上拟弹。脚板底早响。不动步得到家山。不费力便登觉岸。被伊再拶。便解翻身。明眼人前终难出料。由是投子既权衡在手岂倦称盘。欲定锱铢须分分两。大抵无星秤上本没高低。信手拈来不无取舍。虽则道旷古今行人难度。山危绝险登者无因。此盖空劫已前难话会。威音那畔绝商量。比及发问。投至得入。要知资胜。以表师强。叶叶联芳灯灯续焰。既因指示必解穷通。然暂失机。幸蒙提挈。颂曰。

　　路穷岸仞问山翁(问既有宗)。别指岩西岭近东(答亦攸同)。拟进雾垂岚色重(拟心一丝。对面千里)。回头顶见太阳红(不因师指示。洎乎错商量)。

　　师云。枯木岩前虽多差路。空王殿内本没誵讹。拟欲色见声求。宁不迷头认影。所以重重进问。切切咨参。幸遇宗师不忘付嘱。续佛慧命为法栋梁。与一切众生解黏去缚明心见性。故垂只手不惜双眉。再四提撕为他指示。虽则西岩东岭聊分这畔那边。劫外今时。正来偏去。向实际理地不受纤尘处。唯通一线要辨来原。拟进途程。雾垂岚重。忽然捩转鼻头扳回面孔。于绵绵密密不露风骨没瑕痕处。偶尔灵光独耀迥脱根尘。夜半日头出。朝霞几缕红。还见么。拟涉思惟。千山万水。

　　第七十八则百丈奇特

　　示众云。本自平平怗怗。刚待纽纽捏捏。幸遇本分宗师。不许强生枝节。孤危不立处。请高着眼看。

　　举僧问百丈。如何是奇特事(方砖四角。磨器团圞)。丈云独坐大雄峰(不劳穷究)。

　　师云。漫天索价博地相酬。拟滞情关黠儿落节。高高标不出。深深话不及。鹤白乌玄山青水绿。松直棘曲南竹北木。山河大地万象森罗。那的是不奇特者。不见道。道合平常平常合道。若起一丝分别憎爱取舍心者。皆是前尘虚妄想相惑汝真性。自生系缚流转生死无有出期。于奇特中自不奇特了也。故百丈当机不让尽情吐露道。独坐大雄峰。此一转语。仰之弥高钻之弥坚。瞻之在前忽焉在后。远观不审近睹分明。若据恁么。合向甚么处相见得个端的。遂以手斫额云㘞。颂曰。

　　巍巍峭迥出云霄(高而不危)。顶锁水寒势外遥(满而不溢)。坐观四望烟笼处(隐隐难窥)。一带青山万水潮(尽从这里流出)。

　　师云。孤迥迥。峭巍巍。万壑争雄。千峰竞秀。未若奇特一事。常在诸人眉尖眼角。自是司空见惯。应为寻常。向云笼岳顶冰锁池塘冷清清处单明自己。岂非气势展转迢遥。何必坐观四望。周遍十方。霭霭烟笼难分南北。方信道。混然一色无遗影。不坐同风落大功。赖青山一带绿水千寻。虽远观有色而浑似蛾眉。况近听无声而非同镜沼。千峰倚翠。万派潮宗。未委何人怀斯海量。复云。去。汝不解我语。

　　第七十九则历村煎茶

　　示众云。知时别宜。堪作阇黎。因便截势。解作活计。向此分点处有品尝知味者么。

　　举历村和尚一日煎茶次(沙弥童行不得气力)。僧问如何是祖师西来意(卢同七碗。赵老三杯)。师举起茶匙子(信手拈来用最亲)。僧云莫这个便当么(错会纳僧多)。师掷向火中(放去较危。收来太速)。

　　师云。打鼓弄琵琶。相逢两会家。历村老。不歇心。这僧少。当努力。然则旋汲清泉慢生活火。煮凤饼而要知回味。烹蟹眼而恐滞咩邪。这僧果然见义勇为当仁不让。向琼瓯泛雪玉盏翻云处便问。如何是祖师西来意。既询上灶必吐衷肠。不免当筵两手分付。不问曾到不曾到。论甚吃来不吃来。为问西干。大开东阁。这僧果要清神爽气祛睡降魔。便道莫这个便当否。是他绝是非老手旧胳膞。岂肯教粘牙着齿惹草沾风。遂掷向火中任伊贬剥。秀出雨前孰赏鉴。名高天下少知音。赖遇花严同来把铫。颂曰。

　　煎茶未了人来问(并忙合闹)。拈起茶匙呈似他(不劳费力)。当初若遇收燕手(君子悔前)。性命难存争奈何(小人悔后)。

　　师云。拈匙并举箸。运水及般柴。妙用纵横处。头头总不乖。汝岂不闻。兴教小寿禅师因堕薪而悟。有颂曰。扑落非他物。纵横不是尘。山河及大地。全露法王身。此与一切智智清净无二。无二无二分。无别无断故。岂两样邪。这僧伸问西来祖意。恰似大悲阁下欲觅中都。虽是当局者迷。怎不教傍观者哂。所以拈起茶匙觌面分付。这僧若是个懆性汉。便好夺来折作两截。免教胡抄乱抄拈起放下。果被投子点罚道。当时若遇收燕手。性命难存争奈何。非无赫赵机谋运筹作略。大似人不知己过。牛不知力大。辜负己灵。埋没家宝。深为可惜。咦。林泉虽恁么心切。口苦心甜几个知。

　　第八十则文殊九曲

　　示众云。摄末归本。任伊加减乘除。即俗明真。试看弯环屈折。莫有不涉数量解计算者么。

　　举僧问鼎州文殊和尚。万法归一一归何处(维摩曾漏泄。不必拨流星)。殊云黄河九曲(前三三。后三三)。

　　师云。文殊师利问维摩诘曰。身孰为本。答贪欲为本。问贪欲孰为本。答虚妄分别为本。问虚妄分别孰为本。答颠倒想为本。颠倒想孰为本。答无住为本。又问无住孰为本。答无住则无本。文殊师利从无住本立一切法。这僧要将一切法归无住本。若知无住无本。自委无本无住。恁么会得。虚妄不生颠倒想灭。何贪欲而可形名者邪。所以文殊传文殊法。要汝等诸人离虚妄分别。绝颠倒想像。忘贪欲。了形名处。分明指示道。黄河九曲。不可向随流得妙住岸不迷处折倒。若也恁么抟剥。从上源头自浊了也。虽则湾湾曲曲。就中了了明明。非止通浩渺辞源。况乃达汪洋性海。如或不尔。曹溪波浪如相似。无限平人被陆沉。试听投子为伊计较。颂曰。

　　问法穷因归何处(一一如二。二二如四)。黄河透过碧波澜(滩下接取)。须知云外千峰上(高着眼看)。别有灵松带露寒(只知其一。岂知其二)。

　　师举睦州示众云。裂开也在我。捏聚也在我。时有僧问如何是裂开。州云三九二十七。菩提涅盘真如解脱即心即佛。我且恁么道。你又作么生。曰某甲不与么道。州云。盏子落地。楪子成七片。曰如何是捏聚。州乃敛手而坐。林泉道。放去了然忘计较。收来全不费功夫。有若参乎酬一唯。堆灰何碍觜卢都。虽则黄河九曲。谁能直下承当。纵教白浪千寻。孰解其间荐得。透与不透尽自澜翻。将心用心休教蹉过。直须知有云外立千峰。不可言无岩前分万壑。灵松带露怪柏欺霜。傲四时而莫可凋零。超万象而敢为主宰。凭何道理便乃如斯。天得一清。地得一宁。衲僧得一鼻直眼横。怕汝不信。试摸索看。

　　第八十一则雪峰典座

　　示众云。和光惹事。休教动落今时。刮笃成家。莫使静沉死水。只如方木不入圆窍。利害在甚么处。

　　举雪峰在洞山会下作典座淘米次(供给众僧有劳神用)。山问云。淘砂去米。淘米去砂(验人端的处。下口便知音)。峰云砂米一时去(只知尽法)。山云大众吃个甚么(好与一拶)。峰乃覆却盆(不管无民)。山云。得即得。须别见人始得(明眼难谩)。后果嗣德山(君子不发游言)。投子拈云。大众。洞山恁么道是甚么道理(不是知音人不知)。虽然一色乾坤。争奈山高水阔(云月是同。溪山各异)。所以野人云。功夫不到不方圆。言语不通非眷属(差之毫𨤲失之千里)。乃代云。淘砂去米。淘米去砂(重宣此义)。无影长生桂。经霜结子频(秋时叶落。春日花开)。大众吃个甚么(尊鉴不错)。金凤采花㗸不尽。玉鶵食蕊叶长新(咂啖方知。咬嚼不可)。

　　师云。洞山一日问雪峰作甚么来。峰云斫槽来。山曰几斧斫成。峰云一斧斫成。山曰。犹是这边事。那边事作么生。峰云直得无下手处。山曰。犹是这边事。那边事作么生。峰休去。林泉道。月色静中见。泉声深夜闻。汾阳代云。某甲早困也。林泉道。莫说道理好。又一日辞。洞山曰子甚处去。峰曰归岭中去。山曰当时从甚么路出。峰云从飞猿岭出。山曰今日向甚么路去。峰云从飞猿岭去。山曰。有一人不从飞猿岭去。子还识么。峰云不识。山曰为甚么不识。峰云他无面目。山曰。子既不识。争知无面目。峰无对。林泉代云。只为无面目所以不识。不然以手擘眼云猫。若据雪峰。当时覆盆及此二处祗对。只知入理深谈。不解门庭施设。只一向干暴暴冷啾啾。空守枯木寒岩。不见半星和气。故投子老师忍俊不禁。当仁不让用没鼻金针穿芒长玉线。刺成无缝伽黎赠与木人穿着。只如饥嗔饱喜时将何打发。颂曰。

　　满钵盛来一物无(已太多生)。岂同香积变珍苏(比类难齐)。日月并轮长不照(别是一壶天)。木人舞袖向红炉(不是小儿戏)。

　　师云。无手能遮日。钓鳌不犯竿。神通并妙用。莫作等闲看。所以严阳尊者问赵州。一物不将来时如何。州曰放下着。阳云。一物不将来。放下个甚么。州曰檐取去。只如满钵盛来者。是淘砂去米的。淘米去砂的。砂米一时去的。若也于斯定夺得下。不餐一粒米终日饱齁齁。其或未然。休向筵中空咽唾。枉将饿眼觅瓜皮。端的非同香积珍馐苏陀上味。纵有鹙子神通。难免维摩贬剥。直得遇斩新日月特地乾坤。三病二光不劳展照。且看木人舞袖石女高歌。烈焰光中任回雪态。还会么。为垂一只手。不惜两茎眉。

　　第八十二则德山上堂

　　示众云。鞔天布网。遍地安枪。拟踏祸机。难出其彀。莫有不顾危亡误犯者么。

　　举德山和尚一日上堂云。问即有过。不问又乖(出身犹可易。脱体道应难)。有僧才出礼拜(祸福无门。唯人自召)。山便打(情知恁么来)。僧云。某甲话也未问。为甚么便打某甲(将谓皮下有血)。山云。待你开口。堪作甚么(巧说不如直道)。投子拈云。然祸因自起。伤损他人(赞之双美。毁之两伤)。火发内生。焰翻林兽(定业难逃)。既险崖弄巧。只可推落洪岩(杀的人。为的人)。放转微通却成返遭受屈(未必是平人)。虽小得便。还知德山大错么(欲将向人。无过背说)。若知得。德山粉碎(同病相忧)。若不知得。棒犹少在(休云无血性。大抵没人情)。

　　师云。鼎州德山宣鉴禅师。简州周氏子。丱岁出家。依年受具。精究律藏。于性相诸经贯通旨趣。常讲金刚般若。时谓之周金刚。尝谓同学曰。一口吞海海性无亏。纤芥投锋锋利不动。学学无学唯我知焉。后闻南方禅席颇盛。师气不平乃曰。出家儿。千劫学佛威仪。万劫学佛细行。不得成佛。南方魔子。敢言直指人心见性成佛。我当搂其窟穴灭其种类。以报佛恩。遂檐青龙疏钞出蜀。至澧阳路上见一婆子卖饼。因息肩买饼点心。婆指檐曰这个是甚么文字。师曰青龙疏钞。婆曰讲何经。师曰金刚经。婆云。我有一问。你若答得。施与点心。若答不得。且别处去。金刚经道。过去心不可得。现在心不可得。未来心不可得。未审上座点那个心。师无语。林泉道。直饶讲得千经论。一句临机下口难。遂往龙潭。至法堂曰。久响龙潭。及乎到来。潭又不见。龙又不现。潭引身曰子亲到龙潭。师无语。遂栖止焉。林泉道。日下孤灯。果然失照。一夕侍立次。潭曰更深何不下去。师珍重便出。却回曰外面黑。潭点纸烛度与师。师拟接。潭复吹灭。师于此大悟。便礼拜。潭曰子见个甚么。师曰从今向去更不疑天下老和尚舌头也。至来日。潭升座谓众曰。可中有个汉。牙如剑树口似血盆。一棒打不回头。他时向孤峰顶上立吾道去在。师将疏钞堆法堂前。举火炬曰。穷诸玄辩。若一毫置于太虚。竭世枢机。似一滴投于巨壑。遂焚之。于是礼辞。直抵沩山。挟复子上法堂。从西过东从东过西。顾视方丈曰。有么有么。山坐次。殊不顾盻。师曰无无。便出至门首。乃曰。虽然如此。也不得草草。具威仪再入相见。才入门提起坐具曰。和尚。山拟取拂子。师便喝。拂袖而出。沩山至晚问首座。今日新到在否。座曰当时背却法堂着草鞋出去也。山云此子已后向孤峰顶上盘结草庵呵佛骂祖去在。师住澧阳三十年。属唐武宗废教。避难于独浮山之石室。大中初武陵大守薛廷望再崇德山精舍号古德禅院。将访求哲匠住持。聆师道行屡请不下山。廷望乃设诡计遣吏以茶盐诬之言犯禁法取师入州。瞻礼坚请居之。大阐玄风。德山之称自兹名冠丛林。孰不敬仰。一日上堂云。问即有过。不问又乖。若是林泉当时见道。便与掀倒禅床拗折拄杖。免致生言孰语。这僧当断不断返招其乱。由自不伏烧埋不知痛痒。惹教花擘一上。所以投子为伊当局者迷岂免傍观者哂。故赏不避仇仇诛不择骨肉。其间有褒有贬有纵有夺。向险崖弄巧。放转微通处。子细参详。还知德山粉碎这僧少棒底手段么。险。颂曰。

　　金轮微动吼乾坤(惊天动地)。稍逆金躯草卧身(国有不犯之令)。更欲发言来拟问(合取狗口)。悲风吹尽四绝邻(不胜伤感)。

　　师云。金轮景耀四天下。何止哮吼只一乾坤。点捡将来。大似举一隅不以三隅反。若于问与不问处停机伫思。鹞过新罗。既不解顺水推舡。怎敢更逆风把柂。何止金躯卧草不顾全身。还招玉镜分形难获半肯。不必发言更问。那消开口技捂。不见道但能闭口牢藏舌。便是修身第一方。既不慎初护末。伤感悲风吹落情尘岂容邻佑。只如言思路绝分别意穷一句。合作么生道。去。且待别时来。

　　第八十三则兴化军旗

　　示众云。知时别宜堪作阇黎。暗合孙吴岂用踌躇。有敢对垒者么。

　　举僧问兴化。军旗急速时如何(有违即斩)。化云日料半斤餐(重赏之下必有勇夫)。

　　师云。魏府兴化存奖禅师。嗣临济。师在三圣会里为首座。常曰。我向南方行脚一遭。拄杖头不曾拨着一个会佛法的人。三圣闻得问曰。你具个甚么眼便恁么道。师便喝。圣曰须是你始得。近代佛日尧禅师自江左至燕然寓大圣安。一夕与佛觉晦堂夜话次。时圆通善国师年方十二。座右侍立。佛日曰。山僧自南方来。拄杖头不曾抹着一个会佛法者。通叉手进曰自是和尚拄杖短。佛日大惊曰。可乞此子续吾临济一宗。通又进曰。云门临济岂有二邪。日称赏不已。林泉道。此与三圣酬酢不妨省力。后大觉闻举遂曰。作么生得风吹到大觉门里。师后到大觉为院主。一日觉唤院主。我闻你道向南方行脚一遭。拄杖头不曾拨着一个会佛法的。你凭个甚么道理便与么道。师便喝。觉便打。师又喝。觉又打。师再喝。觉再打。师曰某甲于三圣师兄处学得个宾主句。总被师兄折倒了也。愿与某甲个安乐法门。觉曰。这瞎汉。来这里纳败阙。脱下衲衣痛打一顿。师于言下荐得临济先师于黄檗处吃棒的道理。林泉道。好酒醒人迟。开堂后方遇后唐庄宗车驾幸河北至魏府。这僧故发此问。虽是眼观东南。大似意在西北。兴化老汉便看窟儱着楔道。日料半斤餐。辄不可向数米调汤偏厚薄边处会。是他有道火不烧舌渡水不湿腿的手段。若也黏牙着齿必然犯手伤锋。回牙当头如何举似。颂曰。

　　离城别阁暗愁时(有口说不得)。月落星分信马蹄(无言心自知)。风扫晓霜林木迥(净裸裸赤洒洒)。夜深汀岸火生微(一点分明)。

　　师云。理极忘情思惟而决难比喻。借功明位言说而权恁支捂。虽则离城别阁纳士招贤曲为今时。要明空劫。不必愁肠漫结暗受爊煎。应须喜气潜生明教舒坦。莫待星分月落雾卷云收。玉鞭轻举马蹄轻。金镫慢敲鸡韵急。松窗梦断。竹榻吟余。偶闻炉内返魂香。忽听楼头涂毒鼓。难逢赏鉴。不遇知音。风扫晓霜。冰生寒沼。林端红叶醉朝曦。饱玩今时。篱畔黄花泣秋露。竞追往岁。旷达三有迥绝诸尘。夜深汀岸火生微。天晓柳塘烟自敛。所以道。交互明中暗。功齐转觉难。力穷寻进退。金锁网鞔鞔。正当急速时。还能缓慢么。寰中天子宣威重。塞外将军令更严。

　　第八十四则长庆不疑

　　示众云。杌鬼绳蛇横生计置。明眼人前皆为儿戏。只如打灭狂情祛除妄念。合作么指示。

　　举僧问长庆。如何得不疑去(莫妄想)。庆展两手(逢人觌面相呈。更不囊藏被盖)。

　　师云。福州长庆慧棱禅师。杭州盐官人。姓孙氏。禀性浮澹。年十三于苏州通玄出家。具戒已遍游禅苑。后参灵云。问如何是佛法大意。云曰。驴事未去。马事到来。师如是往来雪峰玄沙二十年。坐破七个蒲团不明此事。一日卷帘。忽然大悟。乃有颂曰。也大差。也大差。卷起帘来见天下。有人问我解何宗。拈起拂子劈口打。峰举谓玄沙曰。此子彻也。沙曰。未可。此是意识著述。更须勘过始得。至晚众僧上来问讯。峰谓师曰。备头陀未许汝在。汝实有正悟对众举来。师又有颂曰。万象之中独露身。唯人自肯乃方亲。昔时谬向途中觅。今日看来火里冰。峰乃顾沙曰。不可更是意识著述也。师问峰曰。从上诸圣传受一路。请师垂示。峰良久。师设礼而退。峰乃微笑。师入方丈参。峰曰是甚么。师曰今日天晴好普请。自此酬问未尝爽于玄旨。后因问如何得不疑不惑去。师乃展两手。僧不进语。师曰汝更问。我与汝道。僧再问。师露膞而坐。僧礼拜。师曰汝作么生会。僧云今日风起。曰。恁么道未定人见解。汝于古今中有甚么节要齐得长庆。若举得许汝作话主。其僧但立而已。师却问汝是甚么处人。云向北人。曰向北三千里外学妄语作么。僧无对。恁么举来。此话方始圆备。投子就简取其神骏。略其玄黄。但得琴中趣。何劳弦上声。汝诸禅者当长庆直截处。会取不疑不惑底道理。幸遇投子重宣此义。颂曰。

　　展手之时万仞摧(瓦解冰消)。枯河无水月无来(光境俱亡)。若疑别问庞居士(那有闲工夫)。石女黄梅谁共陪(从来无伴侣)。

　　师云。一尘举大地收。一叶落天下秋。直须向六消一亡处净洁打叠。莫使纤毫翳于心目。其疑自释其惑自除。所以庐山远公云。本端竟何从。起灭有无际。一微涉动境。状此颓山势。若能于万仞摧处不涉动境。不失本端。了了明明洒洒落落。何疑虑而可得生耶。枯河既无其水。孤蟾自不有来。此岂非一心不生万法无咎。脱或有疑。更请审问庞老还能吸尽西江水么。旧说四祖大师居破头山。山中有无名老僧。唯植松。人呼为栽松道者。尝请于祖曰。法道可得闻乎。祖曰汝已老。脱有闻。其能广化耶。傥能再来。吾尚可迟汝。乃去行水边。见女子浣衣。揖曰寄宿得否。女曰我有父兄可往求之。曰诺我即敢行。女首肯之。老僧回䇿而去。女周氏季子也。归辄孕。父母大恶逐之。女无所归。日庸纺里中。夕于众馆之下。已而生一子。以为不祥弃水中。明日见之溯流而上。气体鲜明。大惊。举之成童。随母乞食。邑人呼为无姓儿。四祖见于黄梅道中。戏问之曰。汝何姓。曰。姓固有。但非常姓。祖曰何姓。云是佛性。祖曰汝乃无姓邪。曰姓空故无。祖化其母使出家。时七岁。众馆今为寺。号佛母。而周氏尤盛。去破头山伫望间。道者肉身尚在。黄梅东禅有佛母冢。民塔其上。传灯录定祖图乃曰。释弘忍。姓周氏。其母始娠。移月光照庭室。终夕若昼。异香袭人。举家惊骇。安知众馆本社屋生时置水中乎。又曰其父偏爱因令读书。不知从何得此语。其叙事妄诞太率类此。无为子尝赞其像曰。人孰无父。祖独有母。其母为谁。周氏季女。浊港滔滔入大江。门前依旧长安路。只如恁么举来。石女黄梅端的谁堪陪奉。还知么。请问圣僧。自知下落。

　　第八十五则洞山茎茆

　　示众云。百骸虽溃散。一物镇常灵。若能见性识心。不免撞头磕额。还见背后的么。

　　举僧问洞山。亡僧迁化后向甚么处去也(在你鼻孔里)。山云火后一茎茆(大冶真金。终难变色)。

　　师举林间录云。长沙岑禅师因僧亡。以手摩之曰。大众。此僧却真实为诸人提纲商量。会么。乃有偈曰。目前无一法。当处亦无人。荡荡金刚体。非妄亦非真。林泉道。两头俱坐断。独露一真常。又曰。不识金刚体。却唤作缘生。十方真寂灭。谁在复谁行。林泉道。灯笼摆手。露柱摇头。雪峰和尚亦因见亡僧作偈曰。低头不见地。仰面不见天。欲识金刚体。但看髑髅前。林泉道。不会休睁鬼眼睛。玄沙曰。亡僧面前正是触目菩提。万里神光顶后相。林泉道。面前的聻。有僧问法眼。如何是亡僧面前触目菩提。答曰是汝面前。林泉道。当局者迷。又问。亡僧迁化向甚么处去。答曰亡僧几曾迁化。僧云争奈即今何。答曰汝不识亡僧。林泉道。不会作鬼白日现身。觉范云。近代尊宿不复以此旨晓人。独晦堂老师时一提起。作南禅师圆寂日偈曰。去年三月十有七。一夜春风撼筹室。三角麒麟入海中。空余片月波心出。真不掩伪曲不藏直。谁人为和雪中吟。万古清风是今日。又曰。昔人去时是今日。今日依前人不来。今既不来昔不往。白云流水空悠哉。谁云秤尺平。直中还有曲。谁云物理齐。种麻还得粟。可怜驰逐天下人。六六元来三十六。林泉道。不因师说破。险不错商量。林泉恁么该括收拾将来。汝等还知亡僧迁化下落处么。其或未然。更看投子如何倒断。颂曰。

　　野火烧时越转新(是真难灭)。至今烟焰雨难霖(岂容近傍)。旱地红莲遮日月(不藉三光势)。无根树长翠成阴(能分万国春)。

　　师云。但将生死为活计。火里安身火里凉。此岂非火烧转新的道理。虽自古迄今虚生浪死。皆妄情迁变狂识漂沉。清净法身何曾动着。所以石头道。欲识庵中不死人。岂离而今这皮袋。由是烟焰故难近傍。为本来面目不可以图绘成。不可以捏塑就。说似一物即不中。方来便去。要明斯事。向无中出有。有里教无。不是知音决难理会。非同世间语言。钉钉胶粘攒花簇锦。以才思搜奇。以字样取则。格高意远句健情深。皆非吾宗无说之说不闻之闻。不见法花经道。止止不须说。我法妙难思。要会末后句。更参三十年。

　　第八十六则国师侍者

　　示众云。勤奉侍。少出入。㝡为上法。识尊卑。知进退。方是作家。应须念念无差。莫避时时管带。有不周处。请点检看。

　　举国师三唤侍者话(频呼小玉元无事。只要檀郎认得声)。

　　师云。南阳慧忠国师。嗣六祖大鉴。唐肃宗上元二年来中使孙朝进诏征赴京。待以师礼。故天下以国师名之。师一日唤侍者。者应诺。如是三召三应。师曰。将谓吾辜负汝。谁知汝辜负吾。林泉道。暗中树影。水底鱼踪。僧问玄沙。国师唤侍者意作么生。沙云却是侍者会。林泉道。赃诬杀人。云居锡云。且道侍者会那不会。林泉道。请和尚定当。若道会。国师又道汝辜负吾。若道不会。玄沙又道却是侍者会。且作么生商量。林泉道。可怜一句随他语。漫使千山走衲僧。玄觉征问僧。甚么处是侍者会处。僧云。若不会。争解恁么应。玄觉云。汝少会在。林泉道。因祸致福。又云。若于这里商量得去。便识玄沙。林泉道。要识作么。僧问法眼。国师唤侍者意作么生。眼曰且去别时来。林泉道。谢和尚不吝慈悲。云居锡云。法眼恁么道。为复明国师意不明国师意。林泉道。空生不解金刚旨。惹得疑情满世间。僧问赵州。国师唤侍者意作么生。州云。如人暗中书字。字虽不成。文彩已彰。林泉道。诸有智者。以譬喻得解。虽然如是。更须细看偏傍细切注脚。林泉领此一队老冻脓。东语西话开发后学。还有知恩报恩者么。遂高声叫云侍者。复云喏。颂曰。

　　国师唤侍者(不是患聋)。重言不当吃(非是患哑)。他耳又不聋(随唤随应)。自又无处雪(尽在不言中)。

　　师云。五通仙人问佛。佛具六通。我具五通。如何是那一通。佛唤仙人。仙人应喏。佛云那一通你问我。林泉道。虽能盖覆将来。争奈漏齑达菜。翠岩芝云。五通如是问。我佛如是答。要且不会那一通。林泉道。和尚还会也无。云盖本云。佛如是召。仙人如是应。作么生是那一通。良久云。姹女已归霄汉去。呆郎犹向火边栖。林泉道。虾䗫虾䗫休努觜。我道龙王不道你。云峰悦云。大似瞿昙被外道勘破了也。有傍不肯出来。我要问你那一通。林泉道。将谓忘却。俨然记得。世尊恁么召。五通恁么应。且道与国师侍者是同是别。六耳不同谋。别时向汝说。

　　林泉老人评唱投子青和尚颂古空谷集卷五
卍新纂续藏经第 67 册 No. 1303 林泉老人评唱投子青和尚颂古空谷集


　　林泉老人评唱投子青和尚颂古空谷集卷六

　　后学性一阅

　　第八十七则幽栖上堂

　　示众云。拈槌竖拂岂惮劬劳。接物利生那嫌分外。个这有收有放能纵能夺。且道谁是其人。

　　举幽栖和尚一日敛钟上堂(为法忘劳)。大众才集(并忙合闹)。栖云是甚么人打钟(佯打不知)。僧云维那(口是祸之门)。栖云近前来(照顾杻鼻木)。僧近前(祸福无门唯人自召)。栖便打(伏手骨朵)。却归方丈卧(收来太速)。投子拈云。然自急须逃。古今皆有(懒儿攀伴)。行穷绝处。试问傍人(论出理长)。不惜下情。果然获有(明眼难谩)。既从相问。急索端由(一递一刮)。不顾危亡。得他假难(不赌恶发)。虽获小利。也是暗地伤人。不为好手(傍观者哂)。这僧虽然失利。盖为自不守分致祸临身。未为分外(争免遭人点检)。然虽如是。终是平人横遭罗网。自有傍人证据在(路见不平㧞剑相助)。且道证据个甚么事(你岂不知)。乃云。东家不了。西舍受殃(德不孤必有邻)。

　　师云。台州幽栖道幽禅师。镜清问如何是少父。师曰无标的。云无标的以为少父邪。曰有甚么过。云只如少父作么生。曰道者是甚么心行。林泉道。当头讳字寰中禁。谁敢依稀犯圣颜。既曾敛钟上堂。何怪聚头作相。虽是权衡在手。难谩云水凝心。为伊放去较危。所以收来太早。棒头有眼足下无私。丈室寥寥。横眠侧卧未必做得一员无事道人。果被投子从头花判。现成公案岂用强词。只此缘由便为招状。果信道。清官易断。不谩易算。凤凰飞在梧桐树。自有傍人话短长。还知东家不了西舍受殃处么。苦屈之辞幸遇明鉴。若非投子谁敢评量。颂曰。

　　蓦路相逢借问由(出门便入是非市)。寸心莫便与他酬(开眼不逢仁义人)。虽然重檐教人待(推恶离己)。终是惭颜暗地羞(丑则一度丑。话𣠽几时休)。

　　师云。鸟栖林麓易。人出是非难。狭路相逢不无温问。或假事而显理。或即俗而明真。或指空劫已前。或示威音之后。非妄情可测。非狂解可求。据此缘由。几人穷究。但肯寸心不昧。自然万法皆明。休向用机谋运智处便恁评䟦。不见道。一分心幸。一分慈悲。不因一事。不长一智。不吃一交。不学一便。须知海岳归明主。未必乾坤陷吉人。投子虽恁么拈颂。莫便一向得失是非上穿凿。且对痴人暂时说梦。还知东家不了西舍受殃处么。只因不本分。所以祸临身。

　　第八十八则答麻三斤

　　示众云。三觉圆明当可顶门上具眼。二利兼济宁容脚板底烟生。但能念念无差。便见头头显露。莫有辨得的么。

　　举僧问襄州洞山。如何是佛(更嫌何处不分明)。山云麻三斤(无星秤上一任称盘)。

　　师云。襄州洞山守初宗慧禅师。初参云门。门问近离甚么处。师曰查渡。门曰夏在甚么处。曰湖南报慈。云几时离彼。曰八月二十五。云放汝三顿棒。师至明日却上问讯。昨日蒙和尚放三顿棒。不知过在甚么处。云。饭袋子。江西湖南便恁么去。师于言下大悟。遂曰。他后向无人烟处。不畜一粒米。不种一茎菜。接待十方往来。尽与伊抽钉㧞楔。拈却炙脂帽子。脱却鹘臭布衫。教伊洒洒地作个无事衲僧。岂不快哉。门云。你身如椰子大。开得如许大口。师便礼拜。住后上堂曰。言无展事。语不投机。承言者丧。滞句者迷。还会得么。你衲僧分上到这里须具择法眼始得。只如洞山恁么道。也有一场过。且道过在甚么处。林泉道。再犯不容。僧问如何是佛。师答麻三斤。还有这里辨锱铢知轻重的么。佛身既充法界。法性何处不周。刹刹如然。尘尘皆尔。拶破面门。磕伤额角。不免教人点检道。当局者迷傍观者哂。况杭州兴教小寿禅师亦云。山河及大地。全露法王身。林泉虽恁离坚合异。莫便寻言逐句识情卜度。不见道三句外会取六句外省去。只如到此。端的合作么生会。良久云。还相委悉么。定盘星上无斤两。莫逐高低漫度量。颂曰。

　　三年一闰大家知(要知作么)。也有颟顸不记时(无心犹隔一重关)。昨夜雁回沙塞冷(节气不相饶)。严风吹绽月中枝(狼藉遍地)。

　　师云。三百六旬似蚁循环而不住。七十二候如珠走盘而非停。日月如梭春秋若箭。所以闰余成岁。全因律吕调阳。万松先师住仰山时。闰四月旦日上堂云。所谓道人者。不知月之大小。不知岁之余闰。野僧即不然。今年三百八十四日。前月大尽此月小尽。即今闰四月一日辰末巳初。忽有个出来道。通疏伶利知时按节。要且无道人气息。野僧以手掩鼻道。近后近后。作什么。你道人气息珍重。恁么商量。是颟顸不颟顸。是记得不记得。林泉道。如人饮水冷暖自知。众生心佛应须自向。何必霜秋月夜采听鸿声。沙塞严凝江天寂寞。虽道法身无被不禁寒。莫守寒岩沉死水。当可回途复妙曲为今时。信手拈来敁斤邈两。休便向秤干上寻。秤锤边觅。三十二相八十种好。远之远矣。毕竟合作么生参礼。但能忘计较。处处可归依。

　　第八十九则北斗藏身

　　示众云。冬瓜儱侗到处皆然。瓠子弯环任谁索信。只此街谈巷语。无非赵璧燕金。傥能直下承当。便可空中仰望。有具眼者么。

　　举僧问云门。如何是透法身句(未开口时何不领会)。门云北斗里藏身(看破了也)。

　　师云。韶州云门山光奉院文偃禅师。嘉兴人。依志澄律师出家。敏质生知。慧辩天纵。及长落发禀具于毗陵坛。侍澄数年探穷律部。以己事未明往参睦州。州才见来便闭却门。师乃扣门。州曰谁。云某甲。曰作甚么。云己事未明乞师指示。州开门。一见便闭却。师如是连三日扣门。至第三日州开门。师乃拶入。州便擒住曰道道。师拟议。州便推出曰秦时𨍏轹钻。遂掩门。损师一足。师从此悟入。州指见雪峰。师到雪峰庄见一僧。乃问上座今日上山去那。僧曰是。师寄一则因缘问堂头和尚。只是不得道是别人语。僧曰得。师曰尚座到山中见和尚上堂。众才集便出握腕立地曰这老汉项上铁枷何不脱却。其僧一依师教。雪峰见这僧与么便下座拦𦚾把住曰。速道速道。僧无对。峰拓开曰不是汝语。僧曰某甲语。峰曰侍者将绳棒来。僧曰是庄上一浙中上座教某甲来道。峰曰大众去庄上迎取五百人善知识来。次日上雪峰。峰才见便曰因甚么得到与么地。师乃低头。从兹契合。温研积稔。密以宗印授焉。师出遍谒诸方。核穷殊轨。锋辩险绝。世所盛闻。后抵灵树。冥符知圣禅师接首座之说。初知圣住灵树二十年。不请首座。常云我首座生也。我首座牧牛也。我首座行脚也。一日令击钟。三门外接首座。众出迓。师果至。直请入首座寮解包。自是声名借甚。道价峥嵘。为一派祖之根源。信不诬矣。此僧既问透法身句。云门须索尽心酬对道。北斗里藏身。非是教汝仰望不及。非是教汝寻觅不见。本欲要汝非智可知处知。非识可识处识。本没譊欺亦不厮赖。精精细细分明荐取。颂曰。

　　南岳峰高北岳低(不为有余。不为不足)。行人泣泪两迟疑(都是自心境界)。火星昨夜移牛斗(南山起云)。照见西瞿人不知(北山下雨)。

　　师云。千峰耸翠。万派争流。既有高低。不无深浅。此皆妄识评䟦狂情系缀。若向是法平等处着眼。空劫前时存心。索甚行人泣泪。漫自迟疑。毕竟离言说绝思虑的消息。岂许等闲容易领会。不见道。只为分明极。翻令所得迟。自己不会浮。休怨河曲剥。云门忒煞老婆心切。火星昨夜既移牛斗。岁君今日必降灾祥。得之者头轻眼明。失之者心忙腹热。想见西瞿耶尼人总不知。林泉道。因祸致福。须弥四面各有一洲。东曰东弗于逮。南曰南赡部洲。西曰西瞿耶尼。北曰北郁单越。此四洲之梵音也。还知北斗藏身处么。徒劳斫额望。枉了强搜求。

　　第九十则五凤楼前

　　示众云。有时步步踏着。有时头头蹉过。须知尊贵一路。岂容取次登陟。有善回互者么。

　　举僧问风穴。如何是道(不属知不属不知)。穴云五凤楼前(好看脚下)。僧云如何是道中人(相逢难对面。对面不相逢)。穴云问取城隍使(推恶离己)。投子拈云。然指道由人。行之在己(师治半。自治半)。问穷决悟。答以提宗(相逢两会家)。不是当人。徒劳进步(险费草鞋钱)。何故。盖向上一路千圣不游(谁敢胡行乱履)。拟议之间长途万里(险)。是以龙楼迎瑞。紫殿笼烟(宝香凤烛烟云合)。苔砌深闱。烛香人静(寂寂帘垂不露颜)。正当恁么时。还许人喘息么(住气住气)。若喘息之间长途万里(只知尽法。不管无民)。

　　师云。汝州风穴延昭禅师。博学有才。机辨冠众。初参镜清道怤禅师。后嗣南院颙。机语颇多。不及备录。这僧今问如何是道。道之一字固有多门。老子云。道可道非常道。庄子却云。道在屎溺。据二子恁么道。是常邪非常邪。若定夺得。许汝具一只眼。直饶双眼圆明。亦不出邪因无因二种外道。向我祖师门下更参三十年。故南泉道。道不属知。不属不知。知是妄觉。不知是无记。是知吾佛无上菩提之道。非同世之所说者也。若非亲证履践明白。终是口头取办。画饼难充饥尔。不见长庆道。万象之中独露身。唯人自肯乃方亲。所以风穴傍提玄化回互尊严。教伊五凤楼前瞻仰有分奔凑无门。其僧果问如何是道中人。林泉道。从来虽共住。到底不知名。风穴老汉推恶离己恐犯当头。指问隍城使。此问此答不可以有意会。不可以无心知。水中择乳须是鹅王。投子拈云。然指道由人行之在己。此真所谓车不横推理无曲断。又道问穷决悟答以提宗。不是当人徒劳进步。此岂非弄潮须是江吴客。别语还他汉地人。紧系行缠牢着脚。不宜岐路漫因循。果云向上一路千圣不游。拟议之间丧身失命。故知拟心即差。举步即错。堕坑落堑何怨乎哉。当可惨悚戢翼仰德拳拳。远瞻紫殿笼烟。伫视龙楼迎瑞。深闱禁幄人静香消。无敢优游何容喘息。若喘息之间。长途万里。但肯忘缘达圣道。无中有路隔尘埃。颂曰。

　　深宫禁殿隔重闱(九重深密处)。帘静檐楹紫气垂(不许外人知)。苔地不通朝请近(不可妄传消息)。家人指路莫迟疑(应须子细。不必沉吟)。

　　师云。吾佛之道妙密难明。六户虽通四臣拱手。得之则纵横无碍。失之则触途成滞。放行则瓦砾生光。把住则真金失色。况深宫禁殿更隔重闱。视听应难履践。莫可以喻圣人之道非名言而可比拟者哉。而复帘静檐楹逾难亲近。月沉院宇谁敢亲。依此道中人何面目而可见。何姓名而可通。只可贵耳贱目。见面不如闻名。即俗明真。弃事方能就理。应须子细详审寻思。莫得因循虚徒造次。此虽逆耳终是忠言。谁嗔苔地不通圣朝。请近纶音未降丹诏恩遥。家人虽指玄关。识者罕逢明鉴。作家禅客切忌迟疑。伶利衲僧直须诊细。出门虽入是非市。开眼好看仁义人。

　　第九十一则仰山插锹

　　示众云。言中有响。非知音者难明。句里呈机。唯具眼人可晓。休云父慈子逆。本非恩断情忘。莫有闲点检者么。

　　举仰山插锹话(打鼓弄琵琶。相逢两会家)。

　　师云。仰山在沩山为直岁。作务归。沩问甚么处来。仰云田中来。沩云田中多少人。仰插锹叉手立。曰今日南山大有人刈茆。仰㧞锹便行。林泉道。放去较危。收来太速。玄沙云。我若见便与踏倒锹子。林泉道。也是忍俊不禁。僧问镜清。仰山插锹意旨如何。清曰犬㗸赦书。诸侯避道。僧云只如玄沙踏倒意旨如何。清曰不柰舡何打破戽斗。林泉道。莫向言中取则。直须句外明宗。僧云南山刈茆意旨如何。清曰李靖三兄久经行阵。林泉道。且莫干戈相待。云居锡云。且道镜清下此一判。着那不着。林泉道。无孔铁锤不劳下楔。沩山以本分家风明本分事。向汝十二时中动转施为处。拟求本分已早不本分了也。所以问甚么处来。云田中来。沩山老汉岂不知他从田中来。着此一问要知下落。故又问田中多少人。若是杜撰禅和拍盲衲子便向数目里走作。他便觌面相呈尽情通报。便插下锹子叉手而立。此与答前三三后三三。意趣是同是别。沩山为人为彻。杀人见血。而复勘当道。今日南山大有人刈茆。非止叱伊静沉死水。而况恐他动落今时。中斯疾者宁不以瞑眩之药而与瘳欤。是他终是伶利衲僧。一拨便转。便与踏倒锹子。意欲纤尘不立万境消沉。曳尾灵龟转加其迹。致使玄沙点检。镜清论量。云居比校。投子掀扬。向此颂中自知来意。颂曰。

　　沩山问处少知音(人不得貌想。海不得斗量)。插地酬时佛祖沉(不见一法即如来。方得名为观自在)。踏倒玄沙傍不肯(见义不为无勇也)。免教苍翠带春深(懊恼阇黎斋后钟)。

　　师云。洪钟在架。任扣击以成声。明镜当台。尽𡟎妍而自露。故云问在答处答在问处。休云问答者稀。莫道知音者少。沩山屡用此机。勘辨诸方黄口衲子。山又云。夫道人之心。质直无伪。无背无面。无诈妄心。一切时中视听寻常。更无委曲。亦不闭眼塞耳。但情不附物即得。从上诸圣只说浊边过患。若无如许多恶觉情见想习之事。譬如秋水澄渟清净无为澹泞无碍。唤他作道人。亦名无事人。时有僧问。顿悟之人更有修否。沩曰。若真悟得本。他自知时。修与不修是两头语。如今初心虽从缘得。一念顿悟自理。犹有无始旷劫习气未能顿净。须教渠净除现业流识。即是修也。不可别有法教渠修行趣向。从闻入理。闻理深妙。心自圆明。不居惑地。纵有百千妙义抑扬当时。此乃得坐披衣自解作活计始得。以要言之。则实际理地不受一尘。万行门中不舍一法。若也单刀直入。则凡圣情尽体露真常。理事不二即如如佛。仰山复问如何是祖师西来意。沩指灯笼曰大好灯笼。仰曰莫只这便是么。沩曰这个是甚么。仰曰大好灯笼。沩曰果然不见。沩山仰山恁么问答。何止田中一句而少知音。插地酬时逾难近傍。故玄沙老汉放没底誺。待与踏倒。正意恐堕功勋及涉春意。作么生得恰好去。是须记取南山语。镂骨铭肌共报恩。

　　第九十二则法眼慧超

　　示众云。搜远不搜近。空费草鞋钱。宜假不宜真。枉偿口业债。抄直打快处。谁能道得。

　　举僧问法眼。如何是佛(休分外)。眼云汝是慧超(莫错认)。

　　师云。金陵清凉院文益禅师。余杭鲁氏子。依新定智通全伟禅师落发。弱龄禀具於越州开元。属律匠。希觉盛化于明州鄮山育王。师往预听习。究其微旨。复傍探儒典。游文雅之场。觉师目为我门之游夏也。师玄机一发。杂务俱捐。振锡南迈。抵福州参长庆不大发明。后同绍修法进三人欲出岭。过地藏院阻雪少憩。附炉次。藏问此行何之。师曰行脚去。藏曰作么生是行脚事。师曰不知。藏曰不知最亲切。又同三人举肇论至天地与我同根处。藏曰。山河大地与上座自己是同是别。师曰别。藏竖两指。师曰同。藏又竖两指便起去。雪霁辞去。藏门送之。问曰。上座寻常说三界唯心万法唯识。乃指庭下片石曰。且道此石在心内在心外。师曰在心内。藏曰。行脚人着甚来由。安片石在心头。师窘无以对。即放包依席下求决择。近一月余日呈见解说道理。藏语之曰。佛法不恁么。师曰某甲词穷理绝也。藏曰。若论佛法。一切见成。师于言下大悟。因议留止。进师等以江表丛林欲期历览。命师同往。至临川。州牧命主崇寿院。大唱佛祖不传之道。问答机语不及备录。复迁金陵。三坐道场朝夕演旨。时诸方丛林咸遵风化。师一日与李王论道罢。同观牡丹花。王命作偈。师即赋曰。拥毳对芳丛。由来趣不同。发从今日白。花是去年红。艳冶随朝露。馨香逐晚风。何须待零落。然后始知空。王顿悟其意。自是中兴大法广阐徽猷。随根悟入者不可胜纪。及示寂后。谥大法眼禅师。塔曰无相。这僧当时问如何是佛。特似不离花下路。法眼答道汝是慧超。恰如便见洞中天。虽是其间景致非常。若不具择法眼。斋来恰似不斋来。要知见谛明白。须是一回亲到。颂曰。

　　𡾟险行时问路难(不是苦辛人不知)。有人相指北村南(慈悲之故。落草之谈)。长安无限人来往(屈指从头数莫真)。几个无铃过得关(不有凭由。终成败阙)。

　　师云。道无不在。行之由人。佛亦如然。明之在己。得之者。古路坦然平。纵横无不是。失之者。岩崖多差道。左右尽成非。若不低情下意审问缘由。怎不落草逻荒悬崖颠坠。何必指东话西将南作北。大抵长安大道时人皆行。得到家山万中无一。谁不竛竮辛苦舍父逃逝。不识自珍。谁贪他宝。一旦妄情扑落真智现前。一念回光便同本得。汝岂不闻双林傅大士颂云。夜夜抱佛眠。朝朝还共起。起坐镇相随。语默同居止。纤毫不相离。如身影相似。欲识佛去处。只这语声是。虽然如是。几人伶伶利利得过此关。还省得也未。此时若不究根源。直待当来问弥勒。

　　第九十三则赵州勘婆

　　示众云。奸不厮谩。壮不厮欺。莫骋偻儸。休说大口。总被林泉勘破。再敢有傍若无人者么。

　　举赵州勘婆话(好手手中还好手。红心心里射红心)。

　　师云。有僧游五台问一婆子曰。台山路向甚么处去。婆曰蓦直去。僧便去。曰好个师僧便恁么去。后有僧举似赵州。州曰待我与勘过。明日州便去问。台山路向甚么处去。曰蓦直去。州便去。婆曰好个师僧又恁么去。州归院谓僧曰。台山婆子我为汝勘破了也。玄觉征云。前来僧也恁么道。赵州去也恁么道。甚么处是勘破婆子处。林泉道。好个师僧便恁么去。又云。非唯被赵州勘破。亦被这僧勘破。林泉道。更有收人在后头。此话诸方商量者多。皆不出胜负常情。其实权衡在手的人。低也在他高也在他。汝诸人等大抵总被妄情系缀。得失相谩。宠辱牵缠。名位羁绊。此生死之根本。轮转之媒[□@((采-木+(工/山))*系)]。故古人兴一言立一法。令一切众生向直截稳当处。超生死此岸达涅槃彼岸。以寻常家长里短你来我去不济要话方便提携。假以得失令离得失。假以胜负令离胜负。此亦以楔出楔以毒去毒之谓也。若也将虚作实认影迷头。恣意纵情寻言逐句。非止于道远矣。其实负我多焉。且休说婆子勘破这僧。赵州勘破婆子。你还知三世诸佛六代祖师天下老和尚总被林泉勘破处么。一朝权在手。看取令行时。颂曰。

　　灵龟未兆无凶吉(寂然不动)。变动临时在卜人(感而遂通)。路头问破谁人委(赵州𠰚)。王老东村努目嗔(干你甚事)。

　　师云。古人以钻龟打瓦以应吉凶。殊不知心未萌时祸福何在。仲尼有言。神龟能现梦于元君。而不能免余且之网。智能七十二钻而无遗筴。而不能免刳肠之患。如是则智有所困神有所不及也。庄子云。宋元君梦人披发曰。予在宰路之渊。予为清江使河伯之所渔者余且得。予觉占之神龟也。渔者果有余且网得白龟。其圆五尺。君欲活之卜之。曰杀龟以卜吉凶。其实变动亦由于人。而况此问此答。勘破不勘破。如人饮水冷暖自知。把住放行无非在己。虽则路头问破。几个能知。个里机关。何人可晓。虽则东村王老努目微嗔。谁知西坞张翁点头大许。莫有同声相应同气相求者么。复云勘破了也。

　　第九十四则多子塔前

　　示众云。有口应难说。无言心自知。不劳舌剑唇枪。唯许辞源性海。莫有于一尺水一丈波处明得的么。

　　举僧问兴化。多子塔前共谈何事(合取狗口)。化云一人传虚万人传实(舌头在你口里)。投子拈云。然诸佛不出世。亦无有涅盘(一言道断。非去来今)。佛既如是。道亦如然(浑仑无缝罅)。是以从上诸圣密证此地(唯人自肯乃方亲)。所以然灯不付。正觉自成(匪从人得)。法既无传。至今续焰(就中一点更分明)。法既无得。更复何谈(低声低声)。罔测称扬虚谈互说(言多伤行)。然到此地者。何必塔前相见(有甚面孔)。对众拈花。截臂传衣。方为道矣(认着依前还不是)。既不如是。因甚大庾岭头提不起(自是汝无力)。

　　师云。言无展事。语不投机。承言者丧。滞句者迷。所以道声前一句圆音美。物外三山片月辉。辟支论曰。王舍城有大长者。财物无量。生育男女各三十人。适往游观。到一林间。见人斫于大树。枝柯条叶繁美茂盛。使多象挽不能令出。次斫一小树。无诸枝柯。一人独挽都无滞碍。见是事已即说偈言。我见伐大树。枝叶极繁盛。稠林相钩挂。无由可得出。世间亦如是。男女诸眷属。爱憎缚系心。于生死稠林。自然得解脱。即于彼得辟支佛以至现通。入灭时诸眷属为造塔庙。时人因号多子塔。此世尊拈花以青莲目顾视迦叶处也。投子道。诸佛不出世亦无有涅盘。本花严经出现品之半偈也。佛既如是。法亦如然。不言可晓。何必重宣。金刚般若云。如来于然灯佛所有法得阿耨多罗三藐三菩提不。须菩提言。不也。世尊。如我解佛所说义。佛于然灯佛所无有法得阿耨多罗三藐三菩提。佛言。如是如是。须菩提。实无有法如来得阿耨多罗三藐三菩提也。此然灯不付正觉自成之本意也。若知无传之传不说之说。自然续焰联芳代代不绝。何待塔前相见。对众拈花。可祖断臂。卢祖传衣。当密受时有道明者与数十人蹑迹而追至大庾岭。明㝡先见。祖乃置衣于磐石曰。此衣表信。可力争耶。任君将去。明举之如山不动。还达此理么。早知今日成闲管。悔不当时用好心。若非投子难知底蕴。颂曰。

　　于道无所证(不餐一粒米)。方通万法路(终日饱齁齁)。或明或暗行(撞天撞地)。不慎亦不护(无系无拘)。月来松色寒(亘古如然)。云去青山露(可知理也)。今古天台桥(驾险乘虚)。几人能得度(任谁可过)。

　　师云。有修有证。优游于建化玄门。无证无修。潜缩于实际理地。若不强生节目。自然不堕常途。坐卧经行莫非玄路。万法从兹显现。千差由是谐同。遇明则古镜徒辉。当暗则玄珠匿耀。具眼禅流不劳慎护。知心衲子自解参详。直待岩生皎月壑纳孤云。杉松耸翠耐霜寒。泉石分流淹晚景。风挨云去露突屼之青山。月伴人归栖嵯峨之翠峤。从今自古自古从今。天台桥虽播其名。人世客几能得度。休寻意路尽思度量。莫被玄关因循锁住。本为汝卸却炙脂帽子。慎勿强穿鹘臭布衫。此之所谓将心用心转见病深。作么生得头轻眼明去。若能识尽情忘。䝼取一服见效。

　　第九十五则大阳玄旨

　　示众云。随言定旨当可斟量。逐语分宗休教蹉过。莫有精细伶利解问者么。

　　举僧问大阳坚和尚。如何是玄旨(但看垂手处。不索别寻思)。坚云璧上挂钱财(鬼家活计)。

　　师云。郢州太阳山慧坚禅师。初依灵泉仁禅师入室次。泉问甚么处来。师曰僧堂里来。泉曰为甚么不筑着露柱。师于言下有省。住后僧问如何是玄旨。师曰壁上挂钱财。无尽居士颂曰。玄旨分明示学人。钱财壁上挂金银。连珠六贴三千贯。不济饥寒不济贫。林泉道。孰信路傍神庙里。从来宜假不宜真。这僧问处索隐钩深。大阳答时将无做有。此之所谓神无方。易无体。显诸仁。藏诸用。休寻鱼兔强守筌罤。所以道休于言上觅。莫向句中求。其实玄旨端的幽微。会得则途中受用。不会则世谛流布。不见僧问安州白兆志圆禅师。如何是妙觉。曰若是皂角分付浴头。云学人不问这个。曰你问甚么。云如何是妙觉。曰若是妙药见示一服。僧又问如何是万行。曰今年桃李也无。说甚么烂杏。怡山暹云。上士见金如土。下士见土如金。作家宗师天然有在。可谓截琼枝寸寸是宝。折栴檀片片皆香。若是影响之流。将谓调戏。何也。从前心胆向人倾。相识由如不相识。咄。林泉道。怡山暹老子指示更分明。只如白兆大阳答处是同是别。投子颂中试听分析。颂曰。

　　轻轻人问玄中旨(莫错商量)。便吐肝肠说与他(心直口快)。木人暗皱双眉处(不劳颦蹙)。石女多言争奈何(切忌喃喃)。

　　师云。先觉觉后常兴利物之心。自利利他屡启㧞生之念。所以云兴百问。瓶泻千酬。非独于今浅情而已。石头曰。乘言须会宗。勿自立规矩。药山曰。更须自看。不得绝却语言。我今为汝说这个语。显无语底。长庆曰。二十八代祖师皆说传心。且不说传语。且道心作么生传。若也无言启蒙。何名达者。云门曰。此事若在言语上。三乘十二分教岂是无说。因甚么道教外别传。若从学解机智得。只如十地圣人说法如云如雨犹被佛呵。见性如隔罗縠。以此故知。一切有心天地悬殊。虽然如是。若是得底人。道火何曾烧着口。觉范曰。衲子于此彻去。方知诸佛无法可说。而证言说法身。如何是言说法身。自答曰。断头舡子下杨州。林泉道。深谈实相善说法要。若据恁么比证将来。壁上钱财有价例没价例。还知么。将来鬼市没人买。有个波斯笑点头。莫错认。

　　第九十六则德山上堂

　　示众云。无说无言难惬维摩本意。有鞭有影用除庆喜疑心。只为当局者迷。故惹傍观者哂。具眼禅和还有辨得的么。

　　举德山和尚上堂云。及尽去也。直得三世诸佛口挂壁上(欲隐弥露)。犹有一人呵呵大笑(点检将来不可放过)。若识此人。参学事毕(自来无眼孔。那有闲工夫)。投子拈云。虽然如是。德山大似藏尽楚天月。犹存汉地星(收得安南又忧塞北)。

　　师云。灵龟虽曳尾。拂迹转成痕。可笑区区者。无门为法门。正当此际。外不随应内不居空。方有少分相应。所以云门道。光不透脱有两般病。一切处不明。面前有物。是一。透得一切法空。隐隐地似有个物相似。亦是光不透脱。法身亦有两般病。得到法身。为法执不忘。己见犹存。堕在法身边是一。直饶透得。放过即不可。子细点检将来。有甚么气息。亦是病。论至于此。岂免那人呵呵大笑。林泉道。问你诸人笑个甚么。只知荆玉异。那辨楚王心。若识此人。参学事毕。林泉道。有甚面孔与伊相见。投子拈道。藏尽楚天月。犹存汉地星。若是伶利衲僧。于此一十字内便见投子分星擘两别是知非底手段。子细参详。不宜造次。颂曰。

　　双盲入暗路崎岖(牢看脚下)。日落栖芦暂得苏(欺君不得)。争似石人眠半夜(都在南柯一梦中)。免教舜让守休居(坐着即不可)。须知花绽非干木(别是一般春)。无脚行时早触途(心萌口应三千里)。昨朝风起长安道(扑头扑面是红尘)。元是昆仑进国图(不因师指示。几乎错商量)。

　　师云。云暗不知天早晚。雪深难辨路高低。正中妙叶谁能晓。万水千山徒自迷。何止双盲入暗石径崎岖。六户当明情尘汩没。不甘日落拨棹栖芦。偶尔烟收梦魂苏息。何如木女发锦机而独阅三更。争似石人推桂枕而孤眠半夜。拟待洒洒落落。焉知半半和和。直饶及尽今时。未免口挂壁上。不如通今会古见贤思齐。舜以天下让于单卷。卷曰予立于宇宙之中。冬日衣皮毛。夏日衣葛絺。春耕种。形足以勤劳。秋收敛。形足以休食。日出而作日入而息。逍遥于天地之间而心意自得。吾何以天下为。单卷。姓单名卷。但能心地平稳意根牢实。何虑觉花而烦木叶者哉。虽不动步而周遍十方。奈因狂念而已经三际。不必长安道上漫逐风尘。进国图中昆仑说梦。未审此时合作么生话会。师高声唱云。莫𥧌语。

　　第九十七则投子月圆

　　示众云。半暗半明。云匣未全藏玉镜。乍升乍降。海门恰欲泛金波。当此之际。莫有离识情绝意路会得的衲僧么。

　　举僧问投子。月未圆时如何(曲钩由不似)。子云吞却三个四个(切忌咬嚼)。僧云圆后如何(明镜转差殊)。子云吐却七个八个(不劳算数)。投子拈云。大众。投子恁么道。诸人作么生商量(自古诗人多咏月。不言如镜便如钩)。若也道得寂住峰前烟云盖地(非特呈瑞呈祥)。曹溪路上日月同轮(还解辉天鉴地)。若也不会。山僧有颂(愿闻佳作)。

　　师云。文殊但一月真中间自无是月非月。这僧可惜向云岩扫帚上寻。龙树座榻边觅。其实圆之与缺。晦之与明。皆汝妄情自生分别。你几曾于圆陀陀剔圌圞处见那一段灵光。既问投子老汉。不免教没巴鼻上任伊捞摸。没奈何中尽他奈何。本非心幸相谩。端的慈悲太甚。若向吞吐处咬嚼。枉干咽唾。其或品藻。更别商量。一任云烟盖地。从教日月同轮。争免为伊分明颂出。颂曰。

　　圆缺曾伸问老翁(不惜唇皮)。石龟㗸子引清风(拿空㸕空)。昨朝木马潭中过(不得拖泥带水)。踏出金乌半夜红(莫便眼花)。

　　师举石室善道禅师与仰山玩月次。仰问。月尖时圆相甚么处去。圆时尖相又甚么处去。室云。尖时圆相隐。圆时尖相在。云岩云。尖时圆相在。圆时尖相无。道吾云。尖时亦不尖。圆时亦不圆。故骆宾王诗云。既能圆似镜。何用曲如钩。这一队老冻脓评论圆缺。更不小可。有的道从偏入正摄正归偏。有的道事不碍理理不碍事。有的道理事混融正偏兼带。直饶似镜如钩也是妄生比并。争如道月落潭空夜色重。云收山廋秋容多。论至理极忘情谓处。殃及石龟㗸子漫引清风。木马奔驰空踏碧浪。直得金乌东出玉兔西沉。日午打三更天明方半夜。慎勿以世间语言诗思文学。恣纵妄情流落生死。故楞严经云。但有语言俱无实义。又涅盘经云。吾四十九年说法。未尝道一字。所据三乘十二分教。皆是止啼黄叶。咦。若知无说说。何必口喃喃。

　　第九十八则芭蕉拄杖

　　示众云。越凡情。绝朕迹。不应认影迷头。超圣解。离言诠。切忌黏牙着齿。脱洒伶利处试请辨看。

　　举芭蕉和尚示众云。你若有拄杖子。我即与汝拄杖子(他本不曾添)。你若无拄杖子。我即夺汝拄杖子(他亦不曾减)。投子拈云。人无远见必有近忧(若非师指示。险不惹灾殃)。

　　师云。见有不有。拿空㸕空。电光石火。水月松风。若也恁么会去。将欲取之必姑与之。将欲与之必姑夺之。其实与夺总不干他。亦聊以止啼黄叶说说鶵禅。有底道。仁义先于贫处断。世情偏向有钱家。鹩俯没交涉。早自关甚事。云门上堂拈拄杖曰。凡夫实。谓之有。二乘折。谓之无。缘觉谓之幻有。菩萨当体即空。衲僧家见拄杖便唤作拄杖。行但行。坐便坐。林泉道。拈来无不是。用处莫生疑。又曰。药病相治。尽大地是药。那个是自己。乃曰。遇贱即贵。僧曰乞师指示。师拍手一下拈拄杖曰。接取拄杖子。僧接得拗作两截。师曰直饶恁么。也好与三十棒。林泉道。赊三不如现二。云门如此指示。且道与芭蕉用处是同是别。即了鳖上看时痒。要悟德山临济禅。颂曰。

　　有无今古两重关(公验明白不劳勘辨)。正眼禅人过者难(莫便等闲看)。欲通大道长安路(但行好事)。莫听昆仑叙往还(莫问前程)。

　　师云。自无始来漂沉生死。非止有无徒烦今古。被荣枯使作。困𨁝跳之心猿。令得失牵缠。伐奔驰之意马。既同桎梏。何异樊笼。无暇自由。总被他累。此皆情关固闭识锁难开。何啻两重而已哉。伶利禅和虽具正眼。拟议之间撞头磕额。不见道。明眼人前有三尺黑。信不诬矣。以喻长安大道纵横得妙左右逢原。未南回者触途成滞。直得登昆仑之丘。涉赤水之际。东望旋归。方至宝所。莫有就路还家者么。遂横拄杖云。看时虽有节。用处本无心。

　　第九十九则浮山绣毬

　　示众云。灯灯续焰耀古腾今。叶叶联芳遮天映日。拟要知根达蒂。唯除见性识心。欲审端由。应须穷究。有道得的么。

　　举僧问浮山和尚。师唱谁家曲。宗风嗣阿谁(不是知音人不知)。山云八十翁翁辊绣毬(定知难摸索。不必漫针锥)。僧云恁么则一句迥然开祖胄。三玄戈甲振丛林(一人传虚万人传实)。山云李陵元是汉朝臣(重重相为处。且忌错商量)。投子拈云。水深鱼稳。叶落巢疏(若非亲说破。强不漫追求)。

　　师云。舒州浮山圆鉴法远禅师。郑州人也。依三交嵩和尚出家。幼为沙弥。见僧入室请问赵州庭柏因缘。嵩诘其僧。师傍有省。受具后谒汾阳叶县。皆蒙印可。尝与达观颖薛大头七八辈游蜀。几遭横逆。师以智脱之。众以师晓吏事。故号远录公。因僧问。师唱谁家曲宗风嗣阿谁。师曰八十翁翁辊绣毬。僧云恁么则一句迥然开祖胄。三玄戈甲振丛林。师曰李陵元是汉朝臣。三玄者。句中玄。体中玄。玄中玄。李陵乃广之孙。少为侍中建章监。善骑射爱人。谦逊下士甚得名誉。武帝以为有广之风。天汉二年拜骑都尉。浮山虽恁举来。意不在言。妙在体处。故投子拈以水深叶落鱼稳巢疏之语。使学者于非言之言无语之语中。不从耳听眼里闻声。还晓会得么。清音无间断。历劫响泠泠。颂曰。

　　月里无根草(不从栽种得)。山前枯木花(遍界发清香)。雁回沙塞后(风冷霜寒)。砧杵落谁家(徒劳采听)。

　　师云。言言见谛言非有。句句超宗句本无。恁么会得。心月孤圆情怀洒落。莫笑无根之语。全同无味之谈。剿绝妄情。祛除意路。平生死深坑。叠涅盘觉岸。非同春色空媚皇州。岂恋风光漫游阆苑。灵泉问疏山云。枯木花开始与他合。是这边句。是那边句。山曰是这边句。泉云如何是那边句。曰石牛咄出三春雾。灵雀不栖无影林。林泉道。无中能唱出。几个是知音。直待雁回沙塞鹤立岩松。色见声求无非是妄。拟听邻砧捣月寒杵惊云。任是谁家枉生愁思。当此之时。如何料理。休因三寸舌。萦损九回肠。

　　第百则浮山骨堆

　　示众云。庞老机关难谩。灵照就虎添斑。不妨紧俏。莫有不限东西点头会意的衲僧么。

　　举僧问浮山。如何是祖师西来意(云腾致雨。露结为霜)。山云平地起骨堆(不必分高下。徒劳论短长)。

　　师云。佛祖的意岂限东西。少室单传枉分南北。僧问云门如何是祖师西来意。门曰山河大地。云向上更有事也无。曰有。云如何是向上事。曰。释迦老子在西天。文殊菩萨居东土。林泉道。云门恁么酬对。是限东西不限东西。云门答话爱用此机。本欲离情识。转惹情识。凤萦金网趍。霄汉以何期。正谓此也。又僧问灵树。如何是祖师西来意。树默然。迁化后门人立行状碑欲入此语。问云门曰。先师默然处如何上碑。门对曰。师。上堂云。佛法也大煞有。只是舌头短。良久曰。长也。林泉道。徒劳卜度。至于浮山道。平地起骨堆。他虽恁么祗对。莫便做无事生事般会。有四种料拣。有语中无语。无语中有语。有语中有语。无语中无语。久参上士举着便知。林泉虽是强生节目。本欲截断葛藤打破窠窟。以楔出楔以毒去毒。关空锁梦如相委。镂骨铭心可报恩。投子颂处莫作境会。颂曰。

　　嫩草䟽斜径(蓦直会取)。山泉带碧流(滩下接取)。文曾要渭水(千载谁人不赞扬)。列士耻庄周(心不负人面无惭色)。

　　师云。解语非干舌。能言不是声。但容忘圣解。自不惹凡情。虽则春生嫩草晓绽名花。处处䟽通头头显露。红衢紫陌任斜曲以堪游。绿树黄莺尽依俙而可听。非从眼见。岂在耳闻。六一俱忘。谁能会得。可爱山泉漱。玉石涧铿金。带碧色流至岩前。混素影分来月下。西伯将出猎。卜之曰。非熊非罴。非虎非彪。霸王之辅。果获吕尚于渭水之阳。与语大悦曰。吾先君太公尝云。当有圣人适周。吾太公望子久矣。故号太公。望遂要归。以尊为太公。要于宵切。昔赵文王喜剑。剑士夹门三千余人。日夜相击于前。死伤岁百余人。好之不厌如是三年。国衰诸侯谋之。太子悝患之。奉千金赐庄子上说。庄子陈三剑曰。有天子剑。有诸侯剑。有庶人剑。今大王有天子之位而好庶人之剑。臣窃为大王薄之。王乃牵而上殿。宰人上食。王三环之。庄子曰。大王安坐定气剑事以毕奏矣。于是文王不出宫三月。剑士皆服毙其处。见庄子说剑篇。悝苦回切。然借事显理理固皆然。即俗明真真不掩伪。幸不以世说玉石无分金鍮不辨。老宿每以第一义谛指示于人。故假以牵合附会之说。发扬空劫前时一段大事。且道即今还会得也未。莫于平地骨堆上。徒费功夫散漫寻。

　　林泉老人评唱投子青和尚颂古空谷集卷六(终)
