卍新纂续藏经第 67 册 No. 1302 茕绝老人天奇直注雪窦显和尚颂古


　　No. 1302-A 焭绝老人颂古直注序

　　禅宗颂古有四家焉。天童雪窦投子丹霞是已。而寔嗣响于汾阳。夫古者。古德悟心之机缘也。颂者。鼓发心机使之宣流也。故其义或直敷其事。或引类况旨。或兴惑发悟。以心源为本。成声为节。而合契所修为要。然非机轮圆转。不昧现前。起后得智之亲境。不能作也。昔人以雪窦天童。比之孔门游夏。拟为颂圣。有以也哉。顾诸古在灯录。以灯录行一为颂本。则以颂重。盖其所激扬当时主宾玄要。皆形于颂也。胡得不寻而绎之。窥禅道之幽微乎。释颂者。自柏山大隐圆通觉海二集外。不啻数十家。质野者旨近。支离者意疏。若佛果万松林泉诸尊宿。采经传之蕴。汇诸家之长。纂修成集。称四家评唱。佐四颂之盛。略该五宗之微言。而大隐觉海等集弗克并踪矣。今去古益远。受道之缘岂能尽同。且所谓颂古。已绕路之禅。挟缘之智矣。须不援余论直抉灵源。庶古德悟心机缘。鼓发宣流。而乃可以契禅道幽微于无际。此茕绝老人之颂古直注所由作也。老人退休林阿。明窗碧篆无所施其婆心。因取颂古直揭大意。净刬群疑。标题结案不费辞饬。乃为斯注。校诸评唱。实谓过之。虽然此犹以注称也。其体非注。如以注则曲中理妙。如疏注者不少矣。故虽注而尚直。此犹以直称也。其趣非直。如以直则了无余致。如世语者不少矣。故虽直而尚古。况其间释事寔。必目击意晓。而不牵陈言枝蔓之繁。明理体。必亲证现行。而不落阴界离微之窟。解语句。必投机展事。而不堕实法与人之过。显照用。必妙叶同时。而不溺留情转位之偏。至如别提眼目。若明镜之孤悬。潜通血脉。如金针之暗度。如斯类例未易枚举。洵禅关之枢钮。后学之指南也。惜是书出正嘉间。藂林秘护。至有名字不闻。今越百有余年。遗珠复还。埋光再耀。寔菩昙自禅师力也。禅师证宝镜三昧。以入世智。化瓦砾成宝坊。又以护法愍俗之慈。传斯颂注。余与禅师为同学。而游相好。顷遗书慰存。且索言以弁其首。余因得详茕绝著书之概。而复遍告诸禅林学士。夫宝镜三昧。传自洞上。而光照五宗。今禅林学士。有不欲证宝镜者乎。务先究四家之颂古。有不究颂古者乎。务先习焭绝之直注。由直注而明颂古。颂古明而宝镜证。始不负禅师之教也。吾将观镜光照耀丛林于无穷哉。

　　顺治辛卯夏台山后学受登槃谭撰

　　No. 1302-B 焭绝直注四家颂古叙

　　道本无差。因修有异。宇博人浩。心殊见冗。非乎大智大德。恶能圆通圆济者哉。盖先德见其学者沉机滞境。所以行慈运悲。借主借宾。就问就答。排乎古而例乎今。指通指塞。为颂为拈。发乎智而拔乎愚。有体无用。必丧孤危。有用无体。全是虚诈。体用双全。陷于平寔。体用双超。执乎尊贵。有功无位。名之外绍。有位无功。名之内绍。功位双具。正偏兼到。功位两绝。独明向上。计略齐施。言中有响。理事通行。句里呈机。以机夺机。就身打劫。以权占权。劈筈夺窝。见执破执。是名拈情。就计遮计。是名盖覆。前露后拂。狮子迷踪。圣出凡超。丹凤冲霄。言思路穷。名为绝待。贴体无私。名无意路。不犯思议。直下承当。不立玄妙。当阳直指。意绝边疆。信手拈来法无彼此。一律平怀。达境即心。就路还家。纯真绝相大功一色。纯真两绝正位一色。理事浑然今时一色。三色高超。始名本分家风。三色随宜。故名入廛垂手。滞有者心之不忘。滞无者守空失旨。百般方便总名善巧。破差别之紊执。明真寔之本源。私欲一申。公正自昧。天理一明。群机自绝。弃万川之异流。独游大海。出十界之贪欲。焭飞高汉。直注者。直指灵机。免堕叠叠之贯花。当机者。当央直领。咸达雄雄之本妙。方知此理非修非证。岂沦机境之中。了明斯道。本成本现。昺逾阶级之外。不假功用。了然自契。余因幼小小。期胡跪请而绝示。倘乎略有所通。誓愿刊而普及。不违先盟。以补今亏。聊将管见。权接断途之桥。莫嫌草药。微消沉疴之疾。请乎大德大仁。莫令断绝。启乎重刊重示。远接后来。合十海岳酬愿故述。

　　时弘治岁次戊申太簇月上元吉旦

　　洪都隆兴沙门本瑞述

　　No. 1302

　　焭绝老人天奇直注雪窦显和尚颂古上

　　金台兴隆沙门道霖编集

　　古杭菩昙禅寺净深重梓

　　梁武帝问达磨大师。如何是圣谛第一义(拨却真俗直问中道。呈解验王)。磨云廓然无圣(杳无一法。何安圣谛。一拈二截)帝云对朕者谁(不领其旨。逐句返追)。磨云不识(当头一截。不容对待)。帝不契(权实不投)。渡江至魏○(主意拈情。旨明向上)帝问志公(叙因)。公云陛下还识此人否(就机一提权实并行)。帝云不识(实供)。公云此是观音大士传佛心印(隔身指注。就里涂糊)。帝悔遂遣使取(不识当机所以外逐)。公云莫道陛下发使去取。阖国人去他亦不回(见不领旨。点他外奔)。○(主意急处一提。旨明句里藏锋)总结(二师不遇知音。武帝头头蹉过)。

　　圣谛廓然(拈前公案)。何当辨的(这个廓然有何所辨)。对朕者谁。还云不识(既见其蹉。不免一截)。因兹暗渡江。岂免生荆棘(只因不契。干戈遍界。)阖国人追不再来。千古万古空相忆(当时粗心。过后却悔)。休相忆。清风匝地有何极(一段清风普天匝地。更有其谁而又却悔)。师顾视左右云。这里还有祖师么(雪窦见人外奔。所以当央直示)。自云。有(钩锥在手。照用同时)。唤来与老僧洗脚(见不领旨所以点罚。似恁般人只堪洗脚)。

　　赵州示众云(垂钓为人)。至道无难。唯嫌拣择(人人本分。何有取舍)。才有语言。是拣择。是明白(令人着限。辨别是何)。老僧不在明白里。是你诸人还护惜也无(明白是大功。护惜是拣择。我尚不住大功。且道你还拣择么)。僧云。既不在明白里。护惜个什么(不住大功何有拣择)。州云我亦不知(言思无路故呈不知)。僧云。和尚既不知。为什么道不在明白里(只知惺细不知失见)。州云。问事即得。礼拜了退(向上非言。不可犯忤)○(主意垂钓为人。旨明大功不宰)总结(不落阶级)。

　　至道无难(拈案)。言端语端(注无委曲)。一有多种(放则全体发用。一即一切)。二无两般(收则全用归体。一切即一)。天际日上月下。槛前山深水寒(恐滞两边妄生分别。所以直指全无拣择)。髑髅识尽喜何立(喜识若尽方无拣择)。枯木龙吟消未干(若存喜识尽堕大功。举倒比注)。难难(不落凡圣极难分诉)。拣择明白君自看(莫靠他人。应自着眼)。

　　马祖不安。院主问。和尚近日尊候如何(仁义之问)。祖云。日面佛。月面佛(养子之心)○(主意直下明宗。旨明无有意路)总结(问以人情。答以直指)。

　　日面佛。月面佛。五帝三皇是何物(若会日面月面。便会五帝三皇。举一例［请］)。二十年来曾苦辛。为君几下苍龙窟(雪窦新他用功之难如龙穴取珠。使尽心机方到此地)。屈堪述。明眼衲僧莫轻忽(恐有高流笑耻故言其屈。又怕未及之者故言堪述。末后双收二字。总言不得轻忽)。

　　德山到沩山。挟复子于法堂上从东过西从西过东。顾视云。无无。便出(特来呈机校勘诸方。自夸见高无与等者)。师着语云。勘破了也(当头一点。不必驰骋)。德山至门首却云不得草草。便具威仪再入相见(既到诸方岂可怆忙)。沩山坐次(候看来诸)。德山提起坐具云和尚(大用亲呈)。沩山拟取拂子(将在谋而不在勇)。德山便喝。拂袖而出(不受笼罩。截皆来机)。师着语云勘破了也(不过如此不须卖弄。一点二拈)。德山背却法堂着鞋便行(意有自许。不过此理)。沩山至晚问首座。适来新到在什么处(双关而问)。座云当时背却法堂着鞋去了(实供)。山云此子已后向孤峰顶上盘结草庵呵佛骂祖去在(如此孤危。佛祖不容)。师着语云。雪上加霜(他又如此行。你又如此说他)○(主意呈机相勘。旨明大用现前)总结(主宾互验)。

　　一勘破。二勘雪上加霜。曾险堕(拈前着语。呈他手眼)。飞骑将军入虏庭。再得完全能几个(再入相见。如李广遭陷还能跳出)。急走过。不放过。孤峰顶上草里坐(直饶不留踪迹。也点静沉死水)。咄(恐陷后人坐在孤危。故责令出须当禀命)。

　　雪峰示众云。尽大地撮来如粟米大抛向面前。漆桶不会(情与无情一切无别。尽情吐出你又不会)。打鼓普请看(今特聚众。大家着眼)○(主意垂钓为人。旨明摄用归体)。总结(老婆心切)。

　　牛头没。马头回。曹溪镜里绝尘埃(会得上句。灵山少室尽古尽今。一切无漏)。打鼓看来君不见。百花春至为谁开(使尽其情因何不会。且道万别千差毕竟是谁)。

　　云门大师垂语云。十五日已前不问汝(借明空劫。已绝问答)。十五日已后道将一句来(既居日用。一切任意)。自代云。日日是好日(恐成两截故又双牧。这边那边使无缝罅)○(主意垂钓旨明藏锋)。总结(老婆心切)。

　　去却一。拈得七。上下四维无等匹(会得上句。四方八面了无有二)。徐行踏断流水声。纵观写出飞禽迹(若能了法不二。明中自然踏断。暗中自然独露)。草茸茸。烟幂幂(一律平怀。了无彼此)。空生岩畔花狼藉(恐堕大功故举例破)。弹指堪悲舜若多(恐堕无功复举例破)。莫动着。动着三十棒(今行法令莫犯二病)。

　　僧问法眼。如何是佛(请益)。眼云汝是慧超(当头一提)○(主意急处一提。旨明就窝打兔)。总结(箭锋相拄)。

　　江国春风吹不起(尽国人呼。未曾着意)。鹧鸪啼在深花里(今日请益。平常一提)。三级浪高鱼化龙(慧超悟处。闻雷而化)。痴人犹戽夜塘水(无智之人逐语生情。如乎深夜戽水取鱼)。

　　翠岩示众云。一夏已来为兄弟说话。看翠岩眉毛在么(探竿在手)。保福云。作贼人心虚(就身打劫)。长庆云生也(䶗粗啮细)。云门云。关(一点一拈)○(主意垂钓。旨明藏锋)。总结(作家唱和)。

　　翠岩示徒。千古无对(美他句中不露锋骨)。关字相酬。失钱遭罪(只知截人。不知自放)。潦倒保福。抑扬难得(擒纵杀活。自然恰好)。唠唠翠岩。分明是贼(句中藏刃。暗取人头)。白圭无玷。谁辨真假(句无棱角。诚然难辨)。长庆相谙。眉毛生也(独许知音。善拈善点)。

　　僧问赵州。如何是赵州(借事藏锋)。州云东门南门西门北门(以机遣机)○(主意藏锋。旨明绝待)。总结(劈筈夺窝)。

　　句里呈机劈面来(问中双关。当头不让)。烁迦罗眼绝纤埃(答处就机。人境双夺)。东南西北门相对。无限轮锤击不开(理事混然。神剑难分)。

　　睦州问僧近离甚么处(探竿)。僧便喝(大用亲呈)。州云老僧被汝一喝(输己陷人)。僧又喝(有用无照)。州云三喝四喝后作么生(是也喝。不是也喝。喝后如何)。僧无对(果失其照)。州便打云。这掠虚头汉(大用生擒)○(主意陷虎之机。旨明大用全提)。总结(权衡在手)。

　　两喝与三喝。作者知机变(只解行喝。不知机变。打草惊蛇。戒后强为)。若谓骑虎头。二俱成瞎汉(若将此喝只作擒纵。非便宾瞎亦乃主瞎)。谁瞎汉。拈来天下与人看(或是宾瞎或是主瞎。或是宾主一时瞎。果然明得。不可自专。直须验过始得)。

　　黄檗示众云。汝等诸人尽是噇酒糟汉。与么行脚何处有今日(迷名滞相如酒所困。如此行持何年得醒)。还知大唐国里无禅师么(人境俱夺。意要直领)。僧云。只如诸方匡徒领众。又作么生(既无佛法。何用开堂)。檗云。不道无禅。只是无师(既是无师。尽是杜撰)○(主意搜短为长。旨明垂钓为人)。总结(权衡在手)。

　　凛凛孤风不自夸。端居寰海定龙蛇(本有权衡岂是强勉)。大中天子曾轻触。三度亲遭弄爪牙(圣主不让。岂容禅客)。

　　僧问洞山如何是佛(请益)。山云麻三斤(平实)○(主意拈转话头。旨明无有意路)。总结(问以劫外。答以今时)。

　　金乌急。玉兔速。善应何曾有轻触(洞山雪窦彻底为人)。展事投机见洞山。跛鳖盲龟入空谷(只云事上钻研。正如跛鳖盲龟撞入空谷。何年得出)。花簇簇。锦簇簇。南地竹兮北地木(平实相通。举例令看)。因思长庆陆大夫。解道合笑不合哭(你若只在事上。正好拍手大笑)。咦(此之一笑。是赏是罚。是事是理。请着眼看)。

　　僧问巴陵。如何是提婆宗(请益辨主)。陵云银碗里盛雪(当央直指)○(主意明宗。旨明绝待)。总结(问偏答正)。

　　老新开。端的别解道。银碗里盛雪(句不立玄。故乃赞叹)。九十六个应自知。不知却问天边月(诸人自知负堕则可。如有不知更问明眼人始得)。提婆宗。提婆宗。赤幡之下起清风(雪窦尽力提持。若然会得。便解返掷)。

　　僧问云门。如何是一代时教(请益)。门云对一说(当央直指)○(主意明宗。旨明绝待)。总结(当头直指)。

　　对一说。太孤绝(句绝其比)。无也铁椎重下楔(问无孔窍。答绝方隅)。阎浮树下笑呵呵。昨夜骊龙拗解折(雪窦大笑。诸方任是英灵也插觜不得)。别别(不同诸方。要人着眼)。韶阳老人得一橛(只有湛水之波。而无滔天之浪)。

　　僧问云门。不是目前机。亦非目前事时如何(悟非世理。特呈解问)。门云倒一说(就机一点)○(主意见机而作。旨明就身打劫)。总结(以楔出楔)。

　　倒一说。分一节(分明放过。把手同行)。同死同生为君决(或明或暗。随分令出)。八万四千非凤毛(人虽众多。无一英俊)。三十三人入虎穴(大手宗师方能为作)。别别(故意提起令人着眼)。扰扰匇匇水里月(影影灼灼如水中月。戒其学者情见未忘)。

　　僧问镜清。学人啐。请师啄(借事藏锋)。清云还得活也无(以机验机)。僧云若不活遭人怪笑(若只在壳岂不被笑)。清云也是草里汉(虽不住死。又在其活。故乃镜清一点一拈)○(主意拈情。旨明爪牙)。总结(权衡在手)。

　　古佛有家风。对扬遭贬剥(主宾相交。今古皆然)。子母不相知。是谁同啐啄(啐啄未忘。机境交加。子母双忘。对待何有)。啄(主之追处)觉(宾之呈处)犹在壳(云死存活)。重遭扑(身困于活。又遭其点)。天下衲僧徒名邈(其僧活泼泼地尚遭其点。天下衲僧徒劳向此名摸)。

　　僧问香林。如何是祖师西来意(请益)。林云坐久成劳(平实直指)○(主意明宗。旨明绝待)。总结(信手拈来)。

　　一个两个千万个。脱却笼头卸却䭾(天下衲僧皆如。香林心不立玄。偏不附物。自然轻快)。左转随后来。紫胡要打刘铁磨(尽情说了。你再立玄附物。似紫胡打刘铁磨一般)。

　　肃宗帝问忠国师。百年后所须何物(仁义之问)。师云与老僧作个无缝塔(有缝今时。无缝实际)。帝曰请师塔样(就机一拶)。师良久(全身直示)。会么(恐失复追)。帝曰不会(实供)。师云吾有付法弟子耽源却谙此事。请诏问之(一嘱二荐)。师迁化后。帝诏耽源问此意如何。源云。相之南。谭之北(虽不存意。暗拈二边)。中有黄金充一国(尽力傍通)。无影树下合同船。琉璃殿上无知识(注上良久。不堕偏方。不居正位)○(主意当央直示。旨明不落阶级)。总结(一呈一注)。

　　无缝塔。见还难(实际不受。何有其见)。澄潭不许苍龙蟠(国师耽源皆是死水。不恐逐生情。故乃拈之)。层落落。影团团。千古万古与人看(非但此时。今古榜样)。

　　俱胝和尚凡有所问。只竖一指(当央直示)○(主意觌面相呈。旨明大用现前)。总结(一切即一)。

　　对扬深爱老俱胝。宇宙空来更有谁(一生不改)。曾向沧溟下浮木。夜涛相共接盲龟(戒勉后来不求大悟。若学俱胝只去竖指。但接盲龟。此点有体无用之辈)。

　　龙牙问翠微。如何是祖师西来意(请益)。微云与我过禅板来(名里呈机)。牙取禅板与微(半醉半醒。不知蹉过)。微接得便打(大用全提)。牙云。打即任打。要且无祖师西来意(空受痛棒。不领大旨。强作主宰。反言无意)。又问临济。如何是祖师西来意。济云与我过蒲团来。牙取蒲团与济。济接得蒲团便打。牙云。打即任打。要且无祖师西来意(行德同前)○(主意明宗。旨明大用)。总结(正令全提)。

　　龙牙山里龙无眼。死水何曾振古风(言他钻入死水。不能活处行机。蒲团禅板在自手中。反与人打)。禅板蒲团不能用。只应分付与卢公(雪窦自言。若道无有祖意。当时直要打出祖意)。

　　师拈云。这老汉也未剿绝。复成颂曰(恐逐境奔。故再呈颂)。

　　卢公付了亦何凭。坐倚休将继祖灯(拨去玄妙。意要直领)。堪对暮云归未合。远山无限碧层层(恐堕孤危。故指平实)。

　　僧问智门。莲花未出水时如何(问是借事用明空劫)。门云莲花(直截明宗)。僧云出水后如何(用明今时)。门云荷叶(同前)○(主意当央直指。旨明无有意路)。总结(问有彼此。答无是非)。

　　莲花荷叶报君知。出水如何未出时(出水何如。未出何如。若乃见得。方知不在两头)。江北江南问王老。一狐疑了一狐疑(若不领旨。只去出水未出上问。转生其疑。何时得了)。

　　雪峰示众云。南山有条鳖鼻蛇。汝等诸人切须好看(人多困于孤危。故教明其平实)。长庆云。今日堂中大有人丧身失命(丧其法身。失其慧命。莫道究用。连本已失。故曰大有)。僧举似玄沙。沙云须是棱兄始得(见放无收。搦人显己)。虽然如此。我即不然(意在等问)。僧云和尚作么生(就机一拶)。沙云用南山作么(恐逐其言。故乃拈之)。云门以拄杖撺向雪峰面前作怕势(一呼一遣。权实并行)○(主意垂钓为人。旨明作家相见)。总结(父子唱和)。

　　象骨岩高人不到。到者须是弄蛇手(机峻无敌。若万仞崖。须是作者方无阻隔)。棱师备师不奈何。丧身失命有多少(庆放沙收。总不当机)。韶阳知。重拨草。南北东西无处讨(用得当央故难得也)。忽然突出拄杖头。抛对雪峰大张口。大张口兮同闪电。剔起眉毛还不见(须然大用全彰。个里了无踪迹)。如今藏一乳峰前。来者一一看方便(于今尽在此处。各人应须着眼)。师高声喝云。看脚下(拽回鼻孔。大用急提)。

　　保福长庆游山(日用生涯)。福以手指云。这里便是妙峰顶(此为绝顶。以验同道)。庆云。是则是。可惜许(若执于此。尽困中途)。师着语云。今日共这汉游山。图个什么(一个说是。一个不是。我于同行。图个什么。点他二家总是无端)。复云。百千年后不道无。只是少(是是大功。不是是无功。二者总是阶级。向后不道无人过此。要至此地二者皆少)。后举似镜清。清云若不是孙公。便见髑髅遍野(若不具眼看破。便被他裁)○(主意呈机探㧞。旨明递相酬唱)。总结(总是心幸)。

　　妙峰孤顶草离离(直饶妙绝今古。二人总是葛藤)。拈得分明付与谁(指示分明。你却与谁)。不是孙公辩端的。髑髅着地几人知(拈前公案)。

　　刘铁磨到沩山。山云老牸牛汝来也(点他动落今时)。磨云。来日台山大会斋。和尚还去么(隔身反点静沉死水)。山放身卧(截断两头)。磨便出(回互不犯)○(主意见机而作。旨明作家相见)。总结(心幸)。

　　曾骑铁马入重城(磨之不惧。惯便如将)。敕下传闻六国清(山如帝令。天下太平)。犹握金鞭问归客(磨之反问你还去否)。夜深谁共御街行(末后二人不坐正偏。故曰谁共)。

　　莲花峰庵主拈拄杖示众云。古人到这里。为甚不肯住(透得本地。因何不住)。众无语(不知落处)。自代云为他途路不得力(执于大功。尽未到家)。复云毕竟如何(征前审后)。自云楖栗横担不顾人。直入千峰万峰去(直须绝迹。莫执大功)○(主意垂钓为人。旨明大功不宰)。总结(转功就位)。

　　眼里尘沙耳里土。千峰万峰不肯住(庵主转功就位。雪窦转位就功。故曰不住)。落花流水太茫茫。剔起眉毛何处去(尘尘独露。刹刹全彰。无古无今。更向何去)。

　　僧问百丈。如何是奇特事(辨主)。丈云独坐大雄峰(全身担荷)。僧礼拜(一谢具眼。二点独尊)。丈便打(正令双截)○(主意呈机。旨明大用)。总结(权衡在手)。

　　祖域交驰天马驹(法中自在。如驹绝绊)。化门舒卷不同途(擒纵杀活。岂定一机)。电光石火存机变。堪笑人来捋虎须(僧须具见。不料其力。丈机迅速。善敢当锋)。

　　僧问云门。树凋叶落时如何(借事呈解)。门云体露金风(就机一点。拈他大功)○(主意见机而作。旨明就身打劫)。总结(以见遣见)。

　　问既有宗。答亦攸同(主宾相符)。三句可辨(一句具三。皎然明白)。一镞辽空(三句外看。射空无敌)。大野兮凉飙飒飒。长天兮疏雨蒙蒙(恐滞竿头故示刹尘)。君不见(令人着眼)。少林久坐未归客。静依熊耳一丛丛(恐落平实故指面壁。且道是树凋叶落。是体露金风)。

　　南泉参百丈惟政和尚。丈问从上诸圣还有不为人说底法么(探㧞)。泉云有(供自见处)。丈云作么生是不为人说底法(以见验见)。泉云。不是心。不是佛。不是物(只知供款。不知失见)。丈云说了也(点不疾流)。泉云。某只与么。和尚作么生(见自失节。返追他用)。丈云。我又不是善知识。争知有说不说(须乃推恶离己。亦注非言可及)。泉云某甲不会(见机严密。更探其的)。丈云太煞与汝说了(先已尽情。何必重问)○(主意深竿在手。旨明就身打劫)。总结(干出其身)。

　　祖佛从来不为人。衲僧今古竞头走(本无一法。妄生取舍)。明镜当台列象殊(丈如明镜。丝毫不昧)。一一面南看北斗(一一着眼。是说不说)。半柄垂。无处讨(当面直注。何又更寻)。拈得鼻孔失却口(若逐其句。顾前失后。顾后失前)。

　　僧问大隋。劫火洞然。大千俱坏。未审这个坏不坏(引教请益)。隋云坏(直指明宗)。僧云与么则随他去(迷宗逐句)。隋云随他去(同前)○(主意明宗。旨明绝待)。总结(随流得妙)。

　　劫火光中立问端。衲僧犹滞两重关(坏与不坏。问处两关)。可怜一句随他语。万里区区独往还(当时不识。后过投子点破。复往大隋。雪窦点他两处蹉过)。

　　僧问赵州。承闻和尚亲见南泉是否(验主)。州云镇州出大萝卜头(直下明宗)○(主意直指。旨明绝待)。总结(平常无生)。

　　镇州出大萝卜。天下衲僧取则(天下衲僧取此为极)。只知自古自今。争辩鹄白乌黑(须然今古无差。争奈难分黑白)。贼贼。衲僧鼻孔曾拈得(言这老贼善换人眼)。

　　麻谷持钖到章敬。绕床三匝。振锡一下。卓然而立(呈机校勘)。敬云是是(照用同时)。师着语云错(恐陷其是。故乃拈之)。谷又到南泉。绕床三匝。振锡一下。卓然而立。泉云不是不是(照用同时)。师着语云错(恐陷不是。故乃拈之)。谷云。章敬道是。和尚为甚道不是(逐句双疑)。泉云。章敬是。是汝不是。此是风力所转。终成败坏(过在于汝。非干师事。情逐于境。岂不丧真)○(主意辨验。旨明拈情)。总结(权衡在手)。

　　此错彼错。切忌拈却。四海浪平。百川潮落(便得两错。是非皆绝)。古䇿风高十二门。门门有路空萧索(杖上清风。高超一切)。非萧索。作者好求无病药(前拈大功。今拈无功。任是作者亦当治无)。

　　定上座问临济。如何是佛法大意(请益)。济下禅床擒住一掌便托开(全提大用)。定伫立(情绝其路)。傍僧云。定上座何不礼拜(见失傍提)。定方礼拜。忽然大悟(因此达彼)○(主意直指。旨明大用)。总结(正令全提)。

　　断际全机继后踪(黄檗全机。临济绍之)。持来何必在从容(当央分付。何必又疑)。巨灵抬手无多子。分破华山千万重(定公疑。高如山。临济一掌粉碎)。

　　陈操尚书看资福。福见𦘕一圆相(暗机为验)。操云弟子恁么来。早是不着便。何更𦘕一圆相(退己点人)。福便掩却门(因便一截)。师云陈操只具一只眼(点他见前失后)○(主意探干。旨明大用)。总结(权衡在手)。

　　团团珠绕(福之圆相)玉珊珊(操之言锋)。马载驴䭾上铁船。分付海山无事客(船装马载。只当寻常)。钓鳌时下一圈挛(不用多端。一机足矣)。师复云。天下衲僧跳不出(须言无事。天下禅流几人能出有无之壳)。

　　仰山问僧近离甚处(探㧞藏锋)。僧云庐山(实供)。山云曾到五老峰么(拨转别验)。僧云不曾(同前)。山云阇黎不曾游山(点他不达)。云门云。皆为慈悲之故。有落草之谈(言不行捧。只打葛藤)○(主意探干。旨明平怀)。总结(就事藏锋)。

　　出草入草。谁解寻讨(门出山入。谁生分别)。白云重重。红日杲杲(平怀拈出。免生异见)。左顾无暇。右盻已老(注上之机皆无缝罅)。君不见。寒山子。行太早。十年归不得。忘却来时道(迷名失旨。举例故点)。

　　文殊问无著。近离甚处(平常藏锋)。着云南方。殊云南方佛法如何拄持(入就一追)。着云。末法比丘少奉戒律(前后具实)。殊云多少众(细搜其见)。着云或三百或五百(依旧逐句)。着问。此间佛法如何住持(返问)。殊云。凡圣同居。龙蛇混杂(照用同时)。着云多少众(两处如常)。殊云。前三三。后三三(当央直截)○(主意探㧞。旨明直指)。总结(老婆心切)。

　　千峰盘屈色如蓝。谁谓文殊是对谈(遍界全彰。谁说对谈)。堪笑清凉多少众。前三三与后三三(欲识二三。尽在此笑)。

　　长沙一日游山归至门首。首座云。和尚什么处来(因事辩主)。沙云游山来(就事呈解)。座云到什么处来(细辩来源)。沙云。始随芳草去。又逐落花回(句甚英美)。座云大似春意(点逐今时)。沙云。也胜秋露滴芙蕖(拈他死水)。师云。谢答话(一个今时。一个劫外。双点双拈)○(主意探竿。旨明绝待)。总结(作家相见)。

　　大地绝纤埃。何人眼不开(若达平常。无事不了)。始随芳草去。又逐落花回(拈前公案)。羸鹤翘寒木。狂猿啸古台(雪窦呈机)。长沙无限意(拈起令看)。咄(恐落平实。举令一截)。

　　盘山垂语云。三界无法。何处求心(上句夺境。下句夺人。意在直领。岂可商量)○(主意直下明宗。旨明心法不二)。总结(垂钓为人)。

　　三界无法。何处求心。白云为盖。流泉作琴(上拈公案。下呈其机)。一曲两曲无人会。雨过夜塘秋水深(尽情吐露。不领大旨。如秋凉水。岂水叹也)。

　　风穴郢州衙内上堂云。祖师心印状似铁牛之机(摇撼不动。亦无疑罅)。去即印住(不令逐境)。住即印破(不令立玄)。只如不去不住。印即是不印即是(不住二边。正当恁么。又作么生)。卢陂长老出问。某有铁牛之机。请师不搭印(识句拈情)。穴云。惯钓鲸鲵沉巨浸。却嗟蛙步𩥇泥沙(惯钓巨鲵。岂怕青蛙)。陂伫思(失情)。穴喝云长老何不进语(你道不搭。因何无路)。陂后议(进退无门)。穴打一拂子云。还记得话头么(提前逼后)。陂拟开口(左右绝路)。穴又打(当央直截)。牧主云。佛法与王法一般(傍观者哂)。穴云见个什么(审他见处)。主云。当断不断。反招其乱(合行不行。合止不止)。穴下座(非只卢陂。亦有风穴。故就拂迹)○(主意大用全提。旨明搀旗夺鼓)。总结(权衡在手)。

　　擒得卢陂跨铁牛。三玄戈甲未轻酬。楚王城畔朝宗水。喝下曾令却倒流(一喝中具三玄三要。莫道卢陂。任是长江一喝倒流)。

　　僧问云门。如何是清净法身(请益)。门云花药栏(平实一指)。僧云便与么去时如何(直领如何)。门云金毛狮子(当央一点)○(主意拽回鼻孔。旨明无有意路)。总结(权衡在手)。

　　花药栏。莫瞒盰(要人仔细)。星在秤兮不在盘(意在花药阑上。不在法身。如秤在斤两上。不在定盘星上)。便与么。太无端(先执法智同后执平实。总非本分故曰无端)。金毛狮子大家看(人人皆有此等二病。便是英才也须着眼)。

　　陆亘大夫语南泉云。肇法师道。天地同根。万物一体。也甚奇怪(只见句奇。不知自昧)。泉指花云。大夫。时人见此一株花。如梦相似(当央直截。点他错认)○(主意拈转话头。旨明直下明宗)。总结(法窟爪牙)。

　　闻见觉知非一一。山河不在镜中观(根尘境对偶。识生其中。恐成心境。故曰不在)。霜天月落夜将半。谁共澄潭照影寒(物我双绝。天地何有。杳无一念。故曰谁共)。

　　赵州问投子。大死底人却活时如何(呈机验主)。子云不许夜行。投明须到(已见来情。故乃拈之)○(主意探竿。旨明拈情)。总结(是精识精)。

　　活中有眼还同死。药忌何须鉴作家(苏后同绝只可自知。何必验人)。古佛尚言曾未到。不知谁解撒尘沙(已到之人又言未到。谁能过此别说奇特)。

　　庞居士辞药山。山命十禅客相送至门首。士指空中雪云。好雪片片。不落别处(全机为验。一切无过)。全禅客云。落在甚处(只知验人。不知失己)。士打一掌(当央直指)。全云。居士也不得草草(半点半拈)。士云。汝恁么称禅客。阎罗老子未放你在(点他情见)。全云居士作么生(果不识机)。士打云。眼见如盲。口说如哑(正令一截。注上逐句)。师别初问处。握雪便打(一起便截。免得葛藤)○(主意探竿。旨明大用)。总结(权衡在手)。

　　雪团打。雪团打。庞老机关没可把(开口便打。他纵机峻不能插手)。天上人间不自知。眼里耳里绝潇洒(内心外境。通是一真)。潇洒绝。碧眼胡僧难辨别(一真若空。言思无路)。

　　僧问洞山。寒暑到来如何回避(就偏问正)。山云。何不向无寒暑处去(就偏指正)。僧云如何是无寒暑处(就正问正)。山云。寒时寒杀阇黎。热时热杀阇黎(见逐其正。复指其偏)○(主意正偏互换。旨明左右无拘)。总结(不住二边)。

　　垂手还同万仞崖(垂手不居正位。万仞不住偏方)。正偏何必在安排(随缘应用。自然恰好)。琉璃古殿照明月。忍俊韩獹空上阶(不领大旨。只逐其句。举例点罚)。

　　禾山垂语云。习学谓之闻(出口入耳)。绝学谓之邻(沉空滞寂)。过此二者是为真过(不落有无。方明本分)。僧云如何是真过(因便一追)。山云解打鼓(恐滞一见故指平实)。僧云如何是真谛(非一切法)。山云解打鼓。僧云。即心即佛即不问。如何是非心非佛(拈一放一)。山云解打鼓。僧云向上人来如何接(尊贵中人如何提携)。山云解打鼓○(主意拈转话头。旨明无有意路)。总结(直下明宗)。

　　一拽石。二搬土。拨机须是千钧弩。象骨老师曾辊毬(三处须是太用皆在孤危。举例令看)。争似禾山解打鼓(不似禾山用得平实)。报君知。莫莽卤。甜者甜兮苦者苦(告报诸方不得瞒盰。孤危平实须要两段。分明则可)。

　　僧问赵州。万法归一。一归何处(编僻)。州云。我在青州作领布衫重七斤(当央直指)○(主意明宗。旨明绝待)。总结(信手拈来)。

　　编辟曾挨老古锥。七斤衫重几人知(问是编僻。答处绝情)。如今抛掷西湖里。下载清风付与谁(编僻之问。平实之家答。彻底掀翻。名曰下载)。

　　镜清问僧门外什么声(探竿)。僧云雨滴声(实供)。清云。众生颠倒。迷己逐物(点逐其句)。僧云和尚作么生(迷己反追)。清云。洎不迷己(合得不迷)。僧云洎不迷己意旨如何(展转生疑)。清云出身犹可易。脱体道应难(逐句则易。撒手则难)○(主意遇物明宗。旨明句里呈机)。总结(权衡在手)。

　　虚堂雨滴声。作者难酬对(若作雨声。逐物迷己。不作雨声。又无摸𢱢。故曰难酬)。若谓曾入流。依前还不会(若作入流忘所。依旧迷己逐物)。会不会。南山北山转霶霈(双举令看南山北山。且道是雨声是入流)。

　　僧问云门。如何是法身(请益)。门云六不收(当央直指)○(主意明宗。旨明绝待)。总结(信手拈来)。

　　一二三。四五六。碧眼胡僧数不足(盖无意路。佛祖难言)。少林谩道付神光(不须言付)。卷衣又说归天竺(不必言归)。天竺茫茫无处寻。夜来却对乳峰宿(且道不在诸方。你看乳峰谁宿)。

　　王太傅入招庆煎茶。朗上座与明昭把铫。朗翻却茶铫(责来频烦)。太傅见问。上座。茶炉下是什么(就事一追)。朗云捧炉神(只知呈机。不知失智)。傅云。既是捧炉神。为什么翻却茶铫(一点二探)。朗云。仕官千日。失在一朝(点他失事罢职)。傅拂袖便去(责他搜短)。昭云。朗上座吃却招庆饭。却去江外野榸(不行本分。独忤他人)。朗云上座作么生(反追其见)。昭云非人得其便(如此下语。反惹人怪)。师云。当时踏倒茶炉(如此行令。谁敢当锋)○(主意违宗失旨。旨明惹火烧身)。总结(不守本分)。

　　来问若成风(太傅之巧)。应机非善巧(朗之迷宗)。可悲独眼龙。曾未呈牙爪(满瓶不响)。牙爪开。生云雷。逆水之波经几回(雪老自夸。踏炉之机无敢当堵)。

　　三圣问雪峰。透网金鳞未审以何为食(借事呈解。出过凡圣以何为道)。峰云待汝出网来即向汝道(就见一陷。反追求趣)。圣云。一千五百人善知识。话头也不识(法窟爪牙。当央一点)。峰云老僧住持事繁(不辨贤愚。退已一陷)○(主意互换。旨明心幸)。总结(作家相见)。

　　透网金鳞。休云滞水(出过佛祖。无不自在)。摇乾荡坤。振鬣摆尾。千尺鲸喷洪浪飞。一声雷震清飙起(三圣如鲸变化。雪峰如雷相送)。清飙起天上。人间知几几(二人之妙。世非有比)。

　　僧问云门。如何是尘尘三昧(请益)。门云。钵里饭。桶里水(函盖相应)○(主意直下明宗。旨明无有意路)。总结(信手拈来)。

　　钵里饭。桶里水。多口阿师难下嘴(注上之奇。通身是口不能分诉)。北斗南星位不殊(一一当然。悉无动转)。白浪滔天平地起(悉滞定量。所以又破。忽乃颠拈倒用。你却又作么生)。拟不拟。止不止。个个无裈长者子(欲行不能行。欲止不能止。又如无裈小女。更去人前驰骋)。

　　焭绝老人天奇直注雪窦和尚颂古上
卍新纂续藏经第 67 册 No. 1302 茕绝老人天奇直注雪窦显和尚颂古


　　焭绝老人天奇直注雪窦显和尚颂古下

　　金台慈仁沙门性福编集

　　古杭菩昙禅寺净深重梓

　　雪峰住庵。二僧来拜。峰见。两手托门放身出云。是什么(当央直示。恐蹉再提)。僧云是什么(失见误问)。峰低头归庵(全提向上)。僧到岩头。头问什么处来(就事藏峰)。僧云岭南来(具实)。头云曾到雪峰么(不见来历。所以再勘)。僧云曾到(同前)。头云有何言句(细辨来源)。僧举前话(依旧不达)。他道什么(审其始终)。僧云他无语低头归庵(只知供款。不知着贼)。头云噫(叹峰不遇知音。点僧当面蹉过)。我当初悔不向他道末后句。若向他道。天下人不柰雪老何(隔身傍注)。僧至夏末再举前话请益(始终未决)。头云何不早问(贼打不妨)。僧云未敢容易(实供)。头云。雪峰与我同条生。不与我同条死(隔身点罚)。要识末后句。只这是(竭力提持)○(主意当央直示。旨明句里藏机)。总结(不遇知音)。

　　末后句。为君说(举前引后)。明暗双双底时节(雪老低头。岩头批判。内外不失其机。句中理事通融。故曰双双)。同条生也共相知(相知明同)。不同条死还殊绝(殊绝暗异)。还殊绝。黄头碧眼须甄别(暗中既异。不得粗心。任是佛祖。也要辨别)。南北东西归去来。夜深同看千岩雪(夜是暗。雪是明。正当此时。四海咸来。你看谁明谁暗)。

　　僧问赵州。久响石桥。到来只见略彴(借事验主。眇视赵州)。州云。汝只见略彴。不见石桥(就见反追。深识来风)。僧云如何是石桥(就机验机)。州云度驴度马(当央直指)○(主意主宾互换。旨明无有意路)。总结(心幸)。

　　孤危不立道方高(诸方孤危。此老平实)。入海还须钓巨鳌(大海不钓其虾。大智不为小德)。堪笑同时灌溪老。解云劈箭也徒劳(用处一般。争奈尖新)。

　　马祖与百丈行。见野鸭飞过。祖云是什么(就物明宗)。丈云野鸭子(实供)。祖云什么处去也(前之已蹉。后之复提)。丈云飞过去也(依旧不达)。祖扭丈鼻。丈作痛声。祖云何曾飞去(大用急提)○(主意随缘令人。旨明就事明宗)。总结(老婆心切)。

　　野鸭子。知何许(审其下落)。马祖见来相共语(遇物令归。免陷偏方)。话尽山云海月情。依前不会还飞去(尽情两次。依旧不会)。欲飞去。却把住(恐逐外物。故扭其鼻)。道道(活处垂钓)。

　　云门问僧。近离甚处(常理)。僧云西禅(同上)。门云西禅有何言句(探竿)。僧展两手(呈机验主)。门打一掌(一截二验)。僧云某有话在(一拈二辨)。门展两手(劈筈夺窝)。僧无语(伎俩已尽)。门便打(正令全提)○(主意就身打劫。旨明全提正令)。总结(权衡在手)。

　　虎头虎尾一时收(前后两打)。凛凛威风四百州(正令一行。十方坐断)。却问不知何太险(只知展手夺机。不知有险)。师云放过一着(雪窦不[怡-台+(廿/?)]。点他二人不顾前后)。

　　道吾与渐源一家吊慰。源拍棺云。生耶死耶(就事请益)。吾云。生耶不道。死耶不道(就机直指)。源云为甚不道(可惜错会)。吾云不道不道(始终不改)。回至中途。源云。快与某道。不道打和尚去(自昧反怪)。吾云。打即任打。道即不道(尽心尽力。无能分解)。源便打(瞎打屈受)。道吾迁化。源至石霜举前话。霜云。生耶不道。死耶不道(当央直提)。源云为甚不道(似见不见。故又复追)。霜云不道不道(要他直领。所以不那)。源方有省(始见全提)。一日将锹于法堂上东边过西西边过东(呈机求注)。霜云作什么(探竿在手)。源云觅先师灵骨(影草随身)。霜云。洪波浩渺。白浪滔天。觅什么先师灵骨(恐执孤危。以活拈死)。师着语云。苍天苍天(一截二拈)。源云正好着力(正好用心)。霜云。一物也无。着什么力(恐执平实。以死拈活)。源持锹便行(截断二边。独明向上)。太原孚云。先师灵骨犹在(不立一法。正□灵骨)○(主意以机呈机。旨明就窝打免)。总结(不落阶级)。

　　兔马有角(劫外彻于今时)。牛羊无角(今时彻于劫外)。绝毫绝牦(不容一法)。如山如岳(全机独露四句。只明道吾答处)。黄金灵骨今犹在。白浪滔天何处着(石霜太原一并拈出)。无处着(恐后滞无。故拈令看)。只履西归曾失却(达磨葬于熊耳。葱岭独露。且问诸人是生耶是死耶)。

　　良禅客问钦山。一镞破三关时如何(借事呈解)。山云放出关中主看(就见拶见)。良云与么则知过必改(以见首见)。山云更待何时(见首就逼)。良云好箭放不着所在。便出(一拈二点)。山云阇黎且来(见其勉强。不免招回)。良回首(失其主张)。山云。一镞破三关且止(不用夸功)。试与钦山发箭看(我作其主。你是射看)。良拟议(情封于物现成不知)。山打七棒云。且听这汉疑三十年(法窟爪牙)○(主意见机而作。旨明搀旗夺鼓)。总结(权衡在手)。

　　与君放出关中主。放箭之徒莫莽卤(山乃风行草偃。良公太煞粗心)。取个眼兮耳必聋。舍个耳兮目双瞽(见沉取舍。放失来机)。可怜一镞破三关(空担虚名)。的的分明箭后路(现成空缺。叹其无眼)。君不见。玄沙有言兮。大丈夫。先天为心祖(要识主中之主。须明空劫已前。方能不落。心镜圣凡)。

　　僧问赵州。至道无难。唯嫌拣择。如何是不拣择(心幸辩主)。州云。天上天下唯我独尊(全身指注)。僧云此又是拣择(逐句反追)。州。云田库奴(当央一点)。什么处是拣择(急处一提)。僧无语(情封于物)○(主意句里呈机。旨明尽力提持)。总结(权衡在手)。

　　似海之深。如山之固(幽深如海。坚固如山)。蚊虻弄空里猛风。蝼蚁撼于铁柱(州如猛风铁柱。僧如蚊虻蝼蚁)。拣兮择兮。当轩布鼓(末后急提。如鼓当央)。

　　僧问赵州。至道无难。唯嫌拣择。是时人窠窟否(心幸验主)。州云。曾有人问我。直得五年分诉不下(隔身点罚)○(主意拈情。旨明爪牙)。总结(言思无路)。

　　象王颦呻。狮子哮吼(自在无畏)。无味之谈。塞断人口(注十绝待)。南北东西。乌飞免走(雪窦呈机)。

　　僧问赵州。至道无难。唯嫌拣择。才有语言是拣择。和尚如何为人(心幸验主)。州云。何不引尽此语(就身套他)。僧云某只念到这里(输己陷人)。州云。只这至道无难。唯嫌拣择(以见遣见)○(主意红绵套索。旨明法窟爪牙)。总结(权衡在手)。

　　水洒不着。风吹不入(一切不到)。虎步龙行(州之全威)。鬼号神泣(僧之悲愁)。头长三尺知是谁。相对无言独足立(举古例今。傍通大用)。

　　云门以拄杖示众云。拄杖子化为龙。吞却乾坤去了。山河大地什么处得来(契理于心。外相何有)○(主意理非外物。旨明垂钓为人)。总结(心境不二)。

　　拄杖子。吞乾坤。徒说桃花浪奔(法本是心何必言悟。杖本是龙何必言化)。烧尾者不在拏云㸕雾(不须夸化)。曝腮者何必丧胆忘魂(不须言点)。拈了也(拈了二边)。闻不闻(知不知也)。直须洒洒落落(不住化点自然干净)。休更纷纷纭纭(若逐化点便遭困苦)。七十二棒且轻恕(执语可恕)。一百五十难放君(若又迷闷。更加倍打)。师蓦拈拄杖下座。大众一时走散(雪窦全提大用。大众当机辜负)。

　　风穴垂语云。若立一尘家国兴盛(纤尘不立一性圆明)。不立一尘家国丧亡(机尽情忘杳无依倚)。师拈拄杖云。还有同生同死底衲僧么(未有得者。我与你立)○(主意垂钓。旨明无住)。总结(大功不宰)。

　　野老从教不展眉。且图家国立雄基(去妄明真)。谋臣猛将今何在。万里清风只自知(独得无共)。

　　云门垂语云。乾坤之内。宇宙之间(明其依报)。中有一宝。秘在形山(宝隐在身)。拈灯笼来佛殿里。将三门来灯笼上(恐乃情解。今故直指)○(主意明宗。旨明拈情)。总结(破权显实)。

　　看看。古岸何人把钓竿(急看是谁)。云冉冉。水漫漫(先指其人恐执本体。今示平实)。明月芦花君自看(明月非芦花。形山非六宝。应须着眼自看)。

　　南泉一日两堂争猫。泉提起猫云。道得即不斩(全机垂钓)。众无对(不妨截断)。泉斩猫为两段(凡圣不存)○(主意直下明宗。旨明正令全提)。总结(截断是非)。

　　两堂俱是杜禅和。拨动烟尘不奈何(有名无实)。赖得南泉能举令。一刀两段任偏颇(正令一截)。

　　南泉举问赵州(疏通前旨)。州脱鞋戴出(亲呈大用)。泉云子在救得猫儿(出身赏德)○(主意垂钓。旨明大用)。总结(父子唱和)。

　　公案圆来问赵州。长安城里任闲游(美德无拘)。草鞋头戴无人会。归到家山即便休(合心便罢)。

　　外道问佛。不问有言。不问无言(双截验主)。世尊良久(当央直示)。外道赞叹云。世尊大慈。开我迷云。令我得入(有无如云。良久如日。故呈其悟)。外道去后。阿难问佛。外道有何所证而言得入(决疑故审)。佛云。如世良马。见鞭而行(外道之俊如马见鞭)○(主意就机一指。旨明当央直示)。总结(见兔放鹰)。

　　机轮曾未转。转必两头走(一迷本心便逐两头)。明镜忽当台。当下分妍丑(良久如镜。有无自分)。妍丑分兮迷云开。慈门何处生尘埃(有无一分。佛慈自见)。因思良马窥鞭影。千里追风唤得回(因思外道之俊。故示阿难之慈)。唤得回。鸣指三下(责前戒后。免隋大功)。

　　僧问大龙。色身败坏。如何是坚固法身(去妄明真)。龙云。山花开似锦。涧水湛如蓝(当央直指)○(主意拈转话头。旨明平实绝待)。总结(问正答偏)。

　　问曾不知。答还不会(问以劫外。不知劫外。答以今时。不会今时)。月冷风高。古岩寒桧(雪老自呈)。堪笑路逢达道人。不将语默对(不犯动静。当央直指)。手把白玉鞭。骊珠尽击碎(法身如珠。答处如鞭)。不击碎。增瑕类(若不打破。便执为奇)。国有宪章。三千条罪(违法损身。执功失位)。

　　云门垂语云。古佛与露柱相交。是第几机(佛喻性。柱喻形。性形相交。且道是谁)。自代云。南山起云。北山下雨(当央直指)○(主意垂钓。旨明绝待)。总结(不存玄解)。

　　南山云。北山雨。四七二三面相睹(会得上机。佛祖皆见)。新罗国里曾上堂。大唐国里未打鼓(新罗明格外。大唐明本地。只要活泼。不可定桩)。苦中乐。乐中苦。谁道黄金如粪土(苦乐须混。金粪两辨。休把古佛而为露柱)。

　　岩头问僧什么处来(常情)。僧云西京来(亦同)。头云黄巢过后收得剑么(就事藏锋)。僧云收得(逐句妄答)。岩引颈近前云㘞(一呈二验)。僧云师头落也(只见他落。不知自落)。头大笑(点他昧己。反责他人)。僧到雪峰。峰问什么处来。僧云岩头(问答同前)。峰云有何言句(审其来由)。僧举前话。峰打三十趁出(光前绝后)○(主意就事明宗。旨明大用现前)。总结(藏锋陷虎)。

　　黄巢过后曾收剑。大笑还应作者知(此剑此笑。作者方知)。三十山藤且轻恕(峰处吃打。又且可恕)。得便宜是落便宜(引颈大笑。只道得了便宜。不知全失便宜)。

　　梁武帝请傅大士讲经。士于座上挥案一下下座(大用全提)。帝愕然(惊怖)。志公问。陛下还会么(见蹉急提)。帝云不会(具供)。公云大士讲经竟(不免注上)○(主意当央直指。旨明大用全彰)。总结(正令绝待)。

　　不向双林寄此身。却来梁土惹埃尘(言不守分却来讲经)。当时不得志公老。也是恓恓去国人(不是志公扶持。亦同达摩出国)。

　　仰山问三圣汝名什么(探竿)。圣云慧寂(劈筈夺窝)。山云慧寂是我(收机反验)。圣云我名慧然(一呈二收)。仰山大笑(一呈二赏)○(主意收放交互。旨明就身打劫)。总结(作家相见)。

　　双收双放若为宗(擒纵杀活。二俱作家)。骑虎由来要绝功(善如骑虎。各各无伤)。笑罢不知何处去(杳无踪迹)。只应千古动悲风(如此之才。可为榜样)。

　　南泉归宗麻谷去拜忠国师。泉于地上画一圆相云。道得即去(暗机为验)。宗坐于圆相(坐皆报化。当央直示)。谷作女拜(曲为今时。大用亲呈)。泉云。与么则不去(既具如此。何往他希)。宗云是何心幸(一点一拈。前后相违)○(主意探竿。旨明大用)。总结(作家相见)。

　　由基箭射猿。绕树何太直(问如猿。答如箭。二人并中其的)。千个与万个。是谁曾中的(作者须多。不如二老)。相呼相唤归去来。曹溪路上休登陟(尽古尽今。不过如此)。复云。曹溪路坦平。为甚休登陟(雪老垂钓)。

　　百丈问沩山。并却咽喉唇吻作么生道(锁口探㧞)。山云却请和尚道(以见拶见)。丈云。不辞向汝道。已后丧我儿孙(一推二拈)○(主意探㧞。旨明返掷)。总结(以机遣机)。

　　却请和尚道。虎头生角出荒草(不逐言句。如虎出草)。十洲春尽花凋残(百年一春。须奇非比)。珊瑚树林日杲杲(山夺师机。还问于师。如珊瑚树夺日之光。返照于日)。

　　百丈问五峰。并却咽喉唇吻作么生道。峰云和尚也须并却(以见截见)。丈云无人处斫额望汝(一赏一罚)○(主意探㧞。旨明直截)。总结(劈筈夺窝)。

　　和尚也并却。龙蛇阵上看谋略(如临大阵。以将杀将)。令人长忆李将军。万里天边飞一鹗(问如飞鹗。答如神箭。言不放空)。

　　百丈问云岩。并却咽喉唇吻作么生道。岩云和尚有也未(逐句违令)。丈云丧我儿孙(当头一点)○(主意探㧞。旨明失互)。总结(见不离位)。

　　和尚也有未。金毛狮子不踞地(只知逐句。不能返掷)。两两三三旧路行。大雄山下空弹指(见不超群。弹指空叹)。

　　僧问马祖。离四句。绝百非(有句．无句．非有非无句．非非有非非无句。四句一离。百非自绝)。请师直指西来意(心幸验主)。祖云。我今日劳倦不能为汝说(全机直指。不妨盖覆)。问取智藏去(推恶去己)。僧问藏。藏云何不问和尚(照用同时)。僧云和尚教来问(具供)。藏云。我今日头痛不能为汝说。问取海兄去(非父不生其子)。僧问海。海云我到这里不会(只知尽法。不管无民)。僧举马祖。祖云。藏头白。海头黑(当央直示)○(主意直指。旨明绝待)。总结(权衡在手)。

　　藏头白。海头黑。明眼衲僧会不得(句中无味)。马驹踏杀天下人。临济未是白拈贼(不留踪迹。临济未及)。离四句。绝百非。天上人间只我知(离句绝非。何有共知)。

　　金牛和尚每至斋时。自将饭桶僧堂前作舞。呵呵大笑云。菩萨子吃饭来(大用全提)。师云。虽然如此。金牛不是好心(恐落机境辜负金牛。故乃拈之)。僧问长庆。古人道。菩萨子吃饭来。意旨如何(疑问)。庆云。大似因斋庆赞(照用同时)○(主意垂钓。旨明大川)。总结(作家唱和)。

　　白云影里笑呵呵。两手持来分付他(当央分付)。若是金毛狮子子。三千里外见誵讹(未举先知)。

　　僧问大光。长庆道。因斋庆赞。是如何(请决其疑)。光作舞(大用亲呈)。僧拜(投他知见)。光云见个什么便拜(审他见处)。僧作舞(果逐机境)。光云这野狐精(一点二拈)○(主意拈情。旨明大用)。总结(权衡在手)。

　　前箭犹轻后箭深(作舞是前箭。野狐是后箭)。谁云黄叶是黄金(执叶失金。执功失位)。曹溪波浪如相似。无限平人被陆沉(若在情识。诚陷天真)。

　　盐官一日唤侍者。与我过犀牛扇子来(言中有响)。者云扇子破也(见供)。官云。扇子既破。还我犀牛儿来(法空追人)。者无对(忙然失所)。投子云。不辞将出。恐头角不全(有性无相。故曰不全)。师云。我要不全底头角(我正要性)。石霜云。若还和尚即无也(与你我无)。师云。犀牛儿犹在(知在莫昧)。资福𦘕一圆相。于中书一牛字(大用全彰)。师云。适来为甚不将出(怪不应时)。保福云。和尚年尊。别请人好(颠懂难侍)。师云。可惜劳而无功(反恩为仇)○(主意就事明宗。旨明句里呈机)。总结(作家唱和)。

　　犀牛扇子用多时。问着元来总不知(凡圣皆具。自昧绝知)。无限(诸老)清风(扇子)与头角(犀牛)。尽同云雨去难追(如云若雨。一去难追)。复云。若要清风再复头角重生。今请禅客各下一语。问云。扇子既破。还我犀牛儿来(垂钓)。僧出云。大众参堂去(拈前截后)。师喝云。抛钩钓鲲鲸。钓得个虾䗫。便下座(法窟爪牙。末后拂迹)。

　　世尊一日升座(当央直示)。文殊白槌云(大用惊众)。谛观法王法。法王法如是(尽情注解)。世尊下座(见殊漏泄。不免拂迹)○(主意直示。旨明大用)。总结(师资唱和)。

　　列圣丛中作者知(唯佛与佛乃能知之)。法王法令不如斯(若是作者。未举先知)。会中若有仙陀客。何必文殊下一槌(于今若有英灵。何用白槌颂古)。

　　僧从定州到乌臼。臼云定州法道何似这里(探竿)。僧云不别(影草)。臼云若不别。更转彼中去。便打(一拈二截)。僧云。棒头有眼。不得草草打人(一点二拈)。臼云。今日打着一个。又打三下(据令而拈)。僧便出(见机严峻。不免回互)。臼云屈棒元来有人吃在(一呼二点)。僧转云。争奈杓柄在和尚手里(一尊二遣)。臼云。汝要。山僧与汝(红绵套索)。僧夺臼棒打臼三下(以令行令)。臼云屈棒屈棒(输己陷人)。僧云有人吃在(就见一遣)。臼云草草打着个汉(见俊深赏)。僧礼拜(点他自夸)。臼云却与么去(拈他劣见)。僧大笑(深赏作家)而出。臼云。消得与么。消得与么(拈他不消如此卖弄)○(主意主宾互换。旨明作家相见)。总结(皆有权衡)。

　　呼则易。遣则难(纵而能夺。收而能放。二俱作家。所以深赏)。互换机锋仔细看(更令后人可看其妙)。劫石固来犹可坏。沧溟深处亦须干(劫石尚坏。沧海可干。此行难得)。乌臼老。乌臼老。几何般(能放能收。忽宾忽主)。与他杓柄太无端(佛祖权冲。善及平分)。

　　丹霞问僧甚处来。僧云山下来(问答皆实)。霞云吃饭了也未(未辨再审)。僧云吃了(具供)。霞云。将饭与汝吃底人。还具眼么(须是审他十分爪牙)。僧无语(忙然绝所)。长庆问保福。将饭与人吃。报恩有分。因甚不具眼(借机验机)。福云。施者受者。二俱瞎汉(双截双拈)。庆云。尽其机来。还成瞎否(尽令而行。又作么生)。福云道我瞎得么(尽情说了我还瞎否。现成公案可惜错认)○(主意探竿在手。旨明欺瞒做贼)。总结(二胜二负)。

　　尽机不成瞎。按牛头吃草(责他情见。有陷后人)。四七二三诸祖师。宝器持来成过咎(一切佛祖皆是直指。不以本分岂不坏法)。过咎深。无处寻。天上人间被陆沉(既昧大旨。无不遭陷)。

　　僧问云门。如何是超佛越祖之谈(请益)。门云糊饼(当央直指)○(主意拈转话头。旨明无有意路)。总结(直下明宗)。

　　超谈禅客问偏多。缝罅披离见也么(只知要超佛祖。不知打作两截)。糊饼𡎺来犹不住。至今天下有誵讹(当缝一𡎺。又不浑沦。故曰誵讹)。

　　古有十六开士随僧沐浴。忽悟水因(触水而悟)。诸禅德。作么生会。他妙触宣明。成佛子住(令人着眼。身境俱绝。一道清孤。各住佛地)。也须七穿八穴始得(若住清孤堕于大功。直须撒手始无拘系)○(主意引教破情。旨明就路还家)。总结(大功不宰)。

　　了事衲僧消一个。长连床上展脚卧(大了底人只消一个。何必用多)。梦中曾说悟圆通。香水洗来蓦面唾(若执我悟圆通。依旧作梦。似这般人只好蓦脸唾)。

　　僧问投子。一切声是佛声(心幸)。子云是(陷虎之机)。僧云和尚莫𡱰沸碗鸣声(自屎不臭。一点一拈)。子便打(正令全提)。又问。粗言及细语。皆归第一义(只知验人不知人验)。子云是(卖身套他)。僧云唤和尚作头驴得么(同前)。子便打(同前)○(主意输己陷人。旨明大用全提)。总结(权衡在手)。

　　投子投子。机轮无阻(应用甚活)。放一得二。同彼同此(一个是字。前后无空)。可怜无限弄潮人。毕竟还落潮中死(僧陷投子反被子打。如弄潮人还死潮中)。忽然活。百川倒流闹聒聒(雪老出脱这僧若然得活。投子十分太险)。

　　僧问赵州和尚。初生孩子。还具六识也无(请益)。州云急水上打毬子(水急不存。一物喻上)。复问投子。急水上打毬子意旨如何(沉疑再决)。子云念念不停流(双注前法)○(主意正案傍提。旨明句里呈机)。总结(入就藏锋)。

　　六识无功伸一问(六根浑然故曰无功)。作家相共辩来端(赵州投子二俱作家)。茫茫急水打毬子。落处不停谁解看(不存一物谁人解看)。

　　僧问药山。平田浅草尘鹿成群。如何射得尘中主(借事验主)。山云看箭(以见用见)。僧放身便倒(见机而作)。山云侍者拖出(以见遣见)。僧便走(逐句行机)。山云弄泥团汉有什么限(法窟爪牙。据款结案)。师拈云。三步虽活。五步须死(前不构村。后不迭店。终不剿绝)○(主意见机而作。旨明搀旗夺鼓)。总结(权衡在手)。

　　尘中尘。君看取(令人着眼)。下一箭。走三步(未出绻缋)。五步若活。成群趁虎(若解番身。谁敢当锋)。正眼从来付猎人(大手宗师须还药山)。师高声云。看箭(末后垂钓)。

　　维摩诘问文殊师利。何等是菩萨入不二法门(探竿)。殊云。如我意者。于一切法无言无说(言语不通)。无示无识(示识不及)。离诸问答(问答皆离)。是为入不二法门(以无遣有。一切扫荡)。于是文殊问维摩。我等各自说已(三十二士各说法已)。仁者当说。何等是菩萨入不二法门(返请其佳)。师曰。维摩道什么(恐逐良久。急处一提)。复云。勘破了也(点破默然。拈其不露)○(主意探竿。旨明向上)。总结(递相演扬)。

　　咄(大用全提)。这维摩老(尽力一提)。悲生空懊恼(雪老深叹。不遇知音)。卧疾毗耶离。全身太枯槁(示其微疾。不存一见)。七佛祖师来。一室且频扫(除去所有。接待文殊)。请问不二门。当时便靠倒(众皆有言。当央默示)。不靠倒。金毛狮子无处讨(非是靠倒。佛祖到此亦不能言)。

　　僧到桐峰庵主处便问。者里忽逢大虫。又作么生(借事藏锋)。主作虎声(以机示机)。僧作怕势(就见行见)。主大笑(赏其知音)。僧云这老贼(拈上之见)。主云争奈老僧何(一夸二验)。僧休去(推恶离己)。师云。是则是。两个恶贼只解掩耳偷铃(点他解放不解收)○(主意见机而作。旨明遇物明宗)。总结(随缘应用)。

　　见之不取。思之千里(不行正令。只打葛藤)。好个斑斑。爪牙未备(二俱雏儿)。君不见。大雄山下忽相逢。落落声光皆振地(师资作家。举例令看)。大丈夫。见也无。收虎尾兮捋虎须(拈起令看。如此擒纵始是作家)。

　　云门垂语云。人人尽有光明在。看时不见暗昏昏。作么生是诸人光明(皆有灵光。因何不见)。自代云。厨库三门(恐陷竿头。故示刹尘)。又云。好事不如无(恐执平常。复再拈之)○(主意当央直指。旨明不落二边)。总结(老婆心切)。

　　自照列孤明。为君通一线(是境皆显。我又重示)。花谢树无影。看时谁不见(以无拈有。恐执大功)。见不见。倒骑牛兮入佛殿(以有拈无。恐执大功)。

　　云门示众云。药病相治。尽大地是药。那个是自己(若作药病。那是自己)○(主意破惑。旨明垂钓)。总结(拈情)。

　　尽大地是药。古今何大错(古今作药。古今大错)。闭门不造车。通途自寥廓(妄生穿凿终是死见。若不穿凿自然开豁)。错错(此乃拈无)。鼻孔辽天亦穿却(不落有无亦非作家。何故。不解入𨞬垂手)。

　　玄沙示众云。诸方老宿尽道利生接物。忽有三种病人来。作么生接(迷己逐物。颠倒难接)。患盲者。拈槌竖拂他又不见(对面亲呈。空示如瞎)。患聋者。语言三昧他又不闻(开示显扬。空说如聋)。患哑者。教他说又说不得(风月盈怀。空具如哑)。且道作么生接(审众如何)。若接此人不得。佛法无有灵验(非干佛法。自无手段)。僧请益云门。门云汝礼拜着(风行草偃)。僧礼拜起(所旨不辨)。门以拄杖挃(当央直呈)。僧退后(依然不辨)。门云汝不患盲(当头直点)。复唤近前来(急处一提)。僧近前(听旨不辨)。门云汝不患聋(当头直点)。乃云还会么(急处一提)。僧云不会(直供)。门云汝不患哑(当头一点)。其僧于此有省(方达全机。非说可及)○(主意垂钓为人。旨明当央直示)。总结(权衡在手)。

　　盲聋喑哑。杳绝机宜(向上一着。根境不到)。天上天下(该罗六道)。堪笑堪悲(笑他盲者不盲。悲他不哑却哑)。离朱不辩正色(百步能见秋毫。于此正是瞎汉)。师旷岂识玄丝(隔山闻蚁。争闻于此。正是聋人)。争如独坐虚窗下。叶落花开自有时(理本自然岂消安排。雪老自夸高超二子)。复云还会么(我已说了你还会么)。无孔铁锤(你既不会。何异铁锤)。

　　云岩问道吾。大悲菩萨用许多手眼作么(疑经之言)。吾云如人夜中背手摸枕子(手上无眼。深夜识枕)。岩云我会也(悟理非根)。吾云汝作么生会(审他见处)。岩云遍身是手眼(浑然一理更无有杂)。吾云。道即太煞道。只道得八成(悟则甚的。又在大功)。岩云师兄作么生(恐有不谛。故求深进)。吾云通身是手眼(就机一拈。以见遣见)○(主意隔身傍注。旨明浑然不二)。总结(老婆心切)。

　　遍身是。通身是。拈来犹教十万里(此言诸方妄认。及至临时无践)。展翅鹏腾六合云。抟风鼓荡四溟水(道吾提处。如金翅鸟劈海取龙)。是何埃垲兮忽生。那个毫𨤲兮未止(云岩悟处。似埃忽生如毫未止)。君不见。网珠垂范影重重(周遍含容一多无碍。自然之道岂用造作)。棒头手眼从何起(即今棒喝。你看却从何处发现)。咄。

　　僧问智门。如何是般若体(请益)。门云蚌含明月(当央直指)。僧云如何是般若用。门云兔子怀胎(问答同前)○(主意明宗。旨是绝待)。总结(坐断两头)。

　　一片虚痴绝谓情(体绝言思)。人天从此见空生(举例令看。莫守孤危。免执大功。于此注破)。蚌含玄兔深深意。曾与禅家作战争(空生又困孤危。不知智门平实)。

　　楞严经云。吾不见时。何不见吾不见之处(我不见物。何不见我不见物处)。若见不见。自然非彼不见之相(见我不见物处。此见非对物有。见非物有。离物存见)。若不见吾不见之地。自然非物。云何非汝(见我不见之地。自然无见。见问无迹。不汝而谁)○(主意直明向上。旨明双离物见)。总结(人境俱夺)。

　　全象全牛翳不殊(全象全见象有。全牛全见牛无。有无之见皆是眼中之翳)。从来作者共名摸(古今之人未出有无)。如今要见黄头老。刹刹尘尘在半途(不住有无。刹尘见佛亦是今时。故曰半途)。

　　长庆云。宁说阿罗汉有三毒(出三界。了分段之生死。贪真嗔妄。贪嗔不了曰痴)。不说如来有二种语(一切诸法无非直指)。不道如来无语。只是如来无二种语(不道无有指示。只是无别指示)。保福云。作么生是如来语(深见其情故又探之)。庆云聋人争得闻(点他不晓)。福云情知你向第二门头道(看透心肝。说出骨髓)。庆云作么生是如来语(屈己从人)。福云吃茶去(当央一截。法窟爪牙)○(主意深竿在手。旨明一递一刮)。总结(作家相见)。

　　头兮第一第二。卧龙不鉴止水(第一第二皆是死水)。无处有月波澄(有月无龙名之死水)。有处无风浪起(有龙无月名之活水。若是活人不逐死句)。棱禅客。棱禅客。三月禹门遭点额(长庆任是作家。也遭保福一点)。

　　赵州示众三转语○(主意举妄明真。旨明了性非要)。总结(不落二边)。

　　泥经不度水。神光照天地(上标下柱)。立雪如未休。何人不雕伪(光未见祖妄生穿凿。见祖方悟心非外得)。金佛不度炉。人来访紫胡(同前)。牌中数个字。清风何处无(前示其体。今示其用。若然会得。天下横行)。木佛不度火。常思破灶堕(同前)。杖子忽击着。方知辜负我(一体一用皆是今时。忽然脱落本来尊贵)。

　　金刚经云。若为人轻贱。是人先世罪业应堕恶道。以今世人轻贱故(迷己从缘。十界皆为轻贱)。先世罪业则为消灭(忽悟天真。何事不毕)○(主意举权明实。旨明幻尽觉圆)。总结(直下明宗)。

　　明珠在掌。有功者赏(人人具有。忽悟名赏)。胡汉不来。全无伎俩(达性得珠。对缘应现。机绝功忘。凡圣不通)。伎俩既无。波旬失途。瞿昙瞿昙。识我也无(莫道波旬佛祖不见)。复云。勘破了也(点执尊贵。意在垂手)。

　　天平依和尚参西院常云。莫道会佛法。觅个举话头人也无(夸他有禅。所以驰骋)。一日院见召云从依(照用并行)。平举头(忙然失所)。院云错(钩锥在手)。平行三两步(十分犹豫)。院云错(法窟爪牙)。平近前(依旧不达)。院云适来这两错。是西院错上座错(深入虎穴)。平云从依错(可惜逐句)。院云错(太煞威严)。平休去(强作主宰)。院云且在这里过夏。共上座商量这两错(仁义之慈)。平当时便行(只知不受笼罩。不知穿却鼻孔)。后住院谓众云。我当初行脚时。被业风吹到思明长老处。连下两错。更留我过夏。共我商量。我不道恁么时错。发足南方去时。早错了也(诉前之短。呈今之长)○(主意拽回鼻孔。旨明直下明宗)。总结(老婆心切)。

　　禅家流。爱轻薄(打草惊蛇)。满肚参来用不着(天平自夸饱参。西院点破无用)。堪悲堪笑天平老。却谓当初悔行脚(悲他无言。笑他空会)。错错。西院清风顿销铄(会得这两错。二老家风一时冰消瓦解)。复云。忽有个衲僧出云。错(起前征后)。雪窦错何似天平错(钩垂四海)。

　　肃宗帝问忠国师。如何是十身调御(请益)。师云。檀越踏毗卢顶上行(梵谓毗卢。此云法身)。帝云不会(直供)。师云。莫认自己清净法身(一拈二注)○(主意拈情。旨明向上)。总结(老婆心切)。

　　一国之师亦强名(法身不认。何存国师)。南阳独许振佳声(天下少并)。大唐扶得真天子。曾踏毗卢顶上行(扶持圣主。不执法身)。铁锤击碎黄金骨。天地之间更何物(法身一绝。更有什么)。三千刹海夜澄澄。不知谁入苍龙窟(须然绝点纯清。不知谁能到此)。

　　僧问巴陵。如何是吹毛剑(借事藏锋)。陵云。珊瑚枝枝撑着月(当央直指)○(主意拈转话头。旨明直截言思)。总结(信手拈来)。

　　要平不平(有体无用如弱者受强之欺凌。僧问在实际。巴陵答处将用分付。如路㧞剑相助。免受强者之辱。故曰要平不平)。大巧若扡(须是两手分付。几个全身担荷。抚琴与聋。岂不成拙)。或指或掌。倚天照雪(若然会得。随缘泛应。得大自在。无不锋利)。大冶兮磨砻不下。良工兮拂拭未歇(此剑天生。本非造作。良工大冶徒劳拂拭)。别别(既非造作。必不同诸。高着眼看。是何道理)。珊瑚枝枝撑着月(尽情吐露。切忌商量)。

　　焭绝老人天奇直注雪窦显和尚颂古下(终)
