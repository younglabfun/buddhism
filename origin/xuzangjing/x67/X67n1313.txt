卍新纂续藏经第 67 册 No. 1313 青州百问


　　No. 1313-A 青州百问序

　　夫禅分五派。本乎出自一源。教列三乘。大底终归一法。利生接物。若洪钟随扣而腾声。遇缘即宗。犹大鉴对形而现影。是以高低普应。妍丑齐分。须令入圣超凡。必使识心见性。恭惟
青州法祖大师提纲振领。鼎新曹洞之宗。运智兴悲。弥䨱儿孙之[痾-可+(企-止+(套-大))]。

　　师一日厌居京邑。退隐山林。聚十方僧。束三条篾。每向室中勘验。皆明格外良规。用一对无孔窍钳锤。出百只没意头符券。三世诸佛未免再铸同函钥匙。六代祖师更须重经大冶炉鞴。言言有据。字字无虚。烁破瞎衲子眼睛。扭转杜禅和鼻孔。偏圆互换。玉线金针不易穿。主伴交参。银山铁壁应难透。或夺或纵。或放或收。或立一尘。或隳大地。盖忽忽出自心上。皆一一置作问端。虽闻流布。未甚光扬。往往丛林不知名者。多矣。憧憧筹室透斯语者。鲜焉。既弗让天衣．晦堂．圆通底蕴之奇可。盥手焚香再拜。薰毫而为之颂。噫。知我罪我。其惟此书乎。

　　林泉野衲从伦序

　　No. 1313

　　青州百问

　　中都大万寿禅寺辩和尚问

　　唐慈云十身禅寺觉和尚答

　　燕京报恩禅寺林泉老人颂

　　华亭生生道人梓

　　问。声前荐得。落在今时。句后承当。迷头认影。作么生是空劫已前自己。

　　答。半夜石人无影像。纵横谁辨往来源。

　　颂。大地山河瑞像全。丙丁求火又重宣。红炉点雪非情谓。碧岫沧浪绝妙玄。缘木取鱼终错矣。刻舟求剑必徒然。骅骝一自窥鞭影。忍俊追风过九天。

　　问。虚空问万象。万象答虚空。且道甚么人证据。

　　答。六耳不同谋。

　　颂。万象虚空不惜眉。分明问答报君知。须弥俯首非全诺。还似疏山半肯时。参饱客。莫狐疑。休待文殊下一椎。

　　问。暂时不在。如同死人。且道在甚么处。

　　答。东西南北。

　　颂。毫忽之差。红尘汩没。至理一言。夺胎换骨。知不知。休恍惚。夜来兔角逞神通。击碎多年山鬼窟。

　　问。门里出身易。身里出门难。如何是身里出门底人。

　　答。吕大后。

　　颂。觌面分明仔细看。风流禅客莫颟顸。个中本自无难易。刚被时人立易难。

　　问。从天降下则贫寒。从地涌出则富贵。既是从天降下。为甚么却贫寒。

　　答。甲乙丙丁。

　　颂。贫富须知祇在人。乾坤那更有疏亲。随家丰俭元平等。獘服华房各任真。

　　问。尽大地是个解脱门。把手拽不入。且道过在师。过在学人。

　　答。子承父业。

　　颂。推不出。拽不入。解脱门开无处立。师资过犯总弥天。悔也应知追不及。追不及。入水还曾脚不湿。

　　问。山河大地无纤毫过患。犹是转身句。且道转了后如何。

　　答。舌头在口里。

　　颂。拽尾灵龟。拟忘其迹。其迹弗忘。翻成劳役。万丈悬崖撒手时。脚跟点地无移易。无移易。昨夜东风满四维。晓来顿觉花狼藉。

　　问。不见一法。犹是半提。作么生是全提底道理。

　　答。石马骤千山。

　　颂。陕府铁牛赤骨立。芒绳掣断应难觅。昆仑山上震雷音。大似一声春霹雳。水草之余无所知。却来江岸听羌笛。

　　问。灵山四十九年。未尝道着一字。少室九年面壁。行行分明。还信得及么。

　　答。文不加点。

　　颂。谈而不谈。听而不听。玉洁冰清。星衡藻镜。全诺兮辜负己灵。半肯兮埋没先圣。明眼禅和仔细参。莫随狂解招三病。

　　问。䟦难陀龙王无耳善听。且道是甚么人为他说。

　　答。张三李四。

　　颂。舜若多神失却口。䟦难陁龙居其右。再三再四乞玄言。不免为渠垂只手。

　　问。以泥洗泥即不问。以水洗水时若何。

　　答。黄河入海流。

　　颂。水洗水。法幢高建超前轨。可怜一片老婆心。漏泄玄关亲切旨。祇这是活句。休同死句参。鹧鸪啼在深花里。

　　问。吃饭忘其饥。力充忘其饱。作么生是力充底人。

　　答。巨灵抬手无多子。分破华山千万重。

　　颂。跛挈痿羸软弱侬。遍身红烂卧荆丛。眉棱拟举如山重。我道斯人力最充。

　　问。一透龙门云外路。莫作黄河点额鱼。未审龙门在甚么处。

　　答。洪波浩渺。白浪滔天。

　　颂。目断平林与翠岑。千岩万壑晓云深。雷惊三级桃花浪。葛杖陶梭俊不禁。高着眼。莫粗心。此回蹉过实难寻。

　　问。打破大唐国。觅个不会佛法底人不得。设使觅得。堪作何用。

　　答。观音妙智力。能救世间苦。

　　颂。量材受职。是得非得。迥出规模。高超绳墨。大唐国内寻将来。且教屋里闲噇食。

　　问。三千大千界。无刹不现身。为甚么十方游历遍。不见佛行踪。

　　答。此去西天十万里。

　　颂。普眼当时觅普贤。目睛犹若隐云烟。方知觌面相逢处。好本元来天下传。

　　问。二边纯莫立。中道不须安。且道甚么处相见。得个端的。

　　答。鼻孔大头垂。

　　颂。佛殿行廊两夹间。不妨稽首拜师颜。德云面目周沙界。莫讶别峰绝仰攀。

　　问。有口赞不尽。无言心自明。是则裂破虚空。不是则鬼家活计。上人端的处。道将一句来。

　　答。不道。不道。

　　颂。凫短鹤长。松直棘曲。李白桃红。山青水绿。与么酬酢。千足万足。禅房一枕黑甜余。方信无由容宠辱。

　　问。古人道。一切不为。佛也不作。未审作个甚么。

　　答。阐提汉。

　　颂。古洞云深下脚难。转身独步入长安。五湖四海皆曾到。八水三川已遍观。有意气时添意气。得盘桓处且盘桓。圣情凡解俱截断。蝇利蜗名总不干。

　　问。回途转位。直须戴角披毛。唤作畜生。得么。

　　答。饥餐渴饮。

　　颂。兀兀无知水牯牛。优游终不混常流。拖犁拽杷闲终日。未审何时是彻头。逼拶处。莫轻酬。沩山书字深深意。浩浩名闻四百州。

　　问。若见诸相非相。则见如来。汝一切时中甚么处归依。

　　答。心不负人。

　　颂。眼中拨尽黄金屑。调御十身犹屈节。不识人嫌强露颜。那堪仰峤还饶舌。横按镆鎁。伤龟恕鳖。几个禅流。皮下有血。

　　问。维摩一默。未出化门。目击道存。颟顸佛性。洒落一句作么生道。

　　答。六六三十六。

　　颂。跳出离微语默关。横身物外任安闲。从他杓柄谈长短。但看山尖月一弯。洒落句。本非悭。恐随流水到人间。

　　问。我是他非。他是我非。唯之与阿。相去几何。

　　答。海阔山遥。

　　颂。是非海里安身。得失林中着脚。这般一等禅和。不妨有些作略。拟询相去几何。别日为渠斟酌。

　　问。阇王杀父。圆悟无生。善星出家。为甚么生陷地狱。

　　答。据款结案。

　　颂。爱恶俱忘。圣凡截断。地狱天堂。犹窥苇管。迷悟情尘不立时。自然心地常平坦。

　　问。路逢达道人。不将语默对。且道如何见得浅和深。

　　答。贱避贵。少避老。

　　颂。携手相将过海东。浅深难昧把梢翁。鹧鸪声里桃花绽。谁效灵云继祖风。

　　问。作是思惟时。十方佛皆现。而今思惟也。佛在甚么处。

　　答。顶上无螺髻。

　　颂。捏目生华。迷头认影。净地撒沙。平田掘井。根境识三。不劳驰骋。妙相本自圆成。莫学胭脂涂瘿。

　　问。若人识得心。大地无寸土。即今山河大地是有是无。

　　答。江南塞北。

　　颂。有无俱坐断。独露一山河。人境元非二。心尘不隔多。但能高着眼。何用动干戈。击碎疑团还罄快。莫教平地起风波。

　　问。背觉合尘即不问。背尘合觉是若何。

　　答。劈腹剜心。

　　颂。尘寰终日竟忙忙。那事元来总不妨。举步傥能离向背。更无岐路泣亡羊。

　　问。未达境唯心。起种种分别。达境唯心已。分别即不生。过关底道将一句来。

　　答。柳绿花红。

　　颂。懵憧无知。总不记得。一镞辽空。万机顿息。文殊不二门。维摩酬一默。牢看向上关。照顾白拈贼。走遍江南并塞北。

　　问。少林九年。垂一则语。直至如今。诸方詀举。未审诸人作么生举。

　　答。徒劳侧耳。

　　颂。退步应须自决。莫便亡锋结舌。若也莽卤颟顸。亏杀神光立雪。别。别。勿谓达磨无法可说。自是阇黎弄巧成拙。

　　问。不用扬眉瞬目。竖拂敲床。勿涉离微。甚处相见。

　　答。气急杀人。

　　颂。大地非宽。微尘非窄。觌面相呈。撞头磕额。拟议不知。拦腮便掴。全提正令总权衡。万里清风匝地生。

　　问。水鸟树林皆悉念佛念法。且道案山与主山说个甚么法。

　　答。谛听。谛听。

　　颂。切忌追求。徒劳采摭。竺法兰陁。未尝翻译。谛听谛听兮不辨金鍮。如是如是兮难分玉石。越凡情。绝朕迹。十寸应知为一尺。

　　问。四十九年无不尽。为甚么末后拈花始道传。

　　答。怜儿不觉丑。

　　颂。瞿昙平昔忒多罗。铺席开张不柰何。末后拈花折倒处。洎乎笑杀老头陁。阿呵呵。会也么。几缕断霞横雪岳。一钩残月挂烟萝。

　　问。丝悬绿水。浮定有无之意。且道为人在甚么处。

　　答。移舟谙水势。

　　颂。微风信止浪痕平。短棹飘飘一叶轻。月钩云饵沉寒水。钓得金鳞始称情。参禅客。参禅客。莫待龙门遭点额。

　　问。云从龙。风从虎。且道仰山拄杖从个甚么。

　　答。一棒一条痕。

　　颂。云从龙。风从虎。仰山柱杖从雷雨。佛祖瞻之丧胆魂。德山见也忘区宇。杜禅和。休莽卤。若非收得返魂香。争散来挝涂毒鼓。

　　问。直得不恁么来者。犹是儿孙事。如何是向上人。

　　答。半夜乌鸡雪里啼。

　　颂。瑞霭祥烟起凤城。玉楼金殿月华明。祇闻阖国传皇化。到了终须不得名。

　　问。情生智隔从来事。息念忘缘又落空。如何得相应去。

　　答。珍重。

　　颂。击碎疑团便好休。何须又被有无收。欲令于是明真意。云自高飞水自流。

　　问。牛头横说竖说。不知有向上关捩子。如何是向上关捩子。

　　答。踏着便转。

　　颂。一拨灵机活鱍鱍。三贤十圣应难夺。个中关捩少人知。不必寻行缘本末。大用神通变化时。虎头虎尾同时捋。莫啾啾。休聒聒。德山棒兮临济喝。

　　问。行玄体妙。落在今时。究理穷源。关山万里。祇如未知有底人如何趣向。

　　答。床窄先卧。

　　颂。喑哑盲聋。疏狂愚鲁。百无所能。一无可取。是人多幸得如斯。鼠粪休将投。

　　鼎釜。

　　问。菩萨护生。犹戒草木。为甚么南泉一刀两段。

　　答。不妨疑着。

　　颂。斩猫芟蛇。大人境界。不解玄微。翻为捏怪。拍盲禅客细参详。妙用纵横看变态。

　　问。念念释迦出世。步步弥勒下生。为甚么拟心即错。动念即乖。

　　答。自倒自起。

　　颂。现在释迦。未来弥勒。今古恒存。何尝隐匿。拟心动念转迂回。为报禅流休费力。出是非。超语默。人间几个知恩德。

　　问。未离兜率。已降王宫。未出母胎。度人已毕是如何。

　　答。枉费草鞋钱。

　　颂。耆阇山里老瞿昙。不惜眉毛为指南。未出未离俱钝滞。垛根禅客切须参。

　　问。龙吟雾起。虎啸风生。且道是甚么人分上事。

　　答。玄沙元是谢三郎。

　　颂。虎啸龙吟。风清雾黑。不辨东西。难分南北。大悲千手运神通。擘破面门犹不识。何不识。黯黯乾坤如泼墨。

　　问。指南一路。智者知疏。瑞草无根。为甚么贤者不贵。

　　答。好事不如无。

　　颂。不贵知疏。俊哉奇伟。具眼阿师。人间几几。掣开金锁碎玄关。骑虎头兮捋虎尾。

　　问。三十年前寻剑客。为甚么一见桃花更不疑。

　　答。眼在面门前。

　　颂。已悟桃花乐有余。玄沙未保意何如。灵苗瑞草从滋茂。野父终须不肯锄。

　　问。钟鸣鼓响。无非观音入理之门。柏短松长。尽是毗卢一真境界。且如德山．临济是甚么家风。

　　答。两脚踏地。

　　颂。咄。棒头突出。冲○霄鹘。天眼龙睛不可窥。转身返入苍龙窟。雄雄七事用无穷。大辨从来还若讷。

　　问。依经解义。数比河沙。续焰联芳。稻麻竹苇。祇如佛祖未生前。还有佛法也无。

　　答。洎合恁么去。

　　颂。佛法有。释迦老子徒开口。佛法无。达磨尊者漫劳躯。五湖云水休狂解。粥罢应须洗钵盂。逆耳忠言如不信。铁围山里问文殊。

　　问。动容扬古路。不堕悄然机。且道那个有分。那个无分。

　　答。有功者赏。

　　颂。片云为雨下山头。润湿群萌遍九州。一概齐平无向背。荣枯何用苦搜求。

　　问。迷时千卷少。悟后一言多。且道悟了底人。如何履践。

　　答。行不出户。坐不当堂。

　　颂。迷悟端如眼里尘。衲僧一见便伤神。要知履践明白处。社饮村歌乐本真。

　　问。诸行无常。是生灭法。生灭灭已。寂灭为乐。恁么会得。还彻也未。

　　答。此义文长。

　　颂。彻与不彻。总未剿绝。曲为今时。证龟作鳖。踏遍丛林问遍人。了然无地容生灭。生灭求兮毕竟无。可怜特地舍全躯。得闻半偈虽忘楚。争免人言不丈夫。

　　问。古人讲得天花坠。石点头。因甚重来访祖师。

　　答。碧眼胡僧笑点头。

　　颂。事穷理变计多端。䟽钞焚烧许德山。一见龙潭成正觉。不妨袖手伴云闲。

　　问。山河无隔碍。圆明离识情。如何领会。

　　答。圆同太虚。无欠无余。

　　颂。识情隔碍两无端。领会应知下口难。般若谈空空不有。常啼何必卖心肝。

　　问。城东老母与佛同生。而不欲见佛。且道这婆子还有长处也无。

　　答。夜深方见把针人。

　　颂。公案浑成见也么。拟询长短。不知他衲僧鼻孔人难摸。独许城东强老婆。

　　问。世尊临般涅槃时。曼殊大士请佛再转法轮。世尊咄云。吾四十九年未尝道着一字。且如三乘十二分教自何而得。

　　答。如是我闻。

　　颂。灵鹫祖翁。拘尸罗灭。原始要终。无法可说。五教三乘谩度量。龙宫海藏空罗列。空罗列兮因何得。千眼大悲也不识。休不识。憨皮袋是真弥勒。

　　问。富楼那问佛。清净本然。云何忽生山河大地。莫道富楼那。且如瞿昙还知痛痒么。

　　答。将此身心奉尘刹。是则名为报佛恩。

　　颂。山河大地元清净。犹向瞿昙求毕竟。多少玄关僻执人。红尘堆里迷真性。

　　问。善财童子至妙高峰。七日觅德云比丘不得。后别峰相见。且道是德云否。

　　答。相识满天下。知心有几人。

　　颂。是不是。妙高峰顶难行履。具眼禅人仔细参。正偏兼到非离此。

　　问。岸如欲止先停棹。车若不行须打牛。如今打牛也。车行也未。

　　答。下载清风付与谁。

　　颂。好个沩山水牯牛。群灵般运了无休。方知羊鹿闲家具。古佛场中不肯收。行也未。为君酬。过后如何曾借问。他云平地两条沟。

　　问。了了常知故。言之不可及。为甚么洪音震地。聩者不闻。

　　答。穿过髑髅。

　　颂。个中若会不闻闻。晓了观音第一门。眼睫眉毛俱解听。何劳洪韵震乾坤。

　　问。钓尽江波。金鳞始遇。且道甚么处相见。

　　答。负命者上钩。

　　颂。离却磻溪与华亭。不从钩线得长鲸。烟波万顷乘清兴。肯学空舟载月明。

　　问。为一大事因缘故。出现于世。如何是一大因缘。

　　答。止止不须说。

　　颂。大事因缘。群心仰慕。东土西天。徒劳指注。玉兔怀胎兮深隐紫微。昆仑举步兮高超云露。

　　问。二祖礼拜了。依位而立。初祖云。汝得吾髓。且道祖师还道尽也未。

　　答。却请和尚道。

　　颂。三拜毕。依位立。便云得髓令承袭。两桂芬芳直至今。五花烂熳盈都邑。端的处。未为难。尽不尽兮君自看。

　　问。夜半正明。天晓不露。为甚么道黑白未分前犹是正中偏。

　　答。石女画娥眉。

　　颂。空劫威音外。壶天不夜时。岭头云吐月。海内岛衔曦。半暗半明唯半露。无私照烛不萌枝。

　　问。不披毛。不戴角。异类回途事若何。

　　答。十字街头。

　　颂。露地白牛角不全。转身独步下层巅。饥餐渴饮无余事。月一风前骨仑眠。

　　问。一言道断处。千古意分明。为甚么高峰顶上有一人不肯在。

　　答。长安虽乐。

　　颂。千古虽非在一言。斯人不肯更无端。高峰顶上犹闲管。足见居尘量不宽。

　　问。白鹭下田千点雪。黄莺上树一枝花。且道是境不是。

　　答。鸟衔花落碧岩前。

　　颂。不贵语亲。秪图眼正。妍丑高低。难谩宝镜。法灯拟议已输机。今日禅流看性命。

　　问。寒山逢拾得。拍手笑呵呵。未审笑个甚么。

　　答。饥嗔饱喜。

　　颂。寒山拾得笑呵呵。目击心存会也么。此意分明非委曲。更休特地觅誵讹。

　　问。宾中辨主即不问。主中之主事何如。

　　答。观音顶上弥陀佛。

　　颂。主中主。玉宇天颜栖紫府。丹墀月浸影沉沉。彩云无限遮廊庑。信不通。音亦绝。底事分明谁敢说。

　　问。唯此一事实。余二即非真。如何是真实底事。

　　答。踏着秤锤硬似铁。

　　颂。三脚蜘蛛飞上天。遍参先圣与先贤。忽然撞着须弥柱。倒跨昆仑驾铁船。

　　问。达磨逢梁武。摩腾遇汉明。是则不隔纤毫。不是则两重公案。上人参学眼在甚么处。

　　答。日里看山。

　　颂。宗教分梁汉。佳声震玉京。是非从此出。得失自兹生。雨过山添翠。云开目倍明。空花元不有。何必怪双睛。

　　问。猿抱子归青嶂后。鸟衔花落碧岩前。且道是甚么人语。

　　答。言不该典。非君子之所谈。

　　颂。至理一言。不劳分栋。输他夹山。疑杀法眼。错商量。有何眼。莫学徐六空担板。

　　问。研穷至理。以悟为则。为甚么祖师道不怕迷。祇怕悟。

　　答。跣足履春冰。

　　颂。迷也何忧。悟也何怕。水月空花。从他变化。吹毛照雪倚天寒。杀活权衡独柄霸。

　　问。有语不得道。无言鬼也嗔。且道意旨如何。

　　答。舌头无骨。

　　颂。岩松庭桧影萧条。叫月玄猿恨未消。清韵连霄酬谷响。痴心犹自笑鹪鹩。

　　问。有佛处不得住。无佛处急走过。且道衲僧家甚么处安身立命。

　　答。紧俏草鞋。

　　颂。瘦筇挑月入红尘。不必择居卜立身。有佛处同无佛处。赵州何用苦劳神。

　　问。祖师道。见处不从眼见。闻处不从耳闻。灵云．香严正眼在甚么处。

　　答。眉毛下。

　　颂。闻似不闻。见如不见。木竹桃花。乾坤普遍。心中双眼顿圆明。六一俱亡无不见。闪电光中仔细时。何劳耳目生疲倦。

　　问。断弦续不得。为甚么千古响泠泠。

　　答。罕遇知音。

　　颂。我道知音一个无。知音纵有待何如。乾闼婆奏头陀舞。习气元来果未除。

　　问。圆明了知。不因心念。未审从甚么处念。

　　答。分明记取。

　　颂。觉照圆明绝念时。更无一物可堪为。四臣喝退忘依所。云倚西山月落迟。

　　问。虽得六销。犹未忘一。忘一之后。功归何所。

　　答。冬去寒食一百五。

　　颂。荒陂猎犬趁羚羊。踪迹无余得校量。毕竟元勋成底事。茙葵倾侧奉朝阳。

　　问。色见声求俱是妄。问君那个是如来。

　　答。明眼人难谩。

　　颂。干屎橛。云门指出灵山月。一道光含四百州。痴儿何必重相谒。色见声求不契时。达磨半夜辞梁阙。

　　问。悟则言言般若。迷时句句疮疣。为甚么祖师道。悟之一字直须吐却。

　　答。心空及第归。

　　颂。吐不出。咽不入。迷悟情怀谁敢立。智炬煌煌照大千。白毫光里绝阶级。

　　问。情忘识尽归真谛。为甚么绝点纯清阶下人。

　　答。祇见锥头利。

　　颂。白圭无玷。不足为贵。圆珠不穴。何可言纯。相如有智兮还成钝滞。罔象无心兮孰为因循。岂知李杜苏黄辈。花酒丛中饱看春。

　　问。自心起信。还信自心。且道信后如何行履。

　　答。运水般柴。

　　颂。河里失钱河里捷。不须更买孙宾卜。忽然获得便流通。顷刻遍达诸耳目。耳目达。无阻隔。纵横妙用赍商客。

　　问。坐脱立亡犹未彻。石霜消息事如何。

　　答。苍天。苍天。

　　颂。枯木花开。冷灰豆爆。石霜一宗。几乎寂寞。侍者忒惯丛林。首座未尝行脚。东风忽尔遍坤维。点检人间错不错。遍地桃花红灼灼。

　　问。祖师道。知有底人。直须向异类中行。祇如不知有底人。向甚么处行履。

　　答。花衬马蹄香。

　　颂。忽忆南泉水牯牛。溪头溪尾自优游。牧童睡稳芒绳断。明月孤圆万里秋。

　　问。古人道。若论此事。直须似镜常明。为甚么道打破镜来与汝相见。

　　答。丑妇扬眉。

　　颂。成坏根源不可疑。休从照胆定良规。本来面目常相见。何用区区手拨眉。

　　问。离心意识参。出凡圣路学。祇如到这里。参见阿谁。学个甚么。

　　答。相识还如不相识。

　　颂。饥时吃饭。寒时着衣。无法可说。无师可依。震威一喝聋三日。[翟*支]瞎双睛息万机。

　　问。不落因果。堕野狐身。不昧因果。脱野狐身。且道落昧二字是同是别。

　　答。春兰秋菊。

　　颂。通身遍身。何必不必。具眼阿师。试分得失。雷同兮采花成蜜。无别兮割汁为漆。实实雨过。寒蝉鸣唧唧。

　　问。绝后重苏。方始欺君不得。作么生是重苏底人。

　　答。作么。作么。

　　颂。名遂功成撒手行。回途复妙几人能。退身三步参详去。不会休争鬼眼精。

　　问。脱却笼头卸角䭾底人。向甚么处安排。

　　答。可上可下。

　　颂。明窗静几。莫厌萧疏。笼头角䭾。不索驱除。妥妥帖帖。无欠无余。横眠侧卧。一任卷舒。

　　问。祖师道。一念回机。便同本得。回机一句作么生道。

　　答。更无一物献尊堂。

　　颂。休云迦叶富。莫讶释迦悭。月逐波沉海。云随雁过山。不居生死宅。那住有无关。若昧回机路。难逃作野犴。

　　问。叶落归根。来时无口。未审祖师那里得这个消息来。

　　答。无言童子暗嗟吁。

　　颂。霜天云际没宾鸿。风卷平林万树空。向晚凭楼闲放目。难将有限趁无穷。

　　问。古人云。有道者得。无心者通。为甚么道无心犹隔一重关。

　　答。弹指三下。

　　颂。𠘶泰兴衰。情忘转隔。得返红衢。还迷紫陌。脚跟线断了无拘。方信名为云水客。

　　问。古人道。修证则不无。染污则不可。作么生唤作染污。

　　答。含血噀人。

　　颂。万里晴空。片云点破。一翳不生。九鸟自堕。除去见闻觉知。并却行住坐卧。冰清玉洁总如如。莫道精严无一个。

　　问。不用求真。唯须息见。祇如诸见如何息得。

　　答。眼里无筋一世贫。

　　颂。诸见息。平田未免生荆棘。荆棘林中得自由。方能透得黄金国。个中真妄本无殊。为报禅人休费力。

　　问。古人道。有一人常不吃饭不道饥。有一人终日吃饭不道饱。且道是一人。是二人。

　　答。难兄难弟。

　　颂。饥不饥。饱不饱。无欠无余非善巧。鼻孔昂藏模𢱢难。谩云壮若双垂瓜。是一人。是二人。屈指从头数不真。

　　问。得鱼必假筌。得兔必假罤。不假筌罤。还得也无。

　　答。收来放去。

　　颂。恢恢天网疏非漏。水陆生灵难以透。点额华鲸更不移。桂宫白兔仍依旧。遇明时。当晓昼。吕尚从今莫下钩。成汤自此休秋狩。

　　问。德山棒如雨点。临济喝似雷奔。且道那个最亲切。

　　答。南地竹兮北地木。

　　颂。拱密威严。全施号令。无劣无优。无偏无正。具眼兮针芥相投。拟心兮圣凡难并。当机棒喝没人情。十圣三贤应乞命。

　　问。百尺竿头须进步。十方世界现全身。且道百尺竿头如何进步。

　　答。险。

　　颂。踢倒须弥。踏翻大地。左右逢源。纵横无累。分身百亿兮至化绵绵。撒手悬崖兮灵机异异。

　　问。情存向背。见处偏枯。且道仰山拂子是偏是正。

　　答。信手拈来。

　　颂。玉线金针半夜穿。鼻微芒细巧相联。从来妙用离情见。须信灵山有秘传。

　　问。曹山云。诸方尽把格则语。何不与他道却。且道如何为他道则是。

　　答。逢人不得错举。

　　颂。法不离心。波即是水。拟涉诠量。是非锋起。古格分明举似伊。桃红李白蔷薇紫。

　　问。龙牙云。待石乌龟解语即向汝道。且道那个是石乌龟。

　　答。九宫八卦。

　　颂。石乌龟。分付汝。劈腹剜心无险阻。茫茫天下杜禅和。慎勿从今休错举。

　　问。德山云。我宗无语句。实无一法与人。且道德山还尽善也未。

　　答。驷不及舌。

　　颂。云出岫兮无心。月印江兮非意。直饶云月如然。也是一场特地。举身踏转上头关。应笑维摩垂不二。鹫岭举一花。少林开五叶。西干布芬芳。东土光炜炸。五派各奔流。一言成胜捷。正偏能参差。祖代相承接。玉马骤青霄。泥牛驾舟楫。苍梧凤不栖。古殿谁肯蹑。撒手旧途中。主宾那交涉。饭肚饱齁齁。枕高安帖帖。绿水绿潺潺。青山青叠叠。

　　青州百问(终)
