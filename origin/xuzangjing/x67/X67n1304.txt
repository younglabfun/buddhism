卍新纂续藏经第 67 册 No. 1304 林泉老人评唱丹霞淳禅师颂古虚堂集


　　No. 1304-A 虚堂录序

　　空劫前时。有无手人。入无影林。采无根树。向圆觉伽蓝。依光明藏。布戒定慧之柱础。架体相用之栋梁。以解脱为门。运法空为座。号曰虚堂。我林泉老师而居也。于禅天之末见丹霞弄影。即色明心不免指空话空。横说竖说要到亲切处。俾听之者日益时习廓达灵明者矣。

　　元贞元年秋九月奉训大夫姜端礼撰

　　虚堂集目录卷第一一青原阶级(参学)二石头曹溪(对机)三药山坐次(禅定)四船子夹山(舟楫)五椑树洞山(参学)六沙弥住庵(雨雪)七道吾五峰(对机)八洞山廊幕(姓名)九云岩巾瓶(香灯)十南泉异类(省访)十一夹山示境(人境)十二夹山不会(门户)十三夹山上堂(示众)十四夹山拨尘(佛祖)十五石霜触目(瓶锡)十六渐源持锹(迁化)十七洞山初秋(解结)十八洞山大事(服饰)卷第二十九洞山鸟道(桥路)二十神山过桥(桥路)二十一洛浦淘金(珍宝)二十二洛浦祖意(祖教)二十三洛浦供养(佛祖)二十四蛤溪相看(省访)二十五洛浦一毫(飞走)二十六洛浦佛法(问法)二十七洛浦归乡(省访)二十八洛浦祖教(祖教)二十九韶山礼拜(礼拜)三十韶山家风(家风)三十一黄山米价(粮食)三十二上蓝本分(对机)三十三四禅入井(桥路)卷第三三十四海胡行道(大道)三十五天盖浴室(沐浴)三十六九峰有言(佛祖)三十七九峰相传(佛祖)三十八九峰侍者(迁化)三十九大光达磨(佛祖)四十强德上座(牛鹿)四十一文殊僧繇(真像)四十二凤翔石柱(人境)四十三僧问曹山(宾主)四十四曹辞洞山(游山)四十五甚物㝡贵(猫犬)四十六枯木花开(花果)四十七疏山寿塔(塔庙)四十八云居上堂(示众)四十九青林迳往(兔蛇)卷第四五十二鼠侵藤(飞走)五十一白水声色(示众)五十二白马法身(法身)五十三九峰举一(示众)五十四天童应用(心眼)五十五清净行者(经教)五十六北院牛头(佛祖)五十七青峰大事(对机)五十八木平一沤(舟楫)五十九潼泉相传(骨董)六十问百岩禅(禅定)六十一问百嵓道(大道)六十二问百岩教(经教)六十三泐潭碓捣(器用)六十四同安人师(佛祖)六十五谷山祖意(祖教)六十六白云深处(对机)六十七大岭清净(珍宝)六十八同安家风(家风)卷第五六十九依经解义(经教)七十问诸佛师(佛祖)七十一孤峰独宿(殿堂)七十二问本来心(心眼)七十三本来父母(省访)七十四西来的意(祖教)七十五阿育家风(家风)七十六四海晏清(对机)七十七非思量处(对机)七十八白眉㬠热(岁时)七十九透法身句(法身)八十石门家风(家风)卷第六八十一净众莲花(花果)八十二同安二机(对机)八十三广德言语(对机)八十四广德久负(镜扇)八十五广德波浪(舟楫)八十六云光作牛(牛鹿)八十七太原数家(斋粥)八十八梁山日用(对机)八十九梁山祖意(祖教)九十梁山空劫(法器)九十一大阳上堂(示众)九十二大阳家风(家风)九十三投子宗风(法属)九十四投子示众(飞走)九十五投子拈香(帝王)九十六天宁谁家(法属)九十七天宁夜半(对机)九十八天宁上堂(法身)九十九保寿上堂(杖笠)百三界唯心(示众)

　　虚堂集目录(终)

　　No. 1304

　　林泉老人评唱丹霞淳禅师颂古虚堂集卷一

　　后学性一阅

　　生生道人梓

　　第一则　青原阶级(参学)

　　示众云。有修有进索论高低。无证无为那消升降。只如行不出户坐不当堂者。甚处安排则是。

　　举青原思禅师问六祖大师。当何所务即得不落阶级(这边如稳当。那畔自相应)。祖云汝曾作什么来(深穷妙理细辨根源)。思云圣谛亦不为(犹有这个在)。祖云落何阶级(重重烹炼要识精金)。思云。圣谛尚不为。落何阶级(无皮毛不立。及尽圣凡情)。祖云。如是如是(真不掩伪。曲不藏直)。善自护持。吾当有偈(慈悲之故落草之谈)。心地含诸种(大无不包。小无不入)。普雨悉皆萌(是法平等。无有高下)。顿悟花情已(但得雪消去)。菩提果自成(自然春到来)。

　　师云。建化门中不无评品。实际理地宁有阶差。自始至末返本还源。不历僧祇而获法身者。自知顿渐超越奥妙玄极之理。六祖一日谓众曰。诸善知识。汝等各各净心听吾说法。汝等诸人自心是佛。更莫狐疑。外无一物而能建立。皆是本心生种种法。故经云。心生则种种法生。心灭则种种法灭。若欲成就种智。须达一相三昧．一行三昧。若于一切处而不住相。彼相中不生憎爱亦无取舍。不念利益成坏等事。安闲恬静虚融澹泊。此名一相三昧。若于一切处行住坐卧纯一直心。不动道场真成净土。名一行三昧。若人具二三昧。如地有种。能含藏长养成就其实。一相一行亦复如是。我今说法犹如时雨溥润大地。汝等佛性譬诸种子。遇兹沾洽悉得发生。承吾旨者决获菩提。依吾行者定证妙果。林泉道。莫怪老卢能处药。惯曾得效敢传方。达摩亦云。吾本来兹土。说法救迷情。林泉道。上代下世老婆心切。而况丹霞以绵绵密密隐隐难分处交加颂出。颂曰。

　　卓尔难将正眼窥(睥睨有分)。迥超今古类何齐(果见参差)。苔封古殿无人侍(玉宇深沉)。月锁苍梧凤不栖(争肯坐着)。

　　师云。彩云影里仙人现。手把红罗扇遮面。急须着眼看仙人。莫看仙人手中扇。有等饿眼禅和。贪观云外月。失却掌中珠。漫自逐句寻言。不务知根达本。况此不落阶级的人。磊磊落落雄雄堂堂。其机不可触。其锋不可当。用之则行。舍之则藏。活鱍鱍。转辘辘。虽是面门出入。无形影而难审其详。此其所以难将正眼莫可窥窬者欤。故临济嘱三圣云。吾迁化后。不得灭却吾正法眼藏。圣云争敢灭却和尚正法眼藏。济曰忽有人问汝作么生祗对。圣便喝。济曰谁知吾正法眼藏向这瞎驴边灭却。林泉道。谁知口苦心甜处。倒楔杷头兜豁伊。只如三圣与么喝。正法眼藏可窥不可窥。见彻见不彻。诸人试斫额看。其实此事自古及今比类难齐。言说不到若苔封古殿月锁苍梧。臣趑趄而莫侍尊严。凤戢翼而潜升霄汉。且道不堕功勋一句。合作么生道。圣凡情已尽。何用立阶梯。

　　第二则　石头曹溪(对机)

　　示众云。人无害虎心。虎无伤人意。回戈倒戟时。计稳能周备。未委乎谁具斯作略。

　　举石头迁禅师问青原云。和尚自离曹溪。甚时到此间(家富儿娇)。原云我却不知汝甚时离曹溪来(念彼观音力。还着于本人)。头云某甲不从曹溪来(赤讳白誺)。原云我已知汝来处了也(明眼人难谩)。头云。和尚幸是大人。且莫造次(啼哭样奉犹自可。烂泥隐刺更难甘)。

　　师云。南岳石头希迁禅师。初至吉州青原山静居寺参思禅师。思曰子何方来。迁云曹溪。曰将得甚么来。云未到曹溪亦不失。曰若恁么用去曹溪作甚么。云若不到争知不失。迁又云曹溪大师还识和尚不。曰汝今识吾不。云识又争能识得。曰众角虽多一麟足矣。迁又问。和尚自离曹溪。甚时至此间。曰我却不知汝早晚离曹溪。云希迁不从曹溪来。曰我已知汝来处了也。云和尚幸是大人且莫造次。林泉道。子细看来。虽似叉手骂丈母。其奈见与师齐减师半德。见过于师方堪传授。此亦父为子隐子为父隐。直在其中之别样也。非世智辩聦可定夺矣。其实来无所从去无所住。故经云。若有人言如来若来若去若坐若卧。是人不解我所说义。何以故。如来者无所从来亦无所去。故名如来。林泉道。如来禅。祖师禅。休争眉与镘。只是一文钱。更看丹霞别传消息。颂曰。

　　木人来问青霄路(指空话空)。玉女年尊似不闻(耳边风过)。携手相将归故国(同行无疏伴)。暮山岌岌锁重云(不教人见转风流)。

　　师云。竺土不传无字印。祇园刚道寄书来。当此之时。木人问路枉向青霄。谁敢临岐妄传消息。故年尊玉女听风柯而闻似不闻。齿缺泥牛耕月色而见如不见。无中唱出。信手拈来。击碎疑团。歌残狂解。所以教离心意识。参出凡圣路。学浅知浅见争免向舌上钻研。狭智狭闻宁不于言中采摭。此皆生死根本妄想端倪。古人慈悲太甚。行愿弘深。籍有言欲显无言。假无说要知真说。为垂只手方便提携。拟使初心殷勤趣向。虽暮山之岌岌五眼难窥。奈秋月之辉辉寸心不昧。锁重云漫教紧俏。滞玄关枉使因循。放开一线许商量。不惜双眉通秘诀。还相委悉么。妙体本来无处所。通身那更有踪由。

　　第三则　药山坐次(禅定)

　　示众云。行住坐卧无非妙用神通。语默离微总是法门佛事。直饶向空劫前承当。刬地索道未在未在。到这里还许开口么。

　　举药山惟俨禅师一日在石上坐次(脚力困时歇)。石头和尚见乃问云。在这里作甚么(老不歇心)。山云一物不为(引惹词讼)。头云恁么则闲坐也(克己复礼)。头云。汝道不为。不为个甚么(要识真金火里看)。山云千圣亦不识(许汝眼明)。石头因以偈赞曰。从来共住不知名(却最亲切)。任运相将祇么行(好客无疏伴)。自古上贤犹不识(懒儿攀伴)。造次凡流岂可明(勿谓秦无人)。

　　师云。澧州药山惟俨禅师。绛州韩氏子。年十七依潮阳西山慧照禅师出家。纳戒于衡岳希操律师。博通经论。严持戒律。一日自叹曰。大丈夫当离法自净。谁能屑屑事细行于布巾邪。首造石头之室。便问三乘十二分教某甲粗知。尝闻南方直指人心见性成佛。实未明了。伏望和尚慈悲指示。头曰。恁么也不得。不恁么也不得。恁么不恁么总不得。子作么生。师罔措。头曰。子因缘不在此。且往马大师处去。师禀命恭礼马祖仍伸前问。祖曰。我有时教伊扬眉瞬目。有时不教伊扬眉瞬目。有时扬眉瞬目者是。有时扬眉瞬目者不是。子作么生。师于言下契悟。便礼拜。祖曰你见甚么道理便礼拜。师曰某在石头处如蚊子上铁牛。祖曰。汝既如是。善自护持。侍奉三年。一日祖问。子近日见处作么生。师曰皮肤脱落尽破有一真实。祖曰。子之所得。可谓协于心体。布于四肢。既然如是。将三条篾束取肚皮住山去。师曰某甲又是何人敢言住山。祖曰。不然。未有常行而不住。常住而不行。欲益无所益。欲为无所为。宜作舟航。无住于此。师乃辞祖却返石头。一日在石上坐次。石头问曰在这里作甚么。林泉道。有甚不知。有甚不见。何必重重曲垂方便。山云。一物不为。已是堆山积岳。塞壑填沟。头曰恁么闲坐也。再三捞捷尽力提携。山云若闲坐即为也。灵利衲僧一拨便转。头曰。汝道不为。不为个甚么。端的为人为彻。杀人见血。山云千圣亦不识。到此之际任谁索。许具金刚眼。怎不教石头满口赞伊道。从来共住不知名。任运相将只么行。想这没面孔汉不近人情。自古上贤犹不识。造次凡流岂可明。据此父子缘熟师资道契。折么是谁看他不破。还知丹霞冷眼傍观处么。颂曰。

　　玄微及尽本翛然(果有这个在)。若为渠闲万八千(当机不让)。月印澄江鱼不见(可惜蹉过)。钓人何必更抛筌(枉劳心力)。

　　师云。了了了时无可了。玄玄玄处亦须呵。秦䟦陀禅师问生法师讲何经论。云大般若经。师曰作么生说色空义。云众微聚。曰色众微无自性曰空。师曰众微未聚时作甚么。生罔措。师又问别讲何经论。云大涅盘经。师曰如何说涅盘之义。云。涅而不生。盘而不灭。不生不灭故曰涅盘。师曰这个是如来涅盘。那个是法师涅盘。云。涅盘之义岂有二耶。某甲只如此。未审禅师如何说涅盘。师拈起如意曰还见么。云见。师曰见个甚么。云见禅师手中如意。师将如意掷于地曰见么。云见。曰见个甚么。云见禅师手中如意堕地。师斥曰。观公见解。未出常流。何得名喧宇宙。拂袖而去。其徒怀疑不已。乃追师扣问。我师说色空涅盘不契。未审禅师如何说色空义。曰不道汝师说得不是。汝师只说得果上色空。不会说得因中色空。其徒云。如何是因中色空。曰。一微空故众微空。众微空故一微空。一微空中无众微。众微空中无一微。林泉道。直饶及尽今时。未免狼藉遍地。虽本倏然。坐着即不可。此岂非相隔万八千也。月印澄江鱼全不见。钓人何必更欲抛筌。还知此意么。非智可知难可测。龙睛天眼觑无门。

　　第四则　船子夹山(舟楫)

　　示众云。有时恁么。羚羊挂角月沉西。有时不恁么。木马游春骏不羁。用行舍藏自由自在。知是何人。

　　举舡子诚禅师嘱夹山云。直须藏身处没踪迹(唆猫入枯井)。没踪迹处莫藏身(切忌瓮生根)。吾三十年在药山只明斯事(将谓忘却)。

　　师云。秀州华亭舡子德诚禅师。自传药山之道。唯好山水自适其意。故泛舟于华亭江上。因得此名。一日泊舡岸边闲坐。有官人问。如何是和尚日用事。师竖起桡子曰会么。云不会。曰棹拨清波金鳞罕遇。复有颂曰。有一鱼兮伟莫裁。混融包纳信奇哉。能变化。吐风雷。下线何曾钓得来。别人只看采芙。蓉香气长黏绕指风。两岸映。一舡红。何曾解染得虚空。问我生涯只是舡。子孙各自赌机缘。不由地。不由天。除却蓑衣无可传。与夹山相见机语。投子颂古中已载。兹不复云。相别之际遂嘱曰。汝向去直须藏身处没踪迹。没踪迹处莫藏身。可谓是未到无心须要到。既到无心无也休。端的若是脱洒衲僧。出住自知时节。孔子谓颜渊曰。用之则行舍之则藏。唯我与尔有是夫。此之用舍行藏与吾衲僧何啻天渊。本欲要伊于一切时中外不随应内不居空。这边那畔无可不可。故云吾三十年在药山只明斯事。是知依法作法要常念兹在兹。一片老婆心。千古为龟鉴。且道兼带一句。合作么生道。试看丹霞为伊颂出。颂曰。

　　白云槛外思悠哉(无心能出岫。有意伴孤鹤)。密密金刀剪不开(浑仑无缝罅)。幽洞不拘关锁意(去住自由)。纵横无系去还来(跋涉不易)。

　　师云。体空成事。任妄念而漂沉。不变随缘。守真心而寂灭。不有妙觉其孰能达斯理乎。况此白云摇曳碧落清明。槛外嵓前天涯海角。无心而出。应缘舒卷而济物无私。有感必通知时休沐而润泽有淮。随风浩荡映日飘飖。若垂天之翼悠悠漾漾者哉。犹事理之相兼。真俗之通贯。体用之双彰。境智之相半。绵绵密密雄雄堂堂。所以金刀剪不开也。既幽洞不拘关锁。想纵横必使优游。此寔近取诸身远取诸物。以喻本分事之不本分也。其或于此未明。独鹤有时常伴水。好云无事不离山。

　　第五则　椑树洞山(参学)

　　示众云。正按傍提。一句了然超百亿。左敲右击。片言可以越三千。不涉唇皮。谁能举似。

　　举椑树省禅师问洞山甚么处来(不劳勘)。山云亲近来(实头人难得)。树云。若是亲近。用动这两片皮作甚么(入草求人)。后曹山闻举乃云一子亲得(便宜不出当家)。

　　师举祖灯录云。宣州椑树慧省禅师。因洞山来参。树问来作甚么。山云来亲近和尚。树曰。若是亲近。用动这两片皮作么。山无对。林泉道。误入桃园。后曹山云一子亲得。此乃父为子隐子为父隐。直在其中。丹霞举处谓。问甚么处来。本是问作甚么来。答云亲近来。此岂非问答相应也。后又遗漏。山无对。此乃不见曹山道一子亲得之意。盖编录之不审也。况洞上宗风语忌十成。机贵回互。洞山无对。岂非向空劫以前承当。佛未出世时会得。曹山争肯证父攘羊。受责于仲尼。故云一子亲得。空王宝印岂假亲传。无缝伽黎何消密付。此师资道合犹参乎一。唯亦当以一贯之而称许者哉。还知么。胳膞到头难外屈。休云孙子不如儿。更看丹霞别般夸羡。颂曰。

　　从来父子不相离(天使其然)。石女何劳更问伊(多罗闲管)。昨夜寒岩无影木(根非生下土)。白云深处露横枝(叶不坠秋风)。

　　师云。非同世之君君臣臣父父子子。假以忠孝亲情以喻至道。曩劫以来与汝本来真如佛性妙觉明心无斯须而曾舍离。故云从来父子不相离。岂止椑树洞山同声相应同气相求者欤。故石女以无情无口之口虚心冷气倦审问伊。而复窃听。昨夜寒嵓无影古木向白云深处偶露横枝。若不解无中出有。争能达意外之玄。傥肯于劫外承当。更何必而今相见。还知不动唇皮道得处么。万籁把吾休失笑。我笑虚空舌更长。

　　第六则　沙弥住庵(雨雪)

　　示众云。告往知来不妨俏俊。心明意显没可思量。忽遇同风。莫有递相证据者么。

　　举高沙弥住庵。一日归来值雨(教休不肯休)。药山云甚么处来(不消诈问)。弥云窊里来(我岂不知)。山云可杀湿(便恁么来)。弥云不打这鼓笛(似有魂灵)。云嵓云。皮也无。打甚么鼓(承虚接响)。道吾云。鼓也无。打甚么皮(接响承虚)。山云一场好曲调(没孔笛逢毡拍板。阿谁肯助采声来)。

　　师云。澧州高沙弥。一日辞药山。山问甚么处去。弥云某甲在众有妨。且往路边卓个草庵。接待往来茶汤去。曰生死事大何不受戒去。云。知是般事便休。更唤甚么作戒。曰。汝既如是。不得离吾左右。时复与子相见。弥住庵后。一日归来值雨。山曰你来也。云是。曰可煞湿。云不打这鼓笛。云嵓云。皮也无。打甚么鼓。道吾云。鼓也无。打甚么皮。山曰今日大好一场曲调。此则公案与祖灯所载大同小异。大抵谈其神骏。略其玄黄。不足怪也。据药山恁么问。高沙弥与么答。佛事人情一时周足。更那堪云嵓道吾把火助热见义勇为。共垂只手着力扶持。比回爨弄几个能知。若非药山老汉。险不解合支离。所以道今日大好一场曲调。且看丹霞如何断和。颂曰。

　　偶尔垂言借问伊(谛听谛听善思念之)。知音争肯落今时(尘中能作主。化外自来宾)。胡家不犯宫商曲(细抹将来)。玉笛同将劫外吹(万籁有心闻不得。孤岩无耳却知音)。

　　师云。自佛祖以来莫不入廛垂手曲垂方便。物物头头明明了了指示于人。世尊一日示随色摩尼珠问五方天王曰。此珠作何色。时五方天王互说异色。世尊复藏珠入袖却台手曰此珠作何色。天王曰。佛手中无珠。何处有色。世尊叹曰。汝何迷倒之甚。吾将世珠示汝。便各强说有青黄赤白色。吾将真珠示之。便总不知。时五方天王悉皆悟道。林泉道。不因佛指示。洎乎错商量。曹溪六祖初自新州来参五祖。祖问曰汝自何来。云岭南。曰欲须何事。云唯求作佛。曰。岭南人无佛性。若为得佛。云。人有南北。佛性岂然。祖知是异人乃诃曰着槽厂去。遂礼足而退。林泉道。若不得流水。还应过别山。此岂非佛祖偶尔垂言借问伊处。古之今之本无两样。若是知音贤者。争肯于今时言句上钻研。识情内卜度。万派潮宗皆归性海。岂不快哉。况胡笳不犯宫商曲。非获耳根圆通何能知之也耶。赖遇药山父子。沙弥昆仲云嵓道吾共品玉笛。节拍相随。奏佳韵于千秋。遗清音于万古。还会么。不消频侧耳。何必怪双睛。

　　第七则　道吾五峰(对机)

　　示众云。真光不耀。至理难明。天眼龙睛且宜托后。舒手不见手时谁能辨的。

　　举道吾智禅师到五峰(登山不易)。峰问还识药山么(自来生面)。吾云不识(许伊眼明)。峰云为甚么不识(抑逼杀人)。吾云不识不识(头正尾正)。

　　师云。潭州道吾山宗智禅师。嗣药山。山一日上堂云。我有一句子。不曾说向人。师出曰相随来也。僧问药山。一句子如何说。山曰非言说。师曰早言说了也。及至到五峰。峰问还识药山老宿么。却云不识。此岂非赤讳白誺觌面相谩。达摩初见武帝。帝问如何是圣谛第一义。摩云廓然无圣。帝曰对朕者谁。摩云不识。且道与此不识是同是别。其实药山本来面目。圆同太虚无欠无余。非短长之可较量。非肥瘦之可品格。千光那照五眼难窥。设使瞻之在前。不觉忽焉在后。所以道吾赠个不识。可怪五峰赶贼要赶上。论实不论虚。再三勘验的礭催征。是他道吾不减一字。更添两字道不识不识。林泉道。苦瓠连根苦。甜瓜彻蒂甜。非唯作得主。更乃不食言。直饶及尽今时。未免遭人点检。颂曰。

　　白云深处路难通(举步落危途)。拟问踪由已涉功(诚哉是言也)。挂角羚羊无影迹(不许追寻)。从容还落正偏中(拟议之间长途万里)。

　　师云。大道广阔平坦纵横。可惜时人不来游履。得之者左右逢原。失之者孤危颠险。虽则情尘扑落识浪洿竭。真净界中不着边徼。恰似白云深处枯木嵓前。差路难通玄途谩进。故从贤者拟问端由。已涉功勋成尊贵堕。所以新丰云。向道莫去。归来背父。争如学取羚羊挂角飞鸟腾空。非唯难觅其踪。敢道莫寻其迹。故经云。若以色见我。以音声求我。是人行邪道。不能见如来。当此之际。道吾不识岂虚语哉。其或左唇右盻前思后想。从容还落正偏中矣。投子颂云。正中偏。三更初夜月明前。莫怪相逢不相识。隐隐犹怀旧日嫌。若也于斯觑透。分明觌面别无真。其或未然。争奈迷头还认影。

　　第八则　洞山廊幕(姓名)

　　示众云。鞔天索价。博地相酬。瓦砾泥团。真金不换。会得则途中受用。不会则世谛流布。须知末后牢关。不离㝡初一句。还有道得的么。

　　举洞山到北岩哲禅师处(不辞迢递远。特地访知音)。岩问甚处来(［闲］门刷会)。山云湖南来(多虚不如少实)。岩云观察使姓甚么(适来记得而今忘却)。山云不得姓(不劳通报)。岩云名甚么(谁敢触讳)。山云不得名(善能回互)。岩云还理事也无(要稳索)。山云自有廊幕在(已成闲管)。岩云还出入否(谁能见面)。山云不出入(元来快马不如钝坑)。岩云岂不出入(言多伤行)。山便拂袖出去(话不投机一句多)。岩来日侵早入堂召洞山(不消气急请再商量)。山近前(在他檐檐下争敢不低头)。岩云昨日祗对上座话不惬老僧意。一夜不安(醒后方知酒误人)。今请上座别下一转语(谛听谛听)。若惬老僧意。便开粥相伴过夏(理长即就)。山云却请和尚问(艺高人大胆)。岩云不出入是如何(拱密威严实难参见)。山云太尊贵生(还丹一粒点铁成金)。岩乃开粥同过夏(待伊心肯处。是我命通时)。

　　师云。鄂州北岩明哲禅师。亦曰柏岩。曾居定州柏岩。故有是名。传为柏颜。讹也。今中山府柏岩山塔寺具存。在唐县界。师尝有颂曰。野寺绝依念。空山曾遍行。老来披衲重。病起读经生。乞食嫌村远。寻溪爱路平。多年柏岩住。不记柏岩名。阆仙贾岛哭师诗曰。苔覆石床新。吾师占几春。写留行道影。焚却坐禅身。塔院关松雪。僧堂锁隙尘。自惭双泪下。不是解空人。至今诗颂石刻俱在。唐高僧诗谓。前篇乃清塞赠柏岩所作。此方既名柏岩。鄂州宜号北岩。了无疑也。祖灯所载。师与密师伯同访。今此略之。无正意。岩以寻常问答要归心性。向佛未出世空劫前时。审知浩浩真常。委悉如如妙体。拟之则差。议之则错。非智识之可参详。非言谈之可穷究。所以用至尊至贵为喻。岩虽以妄情罗织。山假以真智傍通。百计千般终难系缀。端的至理一言离微不涉。何出入之可定夺者哉。初虽不许。宁免寻思屈己从他。自知理短。怎不相酬开粥过夏。还知真不掩伪曲不藏直处么。但能不触当今讳。也胜前朝断舌才。颂曰。

　　烛香人静杳无声(视听应难)。苔满丹墀皓月明(孰堪履践)。入户当堂慵正坐(东宫虽至嫡)。出门犹懒下阶行(不面舜尧颜)。

　　师云。空劫以前难话会。威音那畔绝商量。恰似烛香人静后。无音无韵了行藏。由是信息非通。形容莫睹。烟笼秘殿苔满丹墀。月泛金波星分皓彩。当此之时。沉沉宫漏。运四智而难明。寂寂纶言。空一心而仰望。虽则入户当堂。谦卑自处不正坐。恐犯功勋权袖手。且宜守分。欲携班杖拟出玄门。伫立躇踌。不辞料理。方信道。三思然后再思可矣。既懒下阶举足。不无隐几栖心。非唯偏处不逢。况乃玄中不失。还知尊贵一路非言可及处么。近日王令稍严。不许多言恃语。

　　第九则　云岩巾瓶(香灯)

　　示众云。师资缘会。针芥相投。差之毫𨤲。失之千里。寔非心力之可谋也。莫有涉疑者么。

　　举僧问云岩晟禅师。二十年在百丈巾瓶。为甚么心灯不续(冤有头债有主)。岩云头上宝花冠(你试摸索看)。僧云头上宝花冠意旨如何(果是不知下落)。岩云大唐天子及冥王(早是那堪)。僧问九峰虔禅师。大唐天子及冥王意旨如何(江北江南问王老。一狐疑了一狐疑)。峰云却忆洞上之言(莫作好话听)。

　　师云。潭州云岩昙晟禅师。生钟陵建昌王氏。少出家于石门。参百丈海禅师二十年。因缘不契。后嗣药山。这僧故发此问不妨疑着。其实心灯未尝间断。千佛出世亦不曾增。千佛入灭亦未曾减。自是这僧以妄情斟酌狂识较量。分彼此立阶差。党门风。争人我。满肚怀疑故来审察。是他云岩老汉。不用剜身千盏灌满膏油。索甚箭剔昏灯。暂图精细。故以头上宝花冠打发这僧。为复是厚币甘言。为复是着本图利。为复是眼里拔钉。为复是脑后抽楔。向此一转语下见谛明白。不止头轻眼明。使汝心神罄快。可怜无价宝。撞着杜波斯。返复又问头上宝花冠意旨如何。可谓分明极。翻令所得迟。不免云岩尽情为济竭力提携道。大唐天子及冥王。虽是婆心太切。焉知愚騃呆痴。奉以明珠认为泥弹。于斯不悟金刚旨。惹得疑情满世间。而复又问九峰。大唐天子及冥王意旨如何。好笑这僧虽是懵懂却㝡志诚。将勤补拙不避人嗤。幸遇慈悲再三捞捷。以洞上之言说似与他。未审洞上有何言句。还知么。木鸡啼子夜。石犬吠天明。颂曰。

　　玉鞭高举击金门(声声不绝)。引出珊瑚价莫论(孰能赏鉴)。迥古轮王全意气(匪从人得)。不彰宝印自然尊(理合如斯)。

　　师云。门墙岸岸。关锁重重。不假殷勤何缘得入。所以道。佛语心为宗。无门为法门。世尊一日见文殊在门外立。乃曰。文殊文殊。何不入门来。文殊曰。我不见一法在门外。何以教我入门。玄觉征云。为复是门外语门内语。林泉道。劝君不用分明语。语得分明出转难。沩山喆代云。吾不如汝。林泉道。是何心幸。以此观来。岂止这僧玉鞭高举曾击金门。世尊．文殊．玄觉．沩山抛砖引玉。兴亦非浅。虽恁举似。见人须弃敲门物。知道仍忘堠子名。非唯少分相应。必使就中相见。端的得人一语果胜千金。那引珊瑚而论高价。窃比轮王意气摇乾荡坤。而况无文宝印本来尊贵。何由彰显而已哉。还见心灯不昧。智焰恒明处么。须知迥脱根尘了。一点灵光裂古今。

　　第十则　南泉异类(省访)

　　示众云。同行既无疏伴。便宜岂出当家。虽然蹄角分明。争奈骑者不鉴。有智无智较三十里。且道是谁。

　　举云岩道吾自南泉回药山(道旷无涯逢人不尽)。岩问药山如何是异类中行(吽)。山云。吾今困倦。且待别时来(暗里抽横骨。明中坐舌头)。岩云某甲特为此事来(知恩报恩人间几几)。山云且去(不遇知音者。徒劳话岁寒)。岩便出(可惜蹉过)。道吾在方丈外闻云岩不荐。不觉咬得指头血出(鹞子不快［鳖］杀鬅头)。吾却下来问岩兄云。问和尚那。因缘作么生(更与垂慈傍通一线)。岩云不为某甲说(苦瓠连根苦)。吾便低头(惭愧杀人)。

　　师云。一母生儿几百般。果然利钝不相谩。藏身露影交加处。宁免教人冷眼看。只如岩问药山异类中行。何不体取南泉道。王老师自小养一头水牯牛。拟向溪西牧。不免官家苗税。拟向溪东牧。亦不免官家苗税。不如随分纳些些。总不见得。所以药山恐伊伤他苗稼。故使泯耳攒蹄潜身缩项道。吾今日困倦且待别时来。非是推东拄西。莫便走南掠北。真所谓赤心片片知人少。觌面堆堆睹者稀。岩云某甲特为此事来。此岂非终日数十不知二五。致使药山鳖灶火发道且去。岩便出。可怜无价宝。赠与瞎波斯。羞钩虽自落。争免折便宜。道吾在方丈外闻云岩不荐。不觉咬得指头血出。此犹君子恨不杀身成仁。心忙气急。怪他不领微妙玄旨。吾却下来。林泉道。往复不易。复问岩兄。问和尚那。因缘作么生。岩云不为某说。林泉道。中秋闭目坐。却怨月无光。吾便低头。心中苦屈。端的难伸。自家不会。钝滞他人。故恁吞声饮气自烦自恼。若非丹霞替说道理。争知此事。颂曰。

　　饥餐嫩草遥山去(默默自知田地稳)。渴饮寒泉曲涧回(腾腾谁为肚皮憨)。放荡不耕空劫地(筋舒力尽)。暮天何用牧歌催(枉劳心力)。

　　师云。沩山一日上堂云。老僧百年后山下作一头水牯牛。左胁下书五字曰沩山僧某甲。当恁么时。唤作沩山僧又是水牯牛。唤作水牯牛又是沩山僧。毕竟唤作甚么即得。仰山出礼拜而退。林泉道。知他多少事。尽在不言中。云居膺代曰。师无异号。林泉道。题目甚分明。异类一事。人多错会。非赏音者不易知也。但念水草余无所知。修行至此可乐无为。妄情消烁狂解隳弥。出生入死莫可羁縻。所以饥餐嫩草渴饮寒泉。放旷优游自由自在。可谓露地白牛牧人懒放。灵苗瑞草野父愁耘。正当此时如何处治。还知么。羌笛一声风浩荡。暮山岌岌锁重云。

　　第十一则　夹山示境(人境)

　　示众云。将心用心转见病深。以楔出楔了无空缺。傥若你眼里有筋。便知我舌本无说。不堕情见一句。合作么生道。

　　举僧问夹山会禅师。如何是夹山境(春日花开秋时叶落)。山云。猿抱子归青嶂后。鸟㘅花落碧岩前(莫向言中取则。直须句外明宗)。

　　师云。僧问赵州如何是祖师西来意。州曰庭前柏树子。僧云和尚莫将境示人。州曰我不将境示人。云如何是祖师西来意。曰庭前柏树子。林泉道。为慈悲之故有落草之谈。真所谓驴粪逢人换眼睛。是他灵利衲僧透手奸滑。胜似离娄明察秋毫。那肯教伊轻轻动着。今据夹山恁么酬酢。非止令人向情枝上寻。意根下觅。一任玄猿抱子。从教幽鸟㘅花。青嶂后碧岩前。枉费神思徒劳视听。你岂知夹山眼观东南意在西北。便休恁么世谛流布。法眼亦云。我二十年只作境会。曾有僧问林泉。不作境会合作么生会。林泉道。猿抱子归青嶂后。鸟㘅花落碧岩前。只如林泉恁么祗对。是境那不是境。大抵一般油面由人做造。一般油面由人坏却。所以永明道。妄想兴而涅槃现。尘劳起而佛道成。又云。无一名不播如来之号。无一物不阐遮那之形。岩树庭柯各梃无边之妙相。猿吟鸟噪皆谈不二之圆音。与么会得。论甚是境不是境。答话不答话。正偏兼带真俗混融。一言之下应须心地开通。三句之中可使凡情扑落。更看丹霞收摄余波全归性海。颂曰。

　　蚌含明月珠生腹(物类相成)。龙拥深云雨洒空(天使其然)。莫向平田翻巨浪(无事休生事)。直须点点尽潮东(应须契本源)。

　　师云。理无二相。事有千差。凡情圣解何足奢华。古诗云。犀因玩月纹生角。象被雷惊花入牙。此皆物类相感致之然也。尚书禹贡淮夷𧓍珠。孔颖达䟽云。𧓍是蚌之别名。此𧓍出珠遂以为名。故云吸月精神横宇宙。产珠光彩照山河。说文曰。龙者鳞虫之长。能幽能明能小能大。前汉邹阳书云曰。蛟龙骧首则云雨咸集。夹山虽设铺陈之意。皆有语中之无语也。不可胶柱调弦刻舟记剑。系驴橛上枉觅骅骝。不见道。莫向平田翻巨浪。直须点点尽潮东。此岂非叮咛付嘱。休骋狂情。随波逐浪。四散钻研。当合一一返本还源。咸归性海。不负狂澜怒浪卷而东之。汪哉洋哉。莫可量哉。广矣大矣。无以加矣。还知夹山富有天池之量么。浮幢气象如天远。那比蹄涔窄更微。

　　第十二则　夹山不会(门户)

　　示众云。声前荐得。分明鹞过新罗。句外承当。已是不快漆桶。待汝开口动舌堪作甚么。还有目击道存者么。

　　举僧问夹山。会处即不问。不会处请师一言(何不倾话)。

　　山云。户挂凋林。影中辨取(暗通一线大小分明)。

　　师举洛浦临终示众云。今有一事问你诸人。这个若是。即头上安头。若不是。即斩头觅活。时首座云。青山常举足。白日不挑灯。浦云是甚么时节作这个说话。有彦从上座出云。去此二途。请师不问。浦云。未在。更道。从云某甲道不尽。浦云我不管你道尽道不尽。从云某甲无侍者祗对和尚。至晚唤从上座。你今日祗对甚有来由。合体得先师道。目前无法。意在目前。他不是目前法。非耳目之所到。那句是宾。那句是主。若拣得出。分付钵袋子。从云不会。浦云汝合会。从云实不会。浦喝云。苦哉苦哉。僧问和尚尊意如何。浦云慈舟不棹清波上。剑峡徒劳放木鹅。万松道。克宾甘罚饡饭钱。临济故灭正法眼。玄觉征云。且道从上座实不会。为复怕钵袋子沾着伊。林泉道。尊鉴不错。九峰在石霜作侍者。石霜迁化后。众欲请堂中首座接续住持。峰不肯乃云。待某甲问过。若会先师意。如先师侍奉。遂问。先师道休去歇去。一念万年去。寒灰枯木去。一条白练去。且道明甚么边事。座云明一色边事。峰云恁么则未会先师意在。座云。你不肯我那。装香来。座乃焚香云。我若不会先师意。香烟起处脱去不得。言讫便坐脱。峰乃抚其背云。坐脱立亡则不无。先师意未会在。惹得天童道。月巢鹤作千年梦。雪屋人迷一色功。此之所谓差之毫𨤲失之千里。当时首座若奉个吾不如汝。或云师兄还会么。况石头和尚云。衲帔蒙头万事休。此时山僧都不会。林泉论至于此不觉失笑。这僧向不会处欲请一言。安用这一落索。为伊不会做官人。故然且举傍州例。不须户挂凋林。试向影中辨取。颂曰。

　　威音那畔不能行(举步落危途)。撒手还家懒问程(坐着即不堪)。𥨊殿无人空寂寂(没踪迹)。满轩唯有月虚明(断消息)。

　　师云。空劫以前难话会。威音那畔绝承当。按家乐业休胡走。枉费盘缠漫忖量。不如撒手归家稳坐。莫问前程可与不可。肯来袖手伴云闲。自有知音来断和。若论此事应𥨊其言。若殿宇之深沉。轩窗之窅寞。无人履践。那许言论。唯余皎月当天。不有片云翳目。正当此时。合向甚么处相见。入廛垂手提携处。休又妆公佯不秋。

　　第十三则　夹山上堂(示众)

　　示众云。呼聚喝散。妙用无方。把住放行。权衡在手。不必正偏兼到。何消理事该罗。未开口时谁能会得。试说道看。

　　举夹山上堂云。明不越户。穴不栖巢(争肯坐着)。目不顾他位里。脚不踏地位里(翻身狮子大家看)。六户不掩。四衢无踪(解行不触今时道)。学不停午。意不立玄(七步成章浑小事。肯将闲事挂心头)。千劫眼不借舌头底。万劫舌头不顾眼中明(一言道断处。千古意分明)。峻机不假锋铓事(谁敢尖头利脑)。到这里有甚么事(你便不道)。阇黎(喏)。竿头丝线从君弄。不犯清波意自殊(一曲离骚归去后。汩罗江上独醒人)。

　　师云。上堂踞坐乃祖庭说法之清规。集众晚参寔宗门示徒之洪范。明不越户。太阳门下要辨三秋。穴不栖巢。明月堂前令知九夏。目不顾他位里。虽是偏处不逢。其奈玄中不失。脚不踏他位里。来遍天下。王不流行。后天童立四借借。一曰借位明功。二曰借功明位。三曰借借不借借。四曰全超不借借。若非久参曹洞正宗。往往触途成滞。故六户不掩。四衢无踪。信乎入息不居阴界。出息不涉众缘。恁么看来。眼耳鼻舌身意关他甚事。乃至见闻觉知觅甚来由。直饶学不停午。意不立玄。已是不快漆桶。何必向千劫万劫口角舌端眉尖眼底明来暗谢处智起惑亡者哉。端的峻机捷辩岂犯锋铓。玄唱玄提了无痕迹。所以道。到这里有甚么事。虽本无事。不见道。莫将无事为无事。往往事从无事生。若不呼召指示明白。切恐一向寻言逐句情识卜度。是他夹山曾于华亭江上红蓼滩头口传心授叶缀花联道。竿头丝线从君弄。不犯清波意自殊。恰似临济嘱三圣云。㳂流不止问如何。真照无边说向他。离相离言如不禀。吹毛用了急须磨。林泉道。任伊盖覆将来。不管伤锋犯手。只如隐显全该。枯荣自异一句。须假丹霞分明颂出。颂曰。

　　月沉碧海龙非隐(大小明白)。雾锁苍梧凤不知(却最亲切)。劫外森森无影木(根非生下土)。垂阴自有未萌枝(叶不坠秋风)。

　　师云。有句非宗旨。无言绝圣凡。暗中通一线。云影上东岩。虽是月沉碧海雾锁苍梧。龙非隐而或跃在渊。凤不知而了无依倚。玄微莫测。幽奥难明。空劫外灵木迢然。朕兆前意根豁尔。由是高悬日月森森郁郁而别有壶天。暗度春秋密密严严而非同世境。所以道无影树下永劫清凉。不响山中长年普应。未萌枝清阴匝地。没蒂花殊色辉天。唯除具眼人。方省其中意。只如底事合作么生分析。不是知音徒侧耳。悲风流水岂相干。

　　第十四则　夹山拨尘(佛祖)

　　示众云。未到无心须要到。休辞紧系行躔。洎到无心无也休。且合慢拖拄杖。省心爱力处。自有知音为伊说破。

　　举僧问夹山。拨尘见佛时如何(高着眼看)。山云直须挥剑。若不挥剑。渔父栖巢(应须恁么会。方始契如如)。后僧问石霜(不辞路远为解疑情)。拨尘见佛时如何(顽涎犹在)。霜云。渠无国土。何处逢渠(本来无一物。何假拂尘埃)。僧后举似夹山(两头三面)。山乃上堂举了云。门庭施设不如老僧(争之不足)。入理深谈犹较石霜百步(让则有余)。

　　师云。兴教小寿禅师云。扑落非他物。纵横不是尘。山河及大地。全露法王身。为根有利钝故情分浅深。所以世尊观根受道说法投机。夹山以寻常用的门头户底机智提挈这僧。天童亦云。离念见佛。破尘出经。门墙岸岸。关锁重重。意欲去除妄念要见真佛而不知。近代黄山赵文孺有诗云。妄想从来本自真。除时又起一重尘。言思动静承谁力。子细看来无别人。当时这僧若是量宽衲子明眼禅和。何必破尘离念而求佛经。既疑情阻隔不免重询。此其所以石霜奉个渠无国土何处逢渠。他恁么道非无来由。永嘉证道歌云。君不见。绝学无为闲道人。不除妄想不求真。无明实性即佛性。幻化空身即法身。法身觉了无一物。本源自性天真佛。五阴浮云空去来。三毒水泡虚出没。恁么看来。有国土无国土。得逢渠不逢渠。是故这僧须索波波路路复来举似夹山。山乃上堂举了云。门庭施设不如老僧。入理深谈犹较石霜百步。林泉道。春兰秋菊各自芬芳。何必特分你强我弱。虽则和光惹事。不得春风花不开。只如刮笃成家。花开索被风吹落。此之所谓一般拈弄与君殊。还委悉么。只向一尘分变态。高名勋业两难泯。二师合璧连珠。试看丹霞称赞。颂曰。

　　当机一句玉珊珊(有耳不曾闻)。内外玲珑溢目寒(有眼不曾见)。无漏国中留不住(瞻之在前)。月华影里见应难(忽焉在后)。

　　师云。以无缘大慈运无碍大悲。式慰蓬心幸垂金诺。故将直截紧要处开发学人。依金刚般若初中后善三句训诲这僧。初令渠发善心。岂非直须挥剑。若不挥剑。渔父栖巢。后石霜云。渠无国土。何处逢渠。此岂非中破善心后始明善心也。夹山石霜虽是两段不同终归一致。或云丹霞道。当机一句何言三也。汝岂不闻云门云。一句明三句。三句明一句。三一不相涉。分明向上路。岂此非敲金击玉响珊珊也。其实问在答处答在问处。若解主宾互换。必然内外玲珑。不唯目下严寒。况使心中洒落。何尘佛而可狐疑哉。傥做功夫到此地面。无漏国中断然不住。月华影里想见应难。莫有筑着磕着的衲僧么。尘心起处千般有。道眼开时一物无。

　　第十五则　石霜触目(瓶锡)

　　示众云。本是依实具实。元非指空话空。分明拈在面前。可惜抛向脑后。若不因流水。还应过别山。有曾经谙此事者么。

　　举石霜诸禅师初参道吾(草鞋钱还了也未)。问如何是触目菩提(照顾眼睛)。吾乃唤沙弥(指示分明)。弥应喏(却有衲僧巴鼻)。吾云添净瓶水着(老婆心切)。良久吾却问霜。汝适来问甚么(重重相为)。霜拟举(鹞过新罗)。吾便归方丈(唤不回头争奈何)。霜乃有省(险负平生)。

　　师云。潭州石霜山庆诸禅师。初依沩山充米头。一日筛米问答相契。沩至晚上堂曰。米里有虫。诸人好看。后参道吾。问如何是触目菩提。林泉道。玄中铭云。举足下足。鸟道无殊。坐卧经行。莫非玄路。花严经云。法性遍在一切处。一切众生及国土。三世悉在无有余。亦无名字而可得。东坡亦云。溪声便是广长舌。山色岂非清净身。夜来八万四千偈。他日如何举似人。以此观来。触目菩提无空缺处。更嫌何处不分明。吾唤沙弥。弥应喏。吾云添净瓶水着。林泉道。隔壁不劳供短状。元来有理不高声。良久吾却问霜汝适来问甚么。脑后这槌。如觉痛自然心地得安宁。霜拟举。剑去久矣尔方刻舟。吾归方丈。霜乃有省。一念回光便同本得。后来果有僧问。咫尺之间为甚么不睹师颜。霜曰遍界不曾藏。林泉道。触目菩提旋蒸热卖。僧又举问雪峰。遍界不曾藏意旨如何。峰云甚么处不是石霜。霜闻曰这老汉着甚么死急。峰闻曰老僧罪过。东禅齐云。只如雪峰会石霜意不会石霜意。若会。他为甚么道死急。若不会。雪峰作么生不会。虽然法且无异。其奈师承不同。故解之差别。他云遍界不曾藏。也须是学来方始得会。乱说即不可。林泉道。当时若不归方丈。争解添瓶接上机。多谢东禅齐拍手。霜峰的意共同辉。更看丹霞复垂明鉴。颂曰。

　　垂手还他作者机(隔行是离)。寻常语里布枪旗(不可干戈相待)。重询拟进归方丈(一度可喜两度丑)。一句分明更不疑(险不又蹉过)。

　　师云。串锦老渔怀就市。飘飘一叶浪头行。万松道此乃入廛垂手不避风波者也。若非作者知时达变机用峥嵘。必不能向寻常语里解布枪旗。若非仗文殊剑。执秘魔杈。擐石巩弓。放国师箭。必然纳败决索归降。故复重询拟进。尽力提持。巧计招安。欲归方丈。果于一句之下了了分明。可谓三思然后再思可矣。咦。无孔铁槌轻举处。疑团粉碎了无遗。

　　第十六则　渐源持锹(迁化)

　　示众云。慎终追远孝感于天。粉骨碎身难酬厚德。衲僧分上不必如斯。若非至理一言险。不漫劳心力。有曾误犯者么。

　　举渐源兴禅师一日持锹上石霜法堂东顾西顾(引惹词讼)。霜见乃云作甚么(点捡将来不可放过)。源云觅先师灵骨(还具眼么)。霜云。洪波浩渺。白浪滔天。觅甚么先师灵骨(只知尽法不管无民)。源云正好着力(事难方表丈夫心)。霜云一物也无著甚么力(不惜唇皮尽情吐露)。源持锹肩上便行(伶利衲僧一拨便转)。太原孚云。先师灵骨犹在(明眼人难谩)。

　　师云。潭州渐源仲兴禅师。在道吾为侍者。因过茶与吾。吾提起盏曰。是邪是正。师叉手近前目视吾。吾云。邪则总邪。正则总正。师曰某甲不恁么道。云汝又作么生。师夺盏子提起曰是邪是正。云汝不虚为吾侍者。师便礼拜。林泉道。棋逢敌手难藏幸。诗到重吟始见功。一日侍吾往檀越家吊慰。师拊棺曰生邪死邪。吾云。生也不道。死也不道。曰为甚么不道。云不道不道。归至中路师曰。和尚今日须与某甲道。若不道。打和尚去也。吾云。打即任打。道即不道。师便打。吾归院曰。汝宜离此去。恐知事得知不便。师乃礼辞隐于中院。经三年后。忽闻童子念观音经。至应以比丘身得度者即现比丘身。忽然大省。遂焚香遥礼曰。信知先师遗言终不虚发。自是我不会。却怨先师。先师既没。唯石霜是嫡嗣。必为证明。乃造石霜。霜见便问。离道吾后到甚处来。曰只在村院寄宿。霜云前来打先师因缘会也未。师起身进曰却请和尚道一转语。云不见道生也不道死也不道。师乃述在村院得底因缘。遂礼拜石霜设斋忏悔。他日持锹复到石霜。于法堂上从东过西从西过东。霜云作甚么。林泉道。不唯审问端由。又恐依前蹉过。曰觅先师灵骨。林泉道。以往观来大似佯慈悲假孝顺。云洪波浩渺白浪滔天觅甚么先师灵骨。林泉道。斗难不斗易。斗易谁不会。果然道正好着力。林泉道。但辨肯心必不相赚。云这个针劄不入着甚么力。林泉道。虽云无缝罅。宁免见披离。源持锹肩上便行。可谓下坡不走。快便难逢。太原孚尚座果是忍俊不禁。与代语云。先师灵骨犹在。林泉道。路见不平拔剑相助。更请丹霞重宣此义。颂曰。

　　本地虚明无一物(已太多生)。几人认得黄金骨(不道无。只是少)。持锹肩上便行时(步步踏着)。太辩从来还若讷(真文不醋)。

　　师云。昔张司徒因烬其居。遂书偈云。居士沉舟日。司徒失火时。本来无一物。何用苦嗟咨。六祖亦云。菩提本无树。明镜亦非台。本来无一物。何假拂尘埃。此皆发明空劫以前本源心地。若非具金刚眼睛。争能识黄金骸骨。虽是实际理地不受一尘。何疑佛事门中不舍一法。而况持锹肩上复妙。回途撒手便行。不居正位。大辩若讷。默默自知田地稳。大智如愚。腾腾谁为肚皮憨。还知放去收来太速处么。插锹意与持锹意。觌面相呈子细看。

　　第十七则　洞山初秋(解结)

　　示众云。这边那畔。孰能推倒界墙。正去偏来。你试蹴踏芳草。作么生嘱付则是。

　　举洞山价禅师解夏上堂云。秋初夏末。兄弟或东或西。直须向万里无寸草处去(好因缘是恶因缘)。良久云。只如万里无寸草处。作么生去(伏取处分)。顾视左右云。欲知此事。直须如枯木上花开方与他合(干暴暴时须润湿。冷清清处要温和)。石霜云。出门便是草(动落今时犹自可)。明安云。直得不出门。亦是草漫漫地(静沉死水更难甘)。

　　师云。一大圆觉为我伽蓝。云何解制而论东西。直饶指教深隐寒岩饱看冷翠。坐白云而终须不妙。守丹峤而未必便宜。教人指默垛根。到了枉称鳖古。所以洞山恐伊堕在无事界中弄巧成拙弱丧忘归。良久云只如万里无寸草处作么生去此。皆养子之缘怕折奸便。可谓儿行千里母行千里。翻覆寻思再三招拨。顾视左右云。欲知此事直须枯木上生花方与地合。可谓正虽正而偏。偏虽偏而圆。一日药山指枯荣二树问道吾曰。枯者是荣者是。道吾云荣者是。山曰灼然一切处光明灿烂去。又问云岩云枯者是荣者是。岩云枯者是。山曰灼然一切处放教枯淡去。高沙弥忽至。山云枯者是荣者是。弥云。枯者任他枯。荣者任他荣。山回顾道吾云岩曰不是不是。其实此事转辘辘活鱍鱍。如盘走珠了无滞迹方为可也。若一向指教无寸草处去。石上钉橛何时得出。许令枯木生花。似许放开一线。致令石霜点罚道。出门便是草。汝但起心动念。岂非落在今时。后明安云。直得不出门亦是草漫漫地。此虽难会却最易知。不见道。斫却月中桂。清光应更多。天童后来一并颂出。草漫漫。门里门外君自看。荆棘林中下脚易。夜明帘外转身难。若论转身一路。宁免丹霞指出。颂曰。

　　归家岂坐碧云床(久静思动)。出户不行青草地(久动思静)。南北东西本自由(放浪多日)。渠无向背那回避(心不负人面无惭色)。

　　师云。不立纤尘处。寂寥事事无。到来家荡尽。免作屋中愚。虽处碧云深处。应须缓步移身。当于皓月辉时莫避入廛垂手。既辞竺土岂恋胡床。此乃正不居正之小样也。为入息不居阴界。故出息不涉众缘。非嫌面上夹竹桃花。唯怕肚里侵天荆棘。曾不堕青青黯黯。那肯滞莽莽芊芊。任触目之荒林。尽论年之放旷。可谓百花丛里过。一叶不沾身。此乃偏不垂偏之大略也。是他得的人千自由百自在。不于石室生根。且向草庵止宿。不见石头和尚道。问此庵。坏不坏。坏与不坏主元在。不居南北与东西。基址坚牢以为最。又云。回光返照便归来。廓达灵根非向背。恁么看来。有回避无回避。还委悉么。相逢无话说。不见又思量。

　　第十八则　洞山大事(服饰)

　　示众云。觑远休觑近。念念合究死生。论实不论虚。切切唯谈真谛。分明指示。后买先尝。有来利市开张者么。便请便请。

　　举洞山问僧。世间甚么物最苦(休教情窒碍。莫被舌头谩)。僧云地狱最苦(只知其一岂知其二)。山云。不然。向此衣线下不明大事始是苦(曾吃知酸)。

　　师云。如来以慈悲喜舍四无量心度脱众生。祖师依戒定慧三无漏学开发衲子。洞山向高高山顶点手。这僧于深深海底掉头。早是谢他。不道沙糖最甜黄檗最苦。想伊熟境难忘。梦见狱卒也怕。而不知调达谤佛堕于地狱。佛令阿难就狱慰问汝苦楚不。达曰我居无间狱中如受三禅天乐。这僧却云最苦。据斯器量。何霄壤之悬殊。所以洞山道。不然。向此衣线下不明大事始是苦。真所谓为怜三岁子。用尽一生心。虽是按牛头吃草。也何妨就虎背添斑。赖遇丹霞递相劝谏。颂曰。

　　镬汤炉炭几何般(睹之眼眩。思之意乱)。地狱三涂未苦酸(逆耳是忠言)。须信新丰亲切语(分明记着)。袈裟之下莫颟顸(不得忘却)。

　　师云。一切业障海。皆由妄想生。何止镬汤炉炭剑树刀山地狱三途苦楚者哉。由是丹霞替代洞山重宣此义。再说偈言。上代下世老婆心切。大抵轮回六道出没四生。皆为不明正法眼藏涅槃妙心。世尊初成正觉。普观一切众生具有如来智慧德相。但以妄想执着而不证得。此岂非洞山所言大事者邪。故又再三嘱付道。须信新丰亲切语。袈裟之下莫颟顸。洞山自唐大中末于新丰山接诱学徒。厥后盛化豫章高安之洞山。权开五位。善接三根。大阐玄音。光扬祖道。故就所居山名有新丰之称。只如所嘱之语亲切那不亲切。合颟顸不合颟顸。如人饮水何消问。冷暖唯除心自知

　　虚堂集卷一
卍新纂续藏经第 67 册 No. 1304 林泉老人评唱丹霞淳禅师颂古虚堂集


　　林泉老人评唱丹霞淳禅师颂古虚堂集卷二

　　后学性一阅

　　生生道人梓

　　第十九则　洞山鸟道(桥路)

　　示众云。没踪迹。断消息。你试猜。是甚的。自有明眼人。为伊垂法则。且道是谁。

　　举僧问洞山。和尚寻常令学人行鸟道。如何是鸟道(佛眼难窥)。山云不逢一人(了无伴侣)。僧云如何行(牢看脚下)。山云直须足下无私去(已涉廉纤)。僧云只如鸟道莫便是本来面目么(鼻孔里认牙)。山云阇梨为甚么却颠倒(面赤不如语直)。僧云甚么处是学人颠倒处(当局者迷)。山云若不颠倒为甚么却认奴作郎(巧说不如直道)。僧云如何是本来面目(深穷妙理)。山云不行鸟道(果有灵踪在上方)。

　　师云。在欲而无欲。居尘不染尘。百花丛里过。一叶不沾身。虽向光影门中任缘施设。而不被光影相谩。以至六根六尘六识时时应现。如印印空如镜对像。何形迹而可滞哉。所以洞山道举足下足鸟道无殊。触自荒林论年放旷。此岂非寻常指示令汝行履处。若论鸟道。纵横无窒碍。何必觅踪由。故洞山道不逢一人。既无伴侣必达三空。这僧不顾撞头磕额。又问如何行。洞山恐伊沉空滞迹认影迷头。对他道直须足下无私去。若不听他处分。必然承言滞句固闭情关。果认鸟道便为本来面目。争奈洞山权衡在手纵夺由他。评品高低谁敢插手。遂召云阇梨为甚么却颠倒。这僧遭此脑后一槌。去却三魂钻了七魄。报道甚么处是学人颠倒处。端的是当局者迷傍观者哂。洞山道若不颠倒为甚么认奴作郎。这僧非但今日。自古至今妄想执着迷己逐物。可惜辽天鼻孔被他轻轻扭转。纳败阙道如何是本来面目。会则言言般若。不会则句句疮疣。物物头头何曾隐匿。莫只于铺眉苫眼处钻研。忘锋结舌处穷究。洞山恐中此疾故云不行鸟道。可谓有收有放能杀能活。非大宗师无此机变。幸遇丹霞递相证据。颂曰。

　　古路翛然倚太虚(高高标不出)。行玄犹是涉崎岖(举步落危崖)。不登鸟道虽为妙(勿［为］无心云是道)。点检将来已触途(无心犹间一重关)。

　　师云。处处长安道。门门古佛家。脚跟不点地。枉厌路途赊。不见道剑阁路虽险。更高人也行。行斯玄路宁免崎岖。傥肯回光必能返照。洞山又云。向道莫去。归来背父。到这里藏身处要没踪迹。没踪迹处不许藏身。何故。弃有着空病亦然。还如避溺而投火。所以惹得丹霞道。不登鸟道虽为妙。点检将来已触途。正如灵龟曳尾拂迹成痕。将心用心转见病深。虽然如是。鸟道则且置。未审本来面目合作么生相见。遂以手擘眼云猫。

　　第二十则　神山过桥(桥路)

　　示众云。横飞直赶慢抚轻弹。着着难谩。声声解听。用焦砖厮磕者且道是谁。

　　举神山密禅师与洞山过独木桥(同行无疏伴)。洞山先过了。拈起木桥云。过来(是何心幸)。神山云价阇梨(勘破元来不值钱)。洞山乃放下木桥(羞钩自落)。

　　师云。潭州神山僧密禅师。师在南泉打罗次。泉问作甚么。曰打罗。云手打脚打。曰却请和尚道。云。分明记取。向后遇明眼人恁么举似。林泉道。今日亲见和尚。云岩代云。无手脚者始解打。林泉道。非师不委。师与洞山同嗣云岩。故曹山已下皆以师伯呼之。既与洞山为忘年友莫逆交。不无法喜禅悦切瑳琢磨。居一日同渡独木桥。洞山先过了拈起木桥云过来。特似拍大奶子諕小孩儿。是他神山亦不仓卒亦不着忙。微微冷笑款款轻呼云价阇梨。意似怪他恁地作么。洞山既知奸不厮谩壮不厮欺。却便放下。自与收撮。诸人还知这些道理么。尘中傥不迷真性。怕甚教人试探伊。颂曰。

　　平地无端凿陷坑(是何道理)。木桥拈起使人行(斗难不斗易。斗易谁不会)。沉沉寒水如何渡(有智不拣年高。无智漫劳百岁)。月夜金鸡报五更(一声才叫罢。六国尽平明)。

　　师云。莫将无事为无事。往往事从无事生。虽是平田浅草。休教脚下烟生。堤防净地迷人。莫使心头火发。掘坑掘堑无损无伤。内蕴慈悲诈施奸狡。故于溪路拈起木桥。唤教过来。看伊作略。若是情关固闭懵懂禅和。必然犹豫怀疑。到了担干负计。欲渡沉沉寒水。须乘淅淅西风。因行掉臂而不假其功。应扣腾声而岂劳其力。一呼之意千载难忘。恐犯当头。为伊放下。此之所谓棋逢敌手难藏幸。琴遇知音正好弹。虽然如是。神通并妙用。总不折便宜。

　　第二十一则　洛浦淘金(珍宝)

　　示众云。从门入者不是家珍。本自圆成何劳特地。有不昧灵知认得者么。

　　举僧问洛浦安禅师。众手淘金谁是得者(闲管天下。自己掀下)。浦云。拳中旧宝。岂假披沙(着甚死急)。僧云恁么则展手不逢也(一句随他语。千山走衲僧)。浦云莫将鹤唳拟当莺啼(差之毫厘失之千里)。

　　师云。澧州洛浦山元安禅师。久参临济。后嗣夹山。问答机缘具述投子。兹不复云。惯曾为旅偏怜客。自己贪杯识醉人。不吝慈悲为指示。恐伊蹉过谩劳神。其实本来真性妙觉明心。亘古亘今何尝离己。虽曩劫已来背觉合尘迷真执妄。从闻思修之三慧。守戒定慧之三学。祛除情执煅炼身心。要悟真常直明本性岂非众手淘金而寻得者。这僧迷昧年深贫穷岁久。乞儿见小利。饿眼觅菰皮。所以洛浦老婆心切。以周急之情惹继富之诮。道拳中旧宝不假披沙。这僧先难后易认影迷头。便道恁么则展手不逢也。洛浦见伊得少为足滞句承言。故云休将鹤唳拟当莺啼。可谓到则不点点则不到。其间利害端的在甚么处。道与痴儿休得哭。林间黄叶已经霜。若非遇着丹霞。险不翻成滞货。颂曰。

　　淘金岂假披沙得(要不闷依本分)。不触波澜犹费力(拟拂迹已成痕)。露柱三更忽放光(烁破四天下)。此时未审何人识(除是丹霞)。

　　师云。只为大分明。翻令越差忒。不必费神思。绕岸披沙觅。金刚不坏身。非止唯充国。戽残丽水见应难。物物头头何隐匿。恁么看来。是得非得已成费力。忽逢露柱放光明。论甚三更并半夜。见怪不怪其怪自坏。见有不有其有自朽。若非具烁迦罗眼摩醯首目决难觑透。还有识得的么。万松道。凡所有相皆是虚妄。若见诸相非相即见眉毛眼上(瞎)。

　　第二十二则　洛浦祖意(祖教)

　　示众云。踏翻朕迹方知处处普贤。推倒界墙始信头头弥勒。既非内外。岂限西东。傥能瞥尔回光遍觑。那的不是。有会道者么。

　　举僧问洛浦如何是祖师西来意(秋树春生叶。冬瓜夏放花)。浦云。青岚覆处。出岫藏峰(隐而弥彰)。白月辉时。碧潭无影(显而不露)。

　　师举僧问舒州天柱山崇慧禅师云。达磨未来此土时还有佛法也无。曰。未来且置。即今事作么生。云某甲不会乞师指示。曰。万古长空。一朝风月。僧无语。曰阇梨会么。云不会。曰。自己分上作么生。干他达摩来与未来甚事。他家来大似卖卜汉。见汝不会。为汝锥破。卦文才生。吉凶尽在汝分上。一切自看。僧云如何是解卜底。又曰汝才出门时便不中也。林泉道。灵龟无卦兆。空壳不劳钻。这僧既问西来祖意。怎不教洛浦半遮半掩全唱全提。青岚覆处。宁容举目观瞻。白月辉时。那许兴心捞谟。试着丹霞老师个里潜通春意。颂曰。

　　群花未发梅先坼(独占溪边第一春)。万木凋零柏转奇(是真难灭。是假易除)。云淡不彰筛月影(偏处不逢)。烟轻那露引风枝(玄中不失)。

　　师云。初祖达摩大士道。吾本来兹土。传法救迷情。一花开五叶。结果自然成。此应般若多罗二桂久昌之谶。了无疑也。当是时。禅林未显。不有群花。唯少林一枝最初荣旺。此其所以梅先坼之大意也。光统律师．流支三藏者。乃僧中之鸾凤也。睹师演道斥相指心。每与师论义是非锋起。祖遐振玄风普施法雨。而偏局之量自不堪任。竞起害心数加毒药。至第六度。知化缘已毕传法得人。遂不复救端居而逝。自古至今禅风大振。祖道兴隆凋零转奇之迹。何待予言而可知也。虽则云淡不彰筛月影。就中一点更分明。烟轻那露引风枝。个里百般难料理。所以道。四臣喝退忘依所。六户虚通路不迷。

　　第二十三则　洛浦供养(佛祖)

　　示众云。熟油拌苦菜。由人心里爱。施主复如王。而心得自在。本非看面逐情。亦非赤讳白誺。向此法筵莫有挑请者么。

　　举僧问洛浦。供养百千诸佛。不如供养一无心道人(世情看冷暖。人面逐高低)。百千诸佛有何过。无心道人有何德(果然疑着)。浦云。一片白云横谷口。几多归鸟尽迷巢(休于言下觅。莫向句中求)。

　　师云。有德非为德。无功始是功。情尘如汩没。枉逐雾蒙笼。若使恁么会去。胶胶因果不劳逐语分宗。其或罔措未明。缀缀功过切忌随言定旨。大藏一览云。佛为须达说布施果报。谓多施少报少施多报。供养百千诸佛不如供养一净行。乃至供养百千诸佛不如供养一无心道人。虽然如是。不见道。勿为无心云是道。无心犹隔一重关。所以这僧疑问诸佛之过道人之德。若非洛浦眼如掣电机似走珠。明历历活鱍鱍。非言之言而不滞于言。无说之说而与伊所说。故云一片白云横谷口。几多归鸟尽迷巢。丹霞为是当派云。仍不惜唇皮自扬家丑。颂曰。

　　拾得疏慵非觉晓(兀兀无知)。寒山懒惰不知归(腾腾何往)。声前一句圆音美(有语应难会)。物外三山片月辉(无言心自知)。

　　师云。无用处成真用处。不风流处转风流。如愚若讷超情谓。凡圣由来总不收。天台山拾得子。不言名氏。始因丰干禅师经行到赤城。道侧闻儿啼随声。寻之见一子仅十岁。初谓牧牛子。问之乃曰孤弃。于是丰干携至寺。因呼为拾得。一日扫地。寺主问。汝名拾得。因丰干拾得汝归。汝毕竟姓个甚么。拾得放下扫帚叉手而立。主再问。拾得拈扫帚扫地而去。寒山捶胸曰苍天苍天。拾得曰作甚么。山曰。不见道东家人死西家人助哀。二人作舞笑哭而出。林泉道。弄精魂汉有甚么限。国清寺半月诵戒众集。拾得拍手曰。聚头作相。那事如何。维那叱之。得曰。大德且住。无嗔即是戒。心净即出家。我性与你合。一切法无差。林泉道。两般了也。天台山寒山子亦不知姓氏。以乞丐自养。古老见之咸曰风狂人也。唐兴县西七十里有寒岩。在国清寺之侧。因居于此故号寒山子。容貌枯悴。布襦零落。冠桦皮冠。曳大木履。时来国清寺。有拾得知食堂。常收残余贮竹筒中。山至则授之。或就食或负去。每徐行廊下。尝有诗云。欲得身安处。寒山可长保。微风吹幽松。近听声愈好。下有斑白人。唠唠读黄老。十年归不得。忘却来时道。因众僧炙茄次。将茄弗向一僧背上打一下。僧回首。山呈起茄弗曰是甚么。僧曰这风颠汉。山向傍僧曰。你道这僧费却多少盐醋。林泉道。若不盖覆将来。险些为伊淡了。因赵州游天台路次相逢。山见牛迹问州曰。上座还识牛么。州曰不识。山指牛迹曰此是五百罗汉游山。州曰既是罗汉为甚么却作牛。山曰苍天苍天。州呵呵大笑。山曰作甚么。州曰苍天苍天。山曰。这个厮儿。宛有大人之作。林泉道。好手手中还好手。红心心里中红心。况乃声前一句圆音落落而韵美。堪闻物外三山片月辉辉而光明可玩。若是汝识心见性。何消我恃语多言。其或未然。三脚灵龟荒迳走。一枝瑞草乱峰垂。

　　第二十四则　蛤溪相看(省访)

　　示众云。铜盆撞着铁刷子。严婆撞着恶妮子。软厮禁处还有与解交者么。

　　举蛤溪道者相看(不是冤家不聚头)。浦问云。自从梨溪相别。今得几年(引惹词讼)。溪云和尚犹记得昔时事(气毒烟火然)。浦云见说道者总忘却年月也(是何心幸)。溪云。和尚住持事繁。且容子细(谁知笑面虎。就里最心烦)。浦云打则打会禅汉(未是慈悲)。溪云也不消得(衲子难谩)。浦云道者住山事繁(六月债热厮还)。

　　师云。生机易作争先手。活眼难防末后筹。瘦肚肥边看厮誺。横飞直赶莫轻休。方信道二人虽对面。终日不知心。况吾如来正法眼藏。欲令一切众生掣脱眉间识锁。踏翻胸次情关。坐卧经行莫非玄路。莫只以机智递相钝滞。惑者曰。怪得禅家令人难会。元来都是心幸。万松道。一分心幸一分慈悲。洛浦与么问。蛤溪与么答。将世法佛法打成一片。不教得失相谩。是非萦惹。方信道过得荆棘林是好手。岂容见阱平沉意根系缀。所以有时铁裹绵团。有时锦包特石。还知争不足让有余处么。自知无伎俩。似觉得便宜。更看丹霞如何和会。颂曰。

　　这般消息不寻常(休蜩祸)。蟾桂枝枝布远香(看穿违)。昨夜姮娥呈巧妙(逞不唧留)。眼睛直上绣鸳鸯(未为好手)。

　　师云。棋逢敌手难藏幸。诗到重吟始见功。世智辩聪难比况。枉将有限趁无穷。此之所谓非寻常也。譬如蟾桂远布清香普请。诸人牢收鼻孔。据二老宿问答交驰机辩冠众。非唯空飞闪电盘走明珠。有若姮娥特伸巧妙。拈芒长玉线。穿没鼻金针。向眼睛直上绣出鸳鸯。岂非好手者欤。虽然如是。只知有功之功。宁晓无用之用。还相委悉么。何如玉女夜抛梭。特来织锦于西舍。

　　第二十五则　洛浦一毫(飞走)

　　示众云。把断要津不通凡圣。放开一线聊许商量。未审谁能祗对。

　　举僧问洛浦。一毫吞尽巨海。于中更复何言(官不容针私通车马)。浦云。家有白泽之图。必无如是妖怪(是精识精)。

　　师云。言言见谛言非有。句句超宗句本无。所以道毛吞大海芥纳须弥。斯皆称性之谈。非同事相有局量者也。这僧向穷理尽性杜绝辞源处引惹词讼。是他洛浦终是老手旧胳膞。向伊做精捏怪厮谩厮呼之时。轻轻点化道。家有白泽之图必无如是妖怪。白泽者乃俚俗镇宅师子之异号也。保福别云。家无白泽之图。亦无如是妖怪。林泉道。诗争一字新。若遇承言滞句杜撰衲僧。合作么生禁治。但云急急如律令摄。是他丹霞优游平易为伊指示。颂曰。

　　岩前虽有云千顷(舒卷自由)。户内殊无半夜灯(一点难明)。极目危峦今古秀(观之不足)。暮天斜照碧层层(玩之有余)。

　　师云。虽是无心出岫。本非有意为霖。岩前既迭千顷。从教摇曳平沉。然假今时言句总持。岂碍劫外游戏三昧。寥寥户内殊无半夜之青灯。寂寂窗前不有三更之皓月。晦明交互。隐显该罗。应须着意声前。莫便死于句下。入廛垂手方便提携。为物横身尽情诱诲。极目危峦。自古及今而挺秀。莫天斜照。通上彻下而分光。非唯岌岌堆青。何止层层锁翠。莫道远观不审。须知近睹分明。恁么话会。为复是有言是无言。况楞严经云。于一毫端现宝王刹。向微尘里转大法轮。焉用白泽图屏除此妖怪。此皆电光石火水月空花。拟涉思量乡关万里。莫有就路还家者么。向此草鞋跟断处。举头无不是家山。

　　第二十六则　洛浦佛法(问法)

　　示众云。拈来无不是。拟心则差。用处莫生疑。动念即错。不差不错时。合作么生分析。

　　举僧问洛浦。如何是佛法大意(金乌东出。玉兔西沉)。浦云。雪覆孤峰峰不白。雨滴石笋笋须生(别般造化。别种阴阳)。

　　师云。实际理地不受一尘。不必多言恃语。佛事门中不舍一法。何妨阔论高谈。毕竟佛法大意在甚么处。嵩岳破灶堕和尚因僧侍立次。师乃曰。佛佛祖祖只说如人本性本心。别无道理。会取会取。僧礼谢。师遂以拂子打之曰。一处如是千处亦然。僧乃叉手近前应喏一声。师曰更不信更不信。林泉道。认着依前还不是。信州智常禅师初参六祖。祖问。汝从何来。欲求何事。云学人近礼大通和尚。蒙示见性成佛之义。未决狐疑。至吉州遇人指迷。令投和尚。伏愿垂慈摄受。祖曰。彼有何言句。汝试举看。吾与汝证明。云。初到彼三月未蒙开示。以为法切故。于中夜独入方丈礼拜哀请。大通乃曰。汝见虚空否。对曰见。彼曰虚空有相貌否。对云虚空无形有何相貌。彼曰汝之本性犹如虚空。返观自性了无一物可见。是名正见。无一物可知是名真知。无有青黄长短。但见本源清净。觉体圆明即名见性成佛。亦名极乐世界。亦名如来知见。学人虽闻此说。犹未决了。乞和尚示诲令无疑滞。祖曰。彼师所说犹存见知。故令汝未了。吾今示汝一偈曰。不见一法存无见。大似浮云遮日面。不知一法守空知。还如太虚生闪电。此之知见瞥然兴错认何妨解方便。汝当一念自知非。自己灵光常显现。常闻偈已心意豁然。乃述一偈曰。无端起知解。著相求菩提。情存一念悟。宁越昔时迷。自性觉源体。随照枉迁流。不入祖师室。茫然趣两头。此之大意且道与临济所问黄檗所答是同是别。待你吃棒了则为汝说。洛浦云。雪覆孤峰峰不白。雨滴石笋笋须生。此之大意迥出常情。无孔铁槌针锥不得。所以丹霞向干暴暴处令生滋润。颂曰。

　　海底龙吟云雨润(神通广大)。林中虎啸谷风清(变化多般)。莫言满路生荆棘(小心必胜)。况是家贫少送迎(稍能守分)。

　　师云。寂然不动感而遂通。易既无体神自无方。一任龙吟雾起。从教虎啸风生。显诸仁兮妙体本来无处所。藏诸用兮通身那更有踪由。以此观来。佛法大意千变万化。世智难明。虽则竖穷三际横亘十方。非具正法眼者。头头蹉过件件相违。认破木杓为先祖髑髅。将马鞍鞒作阿耶下颔。岂非太谬乎。个里本无意路。荆棘何生。就中不有情关。踪迹安在。所以香严道。去年贫。未是贫。今年贫。始是贫。去年无卓锥之地。今年和锥也无。据恁么道。肯送迎不送迎。还知么。赤穷新活计。清白旧家风。慢唱阳关曲。惭惶杯已空。

　　第二十七则　洛浦归乡(省访)

　　示众云。动即影现。莫教虚费草鞋钱。觉即尘生。枉使灵龟空曳尾。泯踪绝迹一句谁解歌扬。

　　举僧问洛浦。学人拟归乡时如何(举步即错)。浦云。家破人亡。子归何处(祸不单行。福无并至)。僧云恁么则不归去也(已涉途程)。浦云。庭前残雪日轮消。室内红尘遣谁扫(收得安南。又忧塞北)。

　　师云。利名萦系忒多年。欲效渊明鄙世缘。人老菊残无可赏。漫将心境玩壶天。不见云门大师云。光不透脱有两般病。一切处不明。面前有物。是一。透得一切法空隐隐地。似有个物相似。亦是光不透脱。又法身亦有两般病。得到法身为法执不忘。己见犹存。堕在法身边。是一。直饶透得。放过即不可。子细点检将来。有甚么气息。亦是病。所以洛浦道。庭前残雪日轮消。室内红尘遣谁扫。复有偈曰。决志归乡去。乘船渡五湖。举篙星月隐。停棹日轮孤。解缆离邪岸。张帆出正途。到来家荡尽。免作屋中愚。亦如仰山问僧甚么处人。僧云幽州人。曰还思彼中么。云常思。曰。能思是心。所思是境。彼中楼台殿阁人畜等物。返思思底心还有许多般么。云某甲到这里总不见有。曰。信位即是。人位未是。云和尚莫别有指示否。曰。别有别无即不中。据汝见处。只得一玄。得坐披衣向后自看。林泉道。到此分剂应须活鱍鱍。不可死郎当。拟议着边徼。难称大法王。所以道。既号法王于法自在。只如时清道泰。长安大道合作么生指教。颂曰。

　　太平乡国路空赊(远堠一千里。近堠胳肘底)。归兴悠悠思莫涯(有口应难说。无言心自知)。撒手到家何所有(本来无一物。何用苦追求)。琉璃宝殿锁蟾华(明白转身还堕位)。

　　师云。皇道太平无忌讳。纵横何处不风流。汝但一切时中。行住坐卧。运水般柴。着衣吃饭。拈匙举箸。不遗时不失候。念念相应心心无间。于斯何虑道远乎哉。想伊但办肯心。到底必不相赚。既能乘兴岂涉途程。撒手到家一无所有。不见僧问秪林和尚。十二年前为甚么降魔。曰贼不打贫儿家。云十二年后为甚么不降魔。曰贼不打贫儿家。赵州亦云。我十八上解破家散宅。恁么看来。不见一法即如来。方得名为观自在。虽然如是。当可从偏入正。舍妄归真。升琉璃宝殿。玩皎洁蟾华。还许朝觐也无。良久云。东宫虽至嫡。不面舜尧颜。

　　第二十八则　洛浦祖教(祖教)

　　示众云。同田曰富。那争你有我无。分贝曰贫。漫说家长里短。有解通人情者么。

　　举僧问洛浦。祖意教意是同是别(索另者先穷)。浦云。日月并轮辉。谁言别有路(老儿语纸里取)。僧云恁么则显晦殊途是非一揆(贪随言语路。走杀杜禅和)。浦云。但自不亡羊。何须泣岐路(一言道断处。千古意分明)。

　　师云。佛语心为宗。无门为法门。纵横无不是。何必强言论。禅分五派。归性海以无遗。教列三乘。契心宗而有准。庸愚之辈浅智之流。执门庭局户牖。竞空花浓淡。较兔角短长。其堂奥之幽。阶除之渐。名相之迹。至理之玄。岂待予言而可知也。故洛浦以日月并轮辉谁言别有路为对。是屈高就下应物知时。而岂知日月不到处别有一乾坤。这僧果向金乌东出玉兔西沉处。别是非明得丧。逐句寻言知有何限。惹教人道而今猎犬无灵性。空向枯桩旧处寻。果然洛浦放伊不过。道但自不亡羊何须泣岐路。这僧若是脚跟点地必能鼻孔辽天。何止亡羊岐路而可哀哉。列子说符篇。杨子之邻人亡羊。既率其党又请杨子之竖子追之。杨子曰一羊何追者之众。曰多岐路。既返问获羊乎。曰亡之矣。曰奚亡乎。曰岐路之中又有岐路。诸人若向这里会得。方知天下无二道。圣人无两心。你若不信。试问丹霞。颂曰。

　　月筛松影高低树(无二无二分)。日照池心上下天(无别无断故)。赫赫炎空非卓午(别有一壶天)。团团秋夜不知圆(身圣不觉圣)。

　　师云。洞山初禅师道。言无展事。语不投机。承言者丧。滞句者迷。若于言句上寻。情识中觅。而与展钞叠科。不相远也。永嘉云。直截根源佛所印。摘叶寻枝我不能。虽道月筛松影普应高低。意不在言言非有意。日照池心权分上下。波不离水水即是波。不见道落霞与孤鹜齐飞。秋水共长天一色。恁么看来。赫赫炎空日非卓午。而正不居正。团团秋夜月不知圆。而偏岂垂偏。林泉老汉虽恁持蠡酌海握管窥天。岂免人嗤老婆心切。还知么。待伊心肯处。是我命通时。

　　第二十九则　韶山礼拜(礼拜)

　　示众云。没手没脚撩拨关索。幸自可怜生。刚待寻烦恼。不放出头者。且道是谁。

　　举僧见韶山普禅师。礼拜了叉手而立(弄精魂汉有甚么限)。山云。大材藏拙户(点检将来不可放过)。僧又过一边(再来不直半文钱)。山云丧却栋梁材(明眼人前一场逗漏)。

　　师云。洛京韶山寰普禅师。嗣夹山。寻常机如掣电眼似流星。遵布衲尚落彀中。白头因禁甚汤水。具师子不欺之力。有狞龙难近之威。这僧不顾危亡卖弄。破胆特来相访。礼拜起叉手而立。拟用雕心强取。其奈雁爪难拏。不免着小做奸。故恁铺眉苫眼。被他不藏情不惜口。当面点罚道大材藏拙户。非是谦卑自弱。就中刀剑齐施。这僧不识迟疾。由自转身吐气。又过一边复呈丑拙。果被他道丧却栋梁材。这僧若具通方眼有量外机。但向道久响和尚善能高鉴。此岂非嗔拳不打笑面。寻埚软地吃交。争不足让有余总在于斯。若能如是。焉用丹霞从头花判。颂曰。

　　叉手须知已隔津(相见了也)。更重进步转漂沦(早是那堪)。顽铜若作真金货(虽似不是)。只可谩他无眼人(一场话霸)。

　　师云。暗机默论不用施呈。放去收来岂容拟议。道契则千里同风。意差则当面蹉过。宁不隔津而已哉。更欲进前退后思安虑危。转见漂沦愈增钝滞。若是伶利衲僧通疏禅者。争肯拖泥带水随浪逐波。所以道曹溪波浪如相似。无限平人被陆沉。若明宝觉真心圆明实性。胡用他求为富足哉。不然。则妄情俄起狂识乖张。以滓秽顽铜作百炼真金。谩无眼人亦未可得。还知么。平准库中新法令。不容私地倒金银。

　　第三十则　韶山家风(家风)

　　示众云。龟毛兔角曲为今时。禅板蒲团潜通劫外。虽是看窟笼着楔。何妨比胳膝裁靴。向恰好处试听道看。

　　举僧问韶山。如何是和尚家风(住持千嶂月。衣钵一溪云)。山云。绝顶无根草。无风叶自摇(非智可知。非情可测)。

　　师云。眼前无不是诗材。信手拈来莫强猜。物物头头陪雅兴。咀冰嚼雪畅奇哉。太平治业无象。野老家风至淳。问甚并根桑枣树阔角水黄牛。兀兀腾腾抹抹搭搭。森罗万象无非古佛家风。碧落青霄尽是道人活计。故韶山答以绝顶无根草无风叶自摇。子细看来。你休夸眼里有筋。他从来舌头无骨。假无根瑞草就绝顶栽培。虽是无风何妨摇曳。方称根非生下土叶不坠秋风。若遇明眼禅和。何必忉忉巧说。自有丹霞递相证据。颂曰。

　　妙峰孤顶偏肥腻(今古咸闻)。天产灵苗不触地(识情难测)。翠叶无风常自摇(感而遂通)。清香那逐春光媚(混不得类莫齐)。

　　师云。梵语须弥卢。此云妙高。释曰四宝所成曰妙。独出众峰曰高。向此妙峰孤顶有肥腻香草。虽是天产灵苗而不触于地者。非造化之可生成。非阴阳之可滋孕。婆娑翠叶。无风而常自倾摇。旖[女*(乞-乙+尼)]清香。终不逐春光取媚。大抵理由言彰言不越理。因言会道以道明心。幸不以胶柱调弦刻舟记剑。执妄迷真弃本就末。故假言说而趣般若者此之谓也。故经云。文字性空。信不诬矣。只如恁么。是韶山家风不是韶山家风。具眼者辨看。

　　第三十一则　黄山米价(粮食)

　　示众云。师资缘会。针芥相投。见义勇为。当仁不让。既曾得他一马。宁不还他一牛。各无亏欠处合作么生通报。

　　举黄山轮禅师来参夹山(君子不耻下问)。山问云甚么处来(闭门刷会)。轮云闽中来(公验分明)。山云还识老僧么(人无害虎心)。轮云和尚还识学人么(虎无伤人意)。山云。不然。子且还老僧草鞋钱。然后老僧还汝庐陵米价(两和交易。不得相谩)。轮云。恁么则不识和尚。未审庐陵米作么生价(草鞋跟断处。不索别商量)。山云。真师子儿。善能哮吼(一并交足。各无少欠)。

　　师云。抚州黄山月轮禅师。福唐许氏子。初谒三峰机缘靡契。寻闻夹山盛化乃往扣之。山问名甚么。云月轮。山作一圆相曰何似这个。云。和尚恁么语话。诸方大有人不肯在。曰阇梨作么生。云还见月轮么。曰。阇梨恁么道。此间大有人不肯诸方。轮乃服膺参讯。一日夹山抗声问曰子是甚么处人。云闽中人。问者不可不恁么问。答者不可不恁答。多虚不如少实。巧说不如直道。山曰还识老僧么。云和尚还识学人么。一递一刮不赌恶发。当炉不避火迸。当言不避截舌。山曰。不然。子且还老僧草鞋钱。然后老僧还子庐陵米价。云恁么则不识和尚。未审庐陵米作么生价。此真所谓眼自争先得。筹因打劫赢。山曰。真师子儿。善能哮吼。虽是满口许伊。就里倍酬高价。拟欲见钱多卖。须索秤称斗量。便宜既出当家。岂免丹霞合贴。颂曰。

　　父子相逢眼倍明(内外玲珑)。灵苗丛里坦然行(纵横自在)。个中若为金毛子(莫错认)。已是盐梅触大羹(幸自可怜生)。

　　师云。见与师齐减师半德。见过于师方堪传授。是知师胜资强。人天眼目。此乃倍明之灵验欤。脱或养子不及父。家门一世衰。何有是称者也。于灵苗丛里今时路上。情非附物语不立玄。摆手长行纵横自在。怎不呼为俏措禅和英灵衲子。傥若承言滞句究妙穷玄。浊智流转堕在毒海。个里就中本没窠臼。若为满口许他为金毛师子者。是用盐梅而触忤大羹也。人唯知有味之味口头取办。殊不知无味之味其味恒然。所以天童道淡中有味妙超情谓。到这里直得言思路绝心行处灭。方有少分相应。还端的么。不解庐陵酬米价。枉教虚费草鞋钱。

　　第三十二则　上蓝本分(对机)

　　示众云。一碗来。一碗去。一碗不来一碗住。自来不会爱便宜。袖手赤闲无可做。且道谁是其人。

　　举僧问上蓝超禅师。如何是上蓝本分事(张口吃饭。舒手穿衣)。蓝云。不从千圣借。岂向万机求(便吐肝肠说与他)。僧云不借不求时如何(本自圆成何劳特地)。蓝云不可拈放阇梨手里得么(言如劈竹。心似直弦)。

　　师云。洪州上蓝令超禅师。初住瑞州上蓝山。唱夹山之道。学侣俱会。后于洪井创禅苑。还以上蓝为名。化道益盛。这僧自不守分故问他人。岂知汝未开口已前早不本分了也。那堪叉手并脚退后进前。向禅床边口角头取覆他人。恰似如人数他宝。自无半钱分。于法不修行。多闻亦如是。此之所谓闲管天下徒增话[撢-早+(革*月)]。故上蓝便吐肝肠为伊分析道。不从千圣借。岂向万机求。其实本分一事。彼彼各各不垢不净不增不减。是故空中莫能摸索。这僧果似韩獹逐块。便问不借不求时如何。岂免上蓝点道不可拈放阇梨手里得么。意似责他不于言外觅漫向舌边寻。件件参差头头蹉过。若非丹霞说破。更是远之远矣。颂曰。

　　一片灵明本妙圆(剔圌[囗@?]处好生观)。个中非正亦非偏(这边那畔总难逢)。宝峰瑞草无根蒂(看你怎生)。不待春功色自鲜(莫教飘入眼特地出还难)。

　　师云。寒山子道。吾心似秋月。一轮光皎洁。无物堪比伦。教我如何说。况此一片灵明亘古亘今。本自妙圆了无空缺。更须就里参详个中体究。非隐非显非正非偏。瞻之在前忽焉在后。终日寻不得有时还自来。宝峰瑞草虽无根蒂而缀叶联芳禅花心苑。赖有声名而该天括地。空劫威音之际那待春功。古佛兴化之时潜通晓意。虽非着色还自鲜明。不涉威光果能遍照。有具眼者试请辨看。瞎。

　　第三十三则　四禅入井(桥路)

　　示众云。言中有响。明知未当好心。笑里藏刀。暗算漫夸毒手。有个谩呼不过者。且道是谁。

　　举僧问四禅禅师。古人有请不背。今请和尚入井还去也无(阇梨先行。老僧便到)。禅云。深深无别源。饮者消诸渴(不逆人情处。须还老作家)。

　　师云。一切有为法。如梦幻泡影。如露亦如电。应作如是观。若也于斯觑透。二空双证一性圆明。皮本元无毛将何立。于实际理地井安在哉。未生以前教谁出入。可惜这僧妄情俄起业识茫茫。卖弄好心轻欺先德。是他四禅老汉软款柔和慈悲喜舍。用此四无量心酬他三不善业。但向道深深无别源饮者消诸渴。并不张筋努脉犯手伤锋。教向离心意识处参。绝凡圣路处学。若然则方信汪洋性水非浅深之可穷。窅漠心源岂遐迩之可校。傥能饮者莫不消诸渴矣。于此但办肯心。到底必不相赚。更看丹霞尽情赞誉。颂曰。

　　曹溪源派古之今(［语话］不断)。意识徒将渡浅深(照故撩倒)。好是昔人游戏处(神通广大)。虽然入井不曾沉(变化多端)。

　　师云。自曹溪六祖大鉴之后源分派列。从古至今莫不儿孙蔓衍法道兴隆。剪惑裁疑联芳续焰。间有拍盲衲子蹶豹禅和徒将意识度量浅深。而岂知君子或出或入或进或退自恃其时。何必花言巧语览古攀今。内蕴夜叉心外现菩萨面。低情下意通假人情。况他老作不拘逆顺不惮疲劳。妙用无方神通戏游。端的吃火不烧舌入林不动草。何止入井不令沉没而已哉。虽知不有别源。就里必存深意。还知么。同行想见无疏伴。索甚殷勤卖好心。

　　林泉老人评唱丹霞淳禅师颂古虚堂集卷二
卍新纂续藏经第 67 册 No. 1304 林泉老人评唱丹霞淳禅师颂古虚堂集


　　林泉老人评唱丹霞淳禅师颂古虚堂集卷三

　　后学性一阅

　　生生道人梓

　　第三十四则　海胡行道(大道)

　　示众云。权衡在手枉来询问低昂。纵夺临时切忌推排戒腊。担干负计者知是阿谁。

　　举海湖禅师有座主问。和尚甚么年行道(没手没脚撩拨关索)。湖云座主近前来(善降善降)。主近前(照顾挒鼻木)。湖云且道憍陈如甚年行道(适来记得而今忘却)。座主茫然无对(虽然讲得千经论。一句临机下口难)。湖云尿床鬼子(点检将来不可放过)。

　　师云。太原海湖禅师。因有人请灌顶三藏供养。敷坐讫师乃就彼位坐。时有云涉座主问曰。和尚甚么年行道。待似新生犊儿不怕虎。引惹词讼勾贼破家。海湖惯临大敌岂怕鶵。卒遂唤座主近前来。把棒唤狗那是好心。涉近前一展不缩一进不退。不免须索与他当赌。湖曰祇如憍陈如甚么年行道。虽是隔壁过状。争奈苦屈难伸。为伊拙口钝辞所以强词夺正。果是当场茫然无对。怎不惹教觌面枪白对人陵辱道这尿床鬼子。休怪座主白日诈惺惺。都为海湖临机活泼泼。憍陈如者。世尊始于鹿野苑中初度五人。此之一也。还知座主失利处么。早知今日成闲管。悔不当时用好心。更看丹霞别般花劈。颂曰。

　　多是从人学得来(今日露栓索)。一生空把口胡开(道三不着两)。欲穷此片虚明地(眨眼蹉过)。七佛前前总不该(犹有这个在)。

　　师云。参须实参悟须实悟。阎罗大王不怕多语。虽是走南掠北指东画西。向人眉尖眼角口内舌边渐[呼*乎]得几句终不济事。所以道一一须向自己胸中流出方始盖天盖地。这里全不用你灵牙利齿文过饰非。穷觜饿舌头剿呵闲卖俏。枉误平生虚劳神思。况此灵明觉照不有边疆。虚阔心田亦无界畔。以至七佛前前。始自过去毗婆尸佛乃至释迦牟尼。总难该括莫可追求。是知此事无始以来孤迥迥峭危危。剔圌圞无缝罅。竖穷三际横遍十方。未审向甚么处捞摸即是。云散水流去。寂然天地宽。

　　第三十五则　天盖浴室(沐浴)

　　示众云。来居建化门不免垂方便。为对个中人所以重洗面。莫有见义勇为当仁不让肯开疏者么。

　　举僧问天盖幽禅师。有一院名无垢净光禅院。化造浴室(增新祖业开拓门风)。有人问。既是无垢净光。为甚么却造浴堂(若知频浴身安。管取外宣无病)。僧无语(果是没汤钱)。天盖代云。三秋明月夜。不是骋团圆(差之毫𨤲。失之千里)。

　　师举䟦陁婆罗并其同伴十六开士。即从座起顶礼佛足而白佛言。我等先于威音王佛闻法出家。于浴僧时随例入室。忽悟水因。既不洗尘。亦不洗体。中间安然。得无所有。宿习无忘乃至今时。从佛出家令得无学。彼佛名我䟦陁婆罗。妙触宣明成佛子住。佛问圆通。如我所证。触因为上。此岂非无垢净光根源者也。或有人问。既是无垢净光。为甚么却造浴室。殊不知若非浴室争能无垢。其僧被问闭口无言。枉滞情关难逃识锁。可谓养子不及父。家门一世衰。故天盖代云。三秋明月夜不是骋团圆。此与问辞意句稍劣。然一期应机不足怪也。谁想丹霞放他不过。颂曰。

　　虽然答尽深深意(一手抬)。争奈投机句未亲(一手搦)。欲会本来无垢的(愿闻佳作)。更须入水见长人(须是一回亲到始得)。

　　师云。家有诤子国有诤臣。有智不拣笄年。无智漫劳百岁。古德云。意到句不到。句到意不到。意句俱到。意句俱不到。久参上士皆悉知矣。然舡子道。一句合头语。万劫系驴橛者。其奈宗趣不同施设各异。有时建化门中着脚。有时实际理地安身。有时以言遣言。有时以理显理。把定则真金失色。放行则瓦砾生光。若解系驴橛上翻身。合头语中脱绊。无不可也。昔外道问佛。昨日说何法。曰定法。云今日说何法。曰不定法。云。昨日说定法。今日何说不定法。曰。昨日定。今日不定。若向这里会得。投机一语。转见新鲜。至赜幽微不言可晓。入水见长人者。按耀禅师录。唐武后诏嵩山老安．北宗神秀入禁中供养。因澡浴以宫姬给侍。独安怡然无他。后叹曰。入水始知有长人矣。还知丹霞意句俱到处么。不劳重举似。何必别商量。

　　第三十六则　九峰有言(佛祖)

　　示众云。云门正令谁肯提持。禅苑良规汝还会否。举头尽是儿孙事。祖父从来不出门。有达此理者么。

　　举僧问九峰䖍禅师。承闻和尚有言。诸圣间出只是传语人是否(你向甚么处得这消息来)。峰云是(［冬］能讳得)。僧云。世尊一手指天一手指地。天上天下唯我独尊。和尚为甚么却唤作传语人(果然疑着)。峰云。只为一手指天一手指地。所以唤作传语人(巧说不如直道)。

　　师云。僧问九峰。古人道。直得不恁么来者犹是儿孙。意旨如何。曰古人不谩语。云如何是来底儿孙。曰犹守珍御在。云如何是父。曰无家可坐无世可兴。复问。诸圣间出只是个传语人。岂不是和尚语。林泉道。寻言逐句有甚了期。口耳之徒那堪共语。峰曰是。林泉道。实语当忏悔。争肯自谩心。云。只如世尊生下。一手指天一手指地云。天上天下唯我独尊。为甚么唤作传语人。好笑这僧。攀高接贵要释狐疑。殊不知拟心动念尽落今时。岂非传语人也。峰曰。为他指天指地所以唤作传语人。此岂非十字打开两手分付。既不囊藏被盖。必应吐胆倾心。当时僧便礼拜。可谓知恩报恩人间几几。不意丹霞重宣此义为伊说破。颂曰。

　　妙相圆明不可亲(无近傍处)。奴儿婢子自殷勤(从来即势)。指天指地称尊贵(且莫自媒)。也是传言送语人(遭他笑怪)。

　　师云。妙密难明。巍巍相好。拟之则识莫可识。议之则智莫可知。自无始来从今以去。非凡情可测非圣解可量。庸愚之流莫可得而亲近者也。设使朝朝暮暮兀兀腾腾。觅茶姑姑寻酒姨姨。一向世谛流布。至今不得从良。虽然用尽殷勤。到了难为自在。直饶指天指地独贵独尊。第二门头不劳出现。子细看来。怎如向然灯前威音外。无名无姓无是无非。却救得一半。拟乘白象欲降王宫。乃至出家成道说法度人。安待不名传言送语者欤。只如尊贵一路。未审合向甚么处瞻仰。还相委悉么。欲识诞生王子父。鹤腾霄汉出银笼。

　　第三十七则　九峰相传(佛祖)

　　示众云。住持千嶂月。孰可依栖。衣钵一溪云。谁堪承受。傥肯舒心将去。休愁信手拈来。冬菰印莫错抟䟦。西祖意试详思忖。有敢奔凑者么。

　　举僧问九峰。祖祖相传。当传何事(谁敢妄传消息)。峰云。释迦悭。迦叶富(说破家门)。僧云如何是释迦悭(无法可说)。峰云无物与人(是名说法)。僧云如何是迦叶富(不惜家珍尽情分付)。峰云国内孟尝君(未为畅汉)。僧云毕竟传底事作么生(声前一句圆音美。物外三山片月辉)。峰云百岁老儿分夜灯(更嫌何处不分明)。

　　师云。世尊灵山会上拈花示众。是时众皆默然。唯迦叶尊者破颜微笑。世尊曰。吾有正法眼藏。涅槃妙心。实相无相微妙法门。不立文字教外别传。今付摩诃迦叶。为说偈曰。法本法无法。无法法亦法。今付无法时。法法何曾法。又参同契云。竺土大仙心。东西密相付。人根有利钝。道无南北祖。一日阿难问迦叶云。师兄。世尊传金襕袈裟外。别传个甚么。迦叶召阿难。难应喏。迦叶曰倒却门前刹竿着。汾阳昭云。不问那知。林泉道。用知作么。五祖戒云。露。林泉道。漏泄。云门一字禅。翠岩芝云。千年无影树。今时没底靴。林泉道。这些消息少人知。相传的意。悭富缘由。灵利衲僧不劳重举。无物与人则财施有尽。法施无穷。孟尝君贤则四海五湖心。几人能出彀。这僧不识好恶。复问毕竟如何。峰以百岁老儿分夜灯为对。若也于此明得。这畔无妨那边不碍。其或未然。云暗不知天早晚。雪深难辨路高低。向不明不暗处试看丹霞为伊出理。颂曰。

　　寂光影里现全身(堂堂独露)。贵异天然迥出伦(比类难齐)。家富儿奴偏得力(堪人夸羡)。夜分灯火照西邻(幸有一阴地。何劳不为人)。

　　师云。云门道。人人尽有光明在。看时不见暗昏昏。又石头云。回光返照便归来。廓达灵根非向背。若向这里会得。即寂之照即照之寂。灵光独耀迥脱根尘。万象之中独露身。唯人自肯乃方亲。果必如是甚生次第。斯乃一切众生本具灵明觉性。非吾强言。岂非天然贵。异迥出流伦。虽积代簪缨暂时落泊。其柰屏风虽破古格犹存。特似家富儿奴体段终别。况复将勤补拙著小做奸。于三更初夜月明以前。剔晃晃心灯然煌煌智炬。不光东舍唯照西邻。何也。不是世情看冷暖。亦非人面逐高低。若明劫外真如理。管取今时事不迷。祖祖相传的事。莫只这便是么。言中休取则。句外可明宗。

　　第三十八则　九峰侍者(迁化)

　　示众云。人将语探。水将杖探。深浅高低岂容混滥。可怜一点情尘。致使半明半暗。傥能输己从他。敢保当时无憾。莫有不放闲者么。

　　举九峰在石霜作侍者(少当努力)。石霜迁化后众欲请堂中第一座接续住持(好因缘是恶因缘)。峰不肯(欢喜未尽。烦恼早来)。乃云。待某甲问过。若会先师意。如先师侍奉(未必心头似口头)。遂问首座云。先师道。休去歇去(坐着即不可)。一念万年去(犹有这个在)。寒灰枯木去(切忌冷清清)。古庙香炉去(全无气息)。一条白练去(染污了也)。且道明甚么边事(有甚不知。有甚难见)。座云明一色边事(好语若说尽。令人必定轻)。峰云恁么则未会先师意在(谢证据)。座云。你不肯我那。装香来(都缘茅草火。烧却太行山)。乃焚香云。我不会先师。意香烟起处脱去不得者(休认蒲团便做天)。言讫便坐脱(只因一转语。不籍老残生)。峰乃抚其背云。坐脱立亡则不无。先师意未在(半肯半不肯。谁不恁评论)。

　　师云。寻师访道辅弼丛林。居尝亲为石霜侍者。霜既归寂众请首座接续住持。九峰勘辨甚有来由。故经云。众生被解碍。菩萨未离觉。何况首座恃赖静功。非是侍者不肯许伊。以逆顺境款款勘验。果露栓索。难道八风吹不动。今古镇常安。一日曹山见纸衣道者来便问。莫是纸衣道者否。衣云不敢。山曰如何是纸衣下事。衣云。一裘才挂体。万法悉皆如。山曰如何是纸衣下用。衣近前应喏便立脱去。曰。汝既解恁么去。何不恁么来。衣忽开眼问曰。一灵真性不假包胎时如何。山曰未是妙。衣云如何是妙。山曰不借借。衣便珍重却便坐化去。山乃有颂曰。觉性圆明无相身。莫将知见妄疏亲。念异便于玄旨昧。心差不与道相邻。情分万法沉前境。识鉴多端丧本真。如是句中能晓会。了然无事昔时人。此与九峰侍者不肯首座无两样也。况石霜首座虽解恁么去不解恁么来。纸衣道者更解恁么去更解恁么来。曹山尚自不放出头。大抵情存向背见处偏枯。只贪滞迹沉空不管联芳续焰。且道利害在甚么处。自有丹霞与伊和会。颂曰。

　　戴角披毛异类身(猿中见猿。鹿中见鹿)。寒灰枯木眼中尘(谁能拨却)。虽然未会先师意(用会作么)。争奈临行一句新(若非丹霞谁能赏鉴)。

　　师云。先觉觉后。自利利他。接物利生。妙用非一。即体之用兮把住放行全在我。即用之体兮拈来抛去更由谁。所以披毛戴角异类横身。陇月耕云入廛垂手。设使寒灰枯木冷冷清清。正眼观来皆为尘垢。何一色而可定夺哉。当时虽未会先师意。丹霞满口许他道。争奈临行一句新。虽此句是新。何似当初对九峰侍者道。恁么则未会先师意在。这里道的一句不更新鲜。若然则何必装香坐脱。令人抚背道先师意未会在。还知褒贬自由纵夺自在处么。衲被蒙头万事休。此时山僧都不会。

　　第三十九则　大光达磨(佛祖)

　　示众云。迷头认影怎做得眼里有筋。越圣超凡敢想必心中无事。有真不掩伪善分别者么。

　　举僧问大光诲禅师。达磨还是祖否(莫错认)。光云不是祖(劈腹剜心尽情吐露)。僧云。既不是祖。又来作甚么(你便不道)。光云为汝不荐(老婆心切)。僧云荐后如何(照顾刺破眼睛)。光云方知不是祖(头正尾正)。

　　师云。潭州大光山居诲禅师。初造石霜。长坐不卧。麻衣草屦。亡身为法。遂令主性空塔院。一日霜知缘熟。试其所得。问曰。国家每年放举人及第朝门。还得拜也无。光云有一人不求进。曰凭何。云他且不为名。曰除却今日别更有时也无。云他亦不道今日是。如是酬对往复无滞。盘桓二十余祀。众请出世。僧问只如达磨还是祖否。光云不是祖。这僧迷己逐物以伪为真。大光不惜唇皮分明指示。故经云。凡所有相皆是虚妄。若见诸相非相即见如来。这僧不达此意展转狐疑。又问。既不是祖又来作甚么。光云为汝不荐。可谓前箭犹轻后箭深犹。自不知痛痒。翻覆更问荐后如何。光云方知不是祖。为伊十字轰开。更不囊藏被盖。欲使这僧不离花下路便见洞中天。丹霞藉此美景良辰。分付赏心乐事。颂曰。

　　少林续焰事堪奇(佳运传千载)。腊夜方开雪后枝(清香遍九垓)。黄檗昔年曾有语(道甚么来)。大唐国里没禅师(将谓忘却)。

　　师云。嵩山少林寺乃魏沙门䟦陀制。菩提达磨应般若多罗之谶。梁大通元年泛舶至此土。会武帝问答不契。遂渡江之魏。止洛阳嵩少面壁九年。遇神光立雪断臂。叶缀花联心灯续焰者矣。筠州黄檗希运禅师示众云。汝等诸人尽是噇酒糟汉。与么行脚何处有今日。还知大唐国里无禅师么。时有僧出云。只如诸方匡徒领众又作么生。檗曰不道无禅只是无师。林泉道。若不得后语。前话也难圆。大光不见有祖。黄檗不道无禅。还知二大宗师眼高四海傍若无人处么。不踏今时路。常游劫外春。

　　第四十则　强德上座(牛鹿)

　　示众云。心粗者失。岂免胡颜。欺敌者亡。不无懡㦬。输己算人者且道阿谁。

　　举强德二上座曾参九峰(不得点胸檐板)。于路次见涌泉忻禅师骑牛不识(属猴人本命。属虎人相冲)。强云。蹄角甚分明。争奈骑者不鉴(撩蜂剔蝎)。泉拍牛避路(饶人不是痴)。二上座至树下憩息煎茶次。泉亦至(不是冤家不聚头)。乃问二上座近离甚么处(照顾捩鼻木)。强云那边(刺脑入胶盆)。泉云那边事作么生(便下毒手)。强提起茶盏(果是手乱脚忙)。泉云此犹是这边事。那边事作么生(三径就荒归便得。旧时松菊尚芳馨)。强无语(没手来多少时也)。泉云莫道骑者不鉴(无因果不生)。

　　师云。台州涌泉景忻禅师。自石霜开示而止涌泉。不披袈裟吃饭。有僧问莫成俗否。师曰即今岂是僧邪。上堂云。我四十九年在这里尚自有时走作。汝等诸人莫开大口。见解人多。行解人万中无一个。见解言语总要知通。若识不尽。敢道轮回去在。为何如此。盖为识漏未尽。汝但尽却。今时始得成立。亦唤作立中功转功就他去。亦唤作就中功亲他去。我所以道亲人不得度。渠不度亲人。恁么譬喻尚不会荐取浑仑底。但管取心性。莫乱动舌头。不见洞山道。相续也大难。汝须知有。此事若不知有。啼哭有日在。林泉道。不是苦辛人不知。据涌泉强德。一则逢强即弱。一则遇柔即刚。一则舌藏锋刃口隐雌黄。一则破胆粗豪尖头利脑。正到肴关把节处。闭口无言祇么休。幸遇丹霞善能高鉴。颂曰。

　　芳草漫漫岂变秋(能为万象主。不逐四时凋)。牧童白牯恣优游(千自由百自在)。异中有路人难见(恰似瞎一般)。却谓骑牛不识牛(反责他非)。

　　师云。无根瑞草不假阳和。异境灵芝非从造化。莽莽芊芊而虽蒙雨露。青青黯黯而㝡耐风霜。纵日月之迁流。任岁寒之不变。管甚春秋荣悴。何关冬夏芟夷。牧竖高歌牯牛𨁝跳。闲邀过岭慢趁还家。优哉游哉畅矣快矣。以喻见忘执谢心意豁然。达道高流无拘系也。虽则异中来往。非同造次庸愚。深藏底蕴莫可观瞻。故不得而见也。嗟呼拍盲衲子却谓骑牛不识其牛。如龟负图自取丧身之兆。真所谓以己方人反遭受屈。他时一纵芒绳断。袖手归田不用鞭。

　　第四十一则　文殊僧繇(真像)

　　示众云。拟心即差。下笔即错。世间无限丹青手。到了终须𦘕不成。莫有赏鉴者么。

　　举僧问文殊禅师。僧繇为甚么邈志公真不得(无下乎处)。殊云。非但僧繇。志公亦邈不得(身圣不觉圣)。僧云志公为甚么邈不得(果是疑着)。殊云彩绘不将来(善说道理)。僧云和尚还邈得也无(上身来也)。殊云我亦邈不得(谦谦君子)。僧云和尚为甚么邈不得(一狐疑了一狐疑)。殊云。渠不苟我颜色。教我如何邈(王婆上磨。且是一推)。

　　师云。本来面目妍丑难评。费尽丹青莫能传写。这僧以世谛路头梦宅陋质欲配法身。焉得不霄壤悬殊者邪。所以文殊据实祗对道非但僧繇志公亦邈不得。可谓水不洗水金不博金。眼不自见耳不自闻。这僧本是鶵儿刚为俊鹞。怎不教文殊重重再按道彩绘不将来。这僧放没底赖就口便嗢道和尚还邈得也无。文殊本不推三拉五昧己谩心。称实而论分明与道我亦邈不得。可谓虚空无面目何用与妆眉。这僧不识好恶漫费唇舌。本意买绵却来卖絮。文殊既知抖擞不下。不免推恶离己寻脱身计。向他道渠不苟我颜色教我如何邈。林泉道。出身犹可易。脱体道应难。僧繇志公事迹。投子颂古中具载。兹不复云。别看丹霞如何举荐。颂曰。

　　身光炽盛相巍巍(观之不足。玩之有余)。妙手如何彩绘伊(下笔即错)。休问僧繇吴道子(总未剿绝)。志公他日不能知(却最亲切)。

　　师云。茶陵郁和尚悟道颂曰。我有神珠一颗。久被尘劳关锁。如今尘尽光生。照破山河万朵。云门亦云。人人尽有光明在。看时不见暗昏昏。又药师本愿经云。愿我来世得阿耨多罗三藐三菩提时。自身光明炽然照耀。功德巍巍。身善安住。𦦨网庄严过于日月。幽冥众生悉蒙开晓。随意所趣作诸事业。此亦方便诱进群迷。其实见在未来何曾有间。任是妙绝匠手彩绘实难。吴道．僧繇亦应讨后。然志公神异举世咸闻。欲对丹青亦莫能委。唐吴道子者。姓吴名道元。字道子。阳翟人。旧名道子。少孤贫。客游洛阳学书于张颠贺知章不成。因工𦘕未冠深造妙处。若悟之于性。非积习所能致。初为兖州瑕丘尉。明皇闻之召入供奉。更今名。复以道子为字。由此名振天下。恁么举来。志公神采还知否。六耳不同谋。别时说向汝。

　　第四十二则　凤翔石柱(人境)

　　示众云。跛挈痿羸。无用处成真用处。盲聋喑哑。不风流处转风流。傥能踏碎情关。便解掣开识锁。且道谁是其人。

　　举凤翔府石柱禅师游方日到洞山。时虔和尚垂语。有四种人(且忌分别)。一人说过佛祖一步行不得(多是[踞-古+?]法师)。一人行过佛祖一句说不得(必是哑上座)。一人说得行得(不唯夸大口。更敢费盘缠)。一人说不得行不得(众中如百拙。一世作闲人)。那个是其人(尊鉴不错)。柱出众对云。一人说过佛祖一步行不得者。只是无舌不许行(都因五色线)。一人行过佛祖一句说不得者。只是无足不许说(难逃十字关)。一人说得行得者。只是函盖相称(甜言美语畅杀饥人)。一人说不得行不得者。断命求活(试作死马医)。如石女儿披枷带锁(曲为今时。理当如此)。洞山云。阇梨分上又作么生(事不厌细)。柱云。该通分上。卓卓宁彰(明人不作暗事)。洞山云。祇如海上明公秀又作么生(更是谩他一点不得)。柱云。幻人相逢。抚掌呵呵(都在嘻嘻一笑中)。

　　师云。门庭施设万种千般。入理深谈了无一语。左敲右击正按傍提。祇是要汝离心意识参。出凡圣路学。雪峰一日问德山。从上宗乘。学人还有分也无。山打一棒曰道甚么。云不会。至明日请益。山曰。我宗无语句。实无一法与人。峰因此有省。岩头闻之曰。德山老人一条脊梁骨硬似铁拗不折。然虽如是。于唱教门中犹较些子。林泉道。放开一线许商量。所以古德云。说得一丈不如行取一尺。说得一尺不如行取一寸。当初九峰住洞山时垂语示众。举此四种人。说得行不得。行得说不得。行得说得。说不得行不得。石柱出众应口酬酢。既有来由非无意思。慎勿竞空花浓淡争兔角短长。上乘菩萨信无疑。中下闻之必生怪。故喻石女披枷带锁。虽是无中出有。何奈去伪存真。洞山复以本分钳锤重重楔磕。是他久经煅炼岂怕烹煎。大冶精金果无变色。幻人抚掌呵呵处。点铁端能到十成。颂曰。

　　水底泥牛耕白月(切忌随波逐浪)。云中木马骤清风(不应趍汉腾空)。胡僧懒捧西干钵(缩手有分)。半夜乘舟过海东(气急作么)。

　　师云。理极忘情谓。如何有喻齐。到头霜夜月。任运落前溪。果熟兼猿重。山长似路迷。举头残照在。元是旧居西。故般若智．无师智．自然智非学解识情而可积习进趣无上佛祖之道邪。不得已趁水底泥牛。藉云中木马。耕白月于晴空。骤清风于晓野。从教𨁝跳一任奔驰。蹈翻怒浪狂澜。掣脱名缰利锁。管甚南泉懒牧。任他支遁深怜。若知弄假像真自不费心劳力。况胡僧懒堕。倦捧钵于千门。共商主趑趄。拟乘舟于三岛。才交半夜未至三更。片帆早过海门东。柔橹久别江岸北。此虽捏合索恁评量。须知意不在言。且对痴人说梦。忽遇个精细灵利者合作么生道。枉摇三寸舌。漫费一生心。

　　第四十三则　僧问曹山(宾主)

　　示众云。正不居正。入户当堂慵正坐。偏不垂偏。出门犹懒下阶行。觌面相呈时合作么生回互。

　　举僧问曹山寂禅师。五位对宾时如何(大眼觑小眼)。山云汝今问那个位(事穷的要)。僧云。某甲从偏中来。请师正位中接(当头讳字寰中禁。谁敢依稀犯圣颜)。山云不接(心真语亦真)。僧云为甚么不接(休没理会)。山云恐落偏位中去(平生心胆向人倾)。山复问僧。祇如不接。是对宾不是对宾(深穷妙理。细辨根源)。僧云早是对宾了也(不枉垂丝向碧潭)。山云如是如是(针芥相投处。寰中几个知)。

　　师云。抚州曹山本寂禅师。嗣洞山价。因僧问五位君臣旨诀。山曰正位即空界本来无物。偏位即色界有万象形。正中偏者背理就事。偏中正者舍事入理。兼带者冥应众缘。不堕诸有。非染非净非正非偏。故云虚玄大道无著真宗。从上先德推此一位最妙最玄当详审辨明。君为正位。臣为偏位。臣向君偏中正。君视臣是正中偏。君臣合道是兼带语。僧问如何是君。曰。妙德尊寰宇。高明朗太虚。云如何是臣。曰。灵机弘圣道。真智利群生。云如何是臣向君。曰。不堕诸异趣。凝情望圣容。云如何是君视臣。曰。妙容虽不动。光烛本无偏。云如何是君臣合道。曰。混然无内外。和融上下平。林泉道。偏正若能无向背。君臣自不有差殊。由是这僧取问五位对宾时如何。所以曹山反问汝今问那个位。此谓之点灯吃饭两家分明。这僧不免道某甲从偏中来请师正位中接。山云不接。林泉道。棋逢敌手难藏幸。诗到重吟始见功。这僧嬴奸卖俏故意罗织道为甚么不接。山云恐落偏位中去。是知举头尽是儿孙事。祖父从来不出门。汝岂不闻云盖问石霜。万户俱闭即不问。万户俱开是如何。霜云堂中事作么生。盖无对。经半年方道得语云。无人接得渠。霜云道则太㬠道。只道得八成。盖云和尚又如何。霜云无人识得渠。何似曹山应只便道不接。若接岂非流落今时堕偏位中也。山复勘僧道。祇如不接是对宾不是对宾。林泉道。休辞入火重烹炼。祇恐临时是假银。这僧可谓久经炉鞴惯受钳锤。具实祗对道早是对宾了也。曹山利物情深老婆心切。顺毛勃挲道如是如是。林泉道。既是当家人。索说着实话。未审丹霞看作么生倒断。颂曰。

　　月中玉兔夜怀胎(看你怎生)。日里金乌朝抱卵(有谁能见)。黑漆昆仑踏雪行(正偏兼到)。转身打破琉璃碗(［罄］快平生)。

　　师云。金乌东出玉兔西没。晓夜相续人皆知有。怀胎抱卵妙密难明。识情卜度知无数。到了终非杜撰成。况此一事藉言显理。理本无言。若认无言死于句下。恰与口欲谈而辞丧。心欲缘而虑忘为道侣也。汝岂不闻花严大经云。世法即佛法。佛法即世法。莫于佛法中分别世间法。世间法中分别佛法。又般若经云。粗言及细语。皆归第一义。古不云乎。是处语言皆合道。谁家弦管不传心。明明百草头。明明祖师意。岂虚语哉。又云。明暗相参杀活机。大人境界普贤知。非久参上士莫可得而措置者也。黑漆昆仑踏雪行处。正偏兼带理事叶通。非言可及非说可说。言说俱忘犹带识在。不见道除时又起一重尘。直得转身吐气及尽玄微。返本还源剿绝渗漏。问甚琉璃碗琥珀杯。收拾将来都合摵碎。何也。向此若能离法爱。不妨袖手伴闲云。

　　第四十四则　曹辞洞山(游山)

　　示众云。不须折柳何用擎杯。比及临岐须穷下落。雪后始知松柏操。事难方表丈夫心。且道是谁具斯作略。汝还见么。

　　举曹山辞洞山(人义道中理当如此)。山问子向甚么处去(儿行千里。母行千里)。曹山云不变异处去(及尽今时始得成立)。洞山云不变异处岂有去耶(再上试金石)。曹山云去亦不变异(果然无弹剥)。

　　师云。负钵挑囊任所之。登山蓦岭为寻师。一朝兴尽投岩壑。争忍来参去不辞。盖为恩沾法乳拟效南回。故恁伸诚取别丈室。洞山以养子之缘不免审问道子向甚么处去。曹山深知这边冷淡那畔相应。故云不变异处去。那知起心动念开口动舌。早是变异了也。所以洞山道不变异处岂有去耶。此一则语有搜人短处。有为人长处。具眼衲僧不宜造次。亦如还丹一粒点铁成金。至理一言转凡成圣。果然曹山告往知来显仁藏用。便道去亦不变异。言至于此。正偏兼带理事混然。当成事时即见体空。于随缘处本来不变。汝等诸人十二时中居常恁么行履。何事而不办哉。虽然如是。更向丹霞颂中参详则个。颂曰。

　　家家门掩蟾蜍月(清光何处无)。处处莺啼杨柳风(好音常在耳)。若谓纵横无变异(认着则不堪)。犹如掷剑拟挥空(终不伤锋犯手)。

　　师云。天下无二道。圣人无两心。设教虽殊教化皆一。经不云乎。蠢动含灵皆有佛性。何彼此而间别者也。况汝本来真性妙觉明心。迷之则触途成滞。悟之则坦荡无拘。傥若狂情顿歇镜智圆明。无一法而不周。无一法而不遍。尘尘尔法法尔。何止家家门掩蟾蜍皎月之清光。处处莺啼杨柳晓风之美韵。当可超情离见。不应随色逐声。若谓纵横无变异者。弃有着空病亦然。还如避溺而投火。犹如掷剑拟挥空。丹霞恁么道。未审向甚么处着落。还相委悉么。转尽无功伊就位。孤标不与汝同盘。

　　第四十五则　甚物㝡贵(猫犬)

　　示众云。漫台高价。自有新条。本分商量。索依旧例。莫比寻常买卖。非同往日看承。有具别宝眼者么。

　　举僧问曹山。世间甚么物㝡贵(谁敢错评量)。山云死猫儿头(履变知肥)。僧云为甚死猫儿头㝡贵(果然疑着)。山云无人着价(开口厮当)。

　　师云。世之徒知有用之必用。而不知无用之大用。至若七珍八宝唯益贪婪。何如四智三身可增利益。这僧拟索形山之宝如意神珠。岂意曹山以不贵之货打发学人道死猫儿头。这僧若便承言滞句堕落常情。向贵贱上钻研。于行市内穷究。直至弥勒下生也着交不得。这僧果然满肚怀疑整理不下。道为甚么死猫儿头㝡贵。惹得曹山尽情吐露道只为无人着价。且道不作贵不作贱合作么定夺。还知么。若是牙人逢贩子。两和交易自无差。颂曰。

　　腥臊洪烂不堪亲(莫动着)。触动轻轻血污身(我道甚来)。何事杳无人着价(不识便宜)。为伊非是世间珍(希逢罕遇)。

　　师云。古人近取诸身远取诸物以喻至极之道。故以死猫儿头对之。臊腥洪烂者秽恶狼藉之甚也。故不堪亲近。而况大道窅漠虚廓寂寥。小根小智之流贪奢侈乐荣华。妆饰𦘕瓶留连浊世。那肯趣寂寥之大道乎。此乃不堪亲之繇绪也。触动轻轻血污身者。于事易晓于理当明。若肯念兹在兹将错就错。常作不净观。顿弃有为身胖胀青瘀臭恶现前。此岂非浓血恒污心田者也。曹山举处无人着价。不可怪伊。为非同世间珍宝而眩惑人眼。此正合著石头道。住此庵。休作解。谁夸铺席图人买。回光返照便归来。廓达灵根非向背。林泉恁么镂冰琢雪。关空锁梦。掉老婆舌。念合婴孩。是与曹山着价不着价。还知么。自古以来常恁道。卖金不遇买金人。

　　第四十六则　枯木花开(花果)

　　示众云。潜通劫外曲为今时。既能缀叶联枝。争免蜂游蝶戏。只如蛊惑之际合作么生裁断。

　　举灵泉问疏山仁禅师。枯木生花始与他合。是这边句是那边句(得坐披衣向后自看)。山云亦是这边句(巧说不如直道)。泉云如何是那边句(闭口牢藏舌。安身第一方)。山云。石牛吐出三春雾。灵雀不栖无影林(无中能唱出。几个是知音)。

　　师云。万木冻欲折。孤根暖独回。前村深雪里。昨夜一枝开。既分春意必落今时。绝后重苏欺君不得。祇知始与他合。到了终非自利。不见道密移一步六门晓。无限风光大地春。这边那畔显然无忒。偏来正去豁尔宁差。灵泉虽恁疑着。是他据实通报道亦是这边句。岂免疑情杳邈玄路周遮。的确商量亲切话会。复问如何是那边句。是他疏山老汉不惜眉毛。拨向上关。纵无碍辩。语带玄而无路。舌头谈而不谈。十字打开两手分付道。石牛吐出三春雾。灵雀不栖无影林。子细看来。这边寻不见。那畔觅无门。颂曰。

　　沧海无风波浪平(高低普应)。烟收水色虚涵碧(上下冥通)。寒光一带望何穷(观之不足)。谁辨个中龙退骨(罕逢明鉴)。

　　师云。天共白云晓。水和明月秋。渔舟别古岸。停棹宿滩头。管甚无明海阔。业习风恬。识浪狂波。任伊平稳。直得烟收雾敛龙隐鱼潜。水色虚涵而碧落寂寥。寒光㶑滟而丹霄缥缈。枉将有限拟趁无穷。劫波空处妙难传。至理明时应自委。深深莫辨隐隐那窥。匹似个中觅苍龙之退骨。争如向上看丹凤之冲霄。不拘这畔那边。论甚今时劫外。昧之者触途成滞。明之者到处优游。活句休同死句参。鹧鸪啼在深花里。

　　第四十七则　疏山寿塔(塔庙)

　　示众云。预备不虞肃宗帝。曾施孝道请垂样。致忠国师岂吝慈悲。后来到处兴功。往往增添价例。莫有会商量者么。

　　举僧与疏山造寿塔毕来白疏山(般㙛不易)。山云汝将多少钱与匠人(官凭私约)。僧云一切在和尚(让则有余)。山云。为将三文钱与匠人。为将两文钱与匠人。为将一文钱与匠人(寻常语里布枪旗)。若道得与吾亲造塔(和尚幸是大人。且莫造次)。僧无语(一句临机下口难)。后举似大岭(走口送舌)。岭云还有人道得么(青山谁管你闲事)。僧云未有人道得(莫累他好)。岭云。汝回举似疏山道。大岭闻举有语云。若将三文钱与匠人。和尚今生决定不得塔(待要作么)。若将两文钱与匠人。和尚与匠人共垂一只手(徒劳摸索)。若将一文钱与匠人。累他匠人眉须堕落(好心招恶报)。其僧回举似疏山(来往不易)。山具威仪望大岭礼拜叹云。大岭古佛放光射至此间(惺惺怜惺惺)。虽然如是。也是腊月莲花(且恁将无做有)。大岭后闻此语云。我恁么道也是龟毛长三尺(不知谁识斟量)。

　　师云。魏府老元花严示众曰。佛法在日用处。行住坐卧处。吃茶吃饭处。语言相问处。祇如这僧恁么问。疏山恁么答。且道佛法其安在哉。你若向三文两文一文上追求。本利俱失受穷一生。枉费功夫漫劳神力。其僧果落圈圚闭口无言。不辞途路奔波。拟决情怀疑虑。遂至大岭重伸询问。是他大岭见义勇为当仁不让。便与从头酬价道。若将三文钱与匠人和尚今生决定不得塔。何故劳而无益。为伊多酒慢功。若将两文钱与匠人和尚与匠人共出一只手。两不相亏并无悬欠。若将一文钱与匠人。累他匠人眉须堕落。皆为疏山一毛不㧞。还知林泉恁么判断处么。醉汉口。没量斗。闲割炒。胡厮殴。半窗凉月酒醒时。灯火清荧何所有。其僧回举似疏山。山具威仪望大岭礼拜叹云。将谓无人。大岭古佛放光射至此间。此之所谓欲要佛法兴。无过僧敬僧。岂非赞之双美者也。疏山云。虽然如是。也是腊月莲花。林泉道。休嫌开较晚。本是强生枝。大岭后闻此语云。我恁么道也是龟毛长三尺。林泉道。从教大岭夸长短。一任诸方漫较量。盖为利物情深。随波逐浪。致使丹霞二俱看破。颂曰。

　　清风吹动钓鱼舡(往复无际)。鼓起澄江浪接天(动静一原)。堪笑锦鳞争戏水(非唯滞句者迷)。到头俱被曲钩牵(皆为承言者丧)。

　　师云。性海汪洋。辞源浩渺。稳驾慈航。钓丝轻袅。既被慧风鼓扇。不无识浪翻腾。致令远接禅天。解使虚含心月。引流泉之不绝。三文两文而莫可轻酬。逗阿赌之具陈。千贯万贯而亦难塞命。丛林衲子恣意评量。尘世高流无不𨑊茸。若锦鳞之戏水。逐华藻之翻身。口贪香饵忽吞钩。浑似寻言逐句者。所以先德云。离心意识参。出凡圣路学。还省得么。休被业钱闲使作。朝晡计算费神思。

　　第四十八则　云居上堂(示众)

　　示众云。方来便去。特教倜傥纵横。正按傍提。祇要英灵俏措。且道谁恁老婆心切。

　　举云居膺禅师上堂云。得者不轻微。明者不贱用(道合平常)。识者不咨嗟。解者无厌恶(平常合道)。从天降下则贫寒(有心用处还应错)。从地涌出则富贵(无意看时却宛然)。门里出身易。身里出门难(将相本无种。男儿当自强)。动则埋身千丈。不动则当处生苗(直恁没转里)。一言迥脱独拔当时(根尘如透脱。心性自圆明)。言语不要多。多则无用处(维摩一默千载难忘)。

　　师云。升堂上堂元无二种。聚众集众只是一般。朝夕不废指南。便是人天眼目。自百丈以来。立禅居。设法座。开辟祖道。训诲学徒。故有颂云。入门无佛殿。说法有虚堂。祇此传心印。当知是法王。直至于今。典刑具在。当是时丛林尤盛。云居所以依法作法。振领提纲。开发后进。岂吝慈悲。故垂语云。得者不轻微。明者不贱用。是汝灵知不昧本有之性。不假他求匪从人得。何敢轻微贱用者邪。识者不咨嗟。解者无厌恶。既具正知正见。双眼圆明。六根解脱。何咨嗟厌恶而可萦系哉。从天降下则贫寒。从地涌出则富贵。林泉曾有颂云。贫富应知祇在人。乾坤元不有疏亲。随家丰俭元平等。币服华房各任真。门里出身易。身里出门难。不见天童道。草漫漫。门里门外君自看。荆棘林中下脚易。夜明帘外转身难。且随老木同寒瘠。将逐春风入烧瘢。动则埋身千丈。不动则当处生苗。若定若动当人变弄。埋没生苗休闲打哄。一言迥脱独拔当时。正是古灵道底。灵光独耀迥脱根尘。正当此是。若是洒洒落落。何虑不能超群拔萃者也。虽道言语不要多。多则无用处。点检将来。大似担枷过状。扬声止响。祇如许一落索有用处无用处。是他丹霞自知下落。颂曰。

　　门头户尾事千差(徒劳屈指从头数)。了尽犹来未到家(竛竮辛苦几时休)。明月堂前无影木(能为万象主)。严凝雪夜正开花(不逐四时凋)。

　　师云。门门有路户户无私。明之者弄影摇头。昧之者磕天绊地。非止斜街暗巷生客头迷。亦犹深院幽庭愚夫意惨。忙忙世事杳杳尘缘。污坌心田眯昏道眼。何止千差而已哉。纵使见忘执谢舍妄归真。翳金屑于眼中。掇太山于心上。去却一兮拈得七。笑倒云门六不收。所以道直饶玄会得。犹是眼中尘。此虽半路抽身终未到其家矣。当可从偏入正。兼带叶通。向明月堂前受用时时九夏。于太阳门下看承日日三秋。无影林中列森森之古木。大庾岭上绽馥馥之寒梅。既逢凛冽深冬。必值严凝雪夜。遂竖起拂子云。一花五叶正开时。休往前村独自觅。

　　第四十九则　青林迳往(兔蛇)

　　示众云。蓦直去处决省盘缠。举意问时不无犹豫。端然指出长安道。争奈时人不肯行。莫有西出阳关要饯送者么。

　　举僧问青林䖍禅师。学人径往时如何(迂𢌞作么)。林云。死蛇当大路。劝子莫当头(早是孩儿怕。更把麻胡諕)。僧云当头者如何(甚的大如割舍)。林云丧子命根(心直口快)。僧云不当头时如何(却又着忙)。林云亦无回避处(天宽地阔无处安身)。僧云正当恁么时如何(坐着即不堪)。林云失却也(终日寻不得)。僧云未审向甚么处去(果然不知下落)。林云草深无觅处(佛眼窥不见)。僧云和尚也须堤防始得(慈悲生患害)。林抚掌云一等是个毒气(明眼人前一场漏逗)。

　　师云。短长亭畔路迢遥。多幸临岐肯见招。若遇穷途休恸哭。纵横无处不通霄。这僧拟乎径往。那知已早周遮。况洞山云。向道莫去。归来背父。故青林以死蛇諕他。恐犯当头于身无益。这僧不顾危亡放没抵赖道当头者如何。不见雪峰示众云。南山有条鳖鼻蛇。汝等诸人切须好看。长庆云。今日堂中大有人丧身失命。青林举处好本多同。这僧虽有走智未必获安。不见永嘉道。弃有着空病亦然。还如避溺而投火。设使不当头。亦无回避处。这僧无可奈何往前当赌道。正当恁么时如何。林云失却也。秤槌移到彻梢头。忽然拶落翻斤斗。这僧亦不放闲又问。未审向甚么处去。将谓知下落。不免折便宜。岂想青林撒手离脚。当面讳却道草深无觅处。殊不知已露栓索。被伊窥破道和尚也须堤防始得。这僧特似吃苦不甘当仁不让。致使青林抚掌云一等是个毒气。未审这僧还知痛痒也无。丹霞向风恬浪静处着眼傍观。颂曰。

　　长江澄澈即蟾华(水月交光)。满目清光未是家(枉恁奔波)。借问渔舟何处去(堤防动落今时)。夜深依旧宿芦花(切忌静沉死水)。

　　师云。性水真空。湛玄渊而澄江似练。禅天心月。皎祖域而皓彩如银。所以道清光照眼似迷家。明白转身还堕位。直得正不居正偏不垂偏。恁么会得。无死蛇之可遮拦。有活句之可救济。任伊径往。纵汝当头。若能明得劫初时。愁甚草深无觅处。且恁收纶罢钓趍岸停舟。不消借问缘由。何必追求去处。两头截断中道非安。向夜深时拨转舡头。于水寒处不离沙觜。既依旧曾宿芦花。想从此不亏蒻笠。若解随流深得妙。肯教住岸即迷源。

　　林泉老人评唱丹霞淳禅师颂古虚堂集卷三
卍新纂续藏经第 67 册 No. 1304 林泉老人评唱丹霞淳禅师颂古虚堂集


　　林泉老人评唱丹霞淳禅师颂古虚堂集卷四

　　后学性一阅

　　生生道人梓

　　第五十则　二鼠侵藤(飞走)

　　示众云。潜续命根故有生而有灭。圆成道果本无去以无来。任伊利齿灵牙。一任横啮竖咬。正当此时与解腕者么。

　　举僧问龙牙遁禅师。二鼠侵藤时如何(祸不单行)。牙云须有隐身处始得(指示分明)。僧云如何是隐身处(闻风便飏)。牙云还见侬家么(眼巧不如样子比)。

　　师举宾头卢为优填王说法经云。我今为王略说譬喻。王志心听。昔日有人于旷路中逢大恶象之所驰。逐狂惧走。突无所依怙。见一丘井。即时寻树入。井中藏有黑白二鼠牙啮树根。此井四边有四毒蛇欲螫其人。而此井下有三毒龙。旁畏四蛇下畏毒龙。所攀之树其根动摇。树上有蜜两三滴堕其口中。于时动摇敲击蜂窝。众蜂散飞唼螫其人。有野火起复来烧树。大王。当知此人苦恼不可称计。而彼得味甚少。苦患甚多。大王。旷野者喻于生死。彼男子者喻于凡夫。象喻于无常。井喻于人身。树喻于人命。黑白二鼠喻于昼夜。树根者喻念念灭。四毒蛇者喻于四大。蜜者喻于五欲。众蜂喻恶觉。野火者喻于老迈。下三毒龙喻于死亡堕三恶道。是故当知。欲味甚少。苦患甚多。这僧既知是事。怎不着忙而求决择。牙亦不负来问。具实指示道须有隐身处始得。这僧的的欲离生死。闻斯一语怎不根寻道如何是隐身处。牙不惜情劈面便道还见侬家么。昔盐官会下有一主事僧。忽见一鬼使来追。僧告曰。某甲身为主事。未暇修行。乞容七日得否。使曰待为白王。若许七日后来。不然须㬰便至。言讫不见。至七日后复来。觅其僧了不可得。后有人举问一僧。若被觅着时如何抵拟他。洞山代云被他觅得也。林泉道。曹司易勘。一款便招。这僧虽是临渴掘井。一锹便见黄泉。傥能如此隐身。何必慞惶怖惧。颂曰。

　　寒月依依上远峰(光分万象)。平湖万顷练光封(影散千波)。渔歌惊起汀洲鹭(已往不咎)。飞出芦花不见踪(许伊具眼)。

　　师云。团团离海峤。渐渐出云衢。此夜一轮满。清光何处无。赵州云。至道无难。唯嫌拣择。才有语言。是拣择是明白。老僧不在明白里。是汝还护惜也无。时有僧问。和尚既不在明白里。护惜个甚么。州云我亦不知。僧云。既不知。为甚么不在明白里。州云。问事即得。礼拜了退。林泉道。莫承言。休滞句。行则行。住则住。不应频爇返魂香。直须斫倒栴檀树。况平湖万顷绝点纯清。巨浪千寻真当流注。泛钓舡于峡口。停短棹于滩头。渔歌惊起鹭双飞。芦苇岸边寻不见。转功就位。月临洲渚而疏影微分。借位明功。烟锁沙汀而寒光独耀。具眼禅人若为回互。隐显全该如委悉。正偏兼带自分明。

　　第五十一则　白水声色(示众)

　　示众云。琴瑟箜篌。听他何碍汝。青黄碧绿。识得不为冤。任伊竖判横批。看我嘲三攞四。莫有知音可嘉者么。试请辨看。

　　举白水仁禅师上堂云。老僧不欲向声前句后鼓弄人家男女(此处无金二两。俗人沽酒三升)。何故。声且不是声。色且不是色(翻裈倒裤任汝裁划)。时有僧问。如何是声不是声(莫是聋么)。水云唤作色得么(多虚不如少实)。僧云如何是色不是色(莫是瞎么)。水云唤作声得么(巧说不如直道)。水复云。且道对阇黎话。为阇黎说(老老大大。颠言倒语)。若向这里会得。许你有个入路(和尚还曾出么)。

　　师云。沩山一日喂鸦生饭。回头见仰山曰。今日为伊上堂一上。仰云某甲随例得闻。曰闻底事作么生。云鸦作鸦鸣雀作雀噪。曰争奈声色何。云和尚适来道甚么。曰我道为伊上堂一上。云为甚么唤作声色。曰虽然如是。验过也无妨。云大事因缘又作么生验。沩竖起拳云终是指东𦘕西。曰汝适来问甚么。云问和尚大事因缘。曰为甚么唤作指东𦘕西。云为着声色故某甲所以问过。曰并未晓了此事。云和尚得晓了此事。曰寂子声色老僧东西。云一月千江体不分水。曰应须恁么始得。云如金与金终无异色岂有异名。曰作么生是无异名底道理。云瓶盘钗钏倦盂盆。云。寂子说禅如狮子吼。惊散狐狼野干之属。林泉道。父闻子健恨不杀身。想来胳膞岂肯外屈。只如仰山声色与疏山声色是同是别。一法虽无异。三人乃见差。沩仰酬酢厮杀无过父子兵。疏山这僧一言道断处。千古意分明。为人手段尽在于斯。更看丹霞尽情出理。颂曰。

　　色自色兮声自声(要不闷守本分)。新莺啼处柳烟轻(一并拈出)。门门有路通京国(七通八达)。三岛斜横海月明(一心不生万法无咎)。

　　师举三平颂云。祇此见闻非见闻。更无声色可呈君。个中若了全无事。体用何妨分不分。恁么看来。新莺啼处任喉舌巧转笙篁。嫩柳摇时尽烟霭轻笼翡翠。楞严经云。见闻如幻翳。三界若空花。闻复翳根除。尘消觉圆净。会至于此。门门有路。家家门外透长安。件件无私。处处绿杨堪系马。论甚十洲三岛四海五湖。横片月于晴空。攒三星于秋月。直得心心无间念念无差。若色若声尽闻尽见。似电光石火兔角龟毛。毕竟待干他甚事。何也。司空见惯。应为寻常。

　　第五十二则　白马法身(法身)

　　示众云。北斗似杓。南斗似瓢。任伊斟酌。暖日凉飙。冬至寒食一百五。须知节气不相饶。到此莫有解吞吐者么。

　　举僧问洛京白马儒禅师。如何是法身向上事(高高标不出)。儒云井底虾䗫吞却月(非思量处。识情难测)。

　　师举疏山问沩山云。法身之理。理绝玄微。不夺是非之境。犹是法身边事。如何是法身向上事。沩举起拂子。疏云此犹是法身边事。沩曰如何是法身向上事。疏夺拂子摺折掷向地上便归众。沩曰。龙蛇易辨。衲子难谩。林泉道。知音方委悉。僧问黄龙。如何是井底虾䗫吞却月。龙曰不奈何。僧云恁么则吞却去也。龙曰一任吞。僧云吞后如何。曰好虾䗫。林泉道。莫向言中取则。直须句外明宗。若肯恁么会去。方知无说说。始信不闻闻。所以杜顺和尚亦有颂曰。怀州牛吃禾。益州马腹胀。天下觅医人。灸猪左膞上。汝等诸人稍知痛痒。必不倚官挟势番悔药钱。何也。近日王令稍严。谁敢妄传消息。颂曰。

　　九重深密视听难(端拱无为)。玉殿琼楼宿雾攒(仰望不及)。燮理尽归臣相事(须假傍来)。轮王不戴宝花冠(天然尊贵)。

　　师云。八识心王号至尊。四臣不昧理乾坤。法身向上无余地。枉近重围望五门。既九重深密。必视听应难。故经云。若以色见我。以音声求我。是人行邪道。不能见如来。所以玉殿琼楼攒蒙蒙之宿雾。龙庭凤阙生袅袅之祥烟。洞山道。夜明帘外古镜徒辉。空王殿中千光那照。垂衣至治拱密威严。皇化无为理当朝贺。内绍外绍须明劫外今时。念兹在兹休背这边那畔。调停鼎鼐燮理阳阴。傥能我国晏然。自是心城宁谧。轮王何必戴七宝之花冠。冢宰应须酬一人之宝位。恁么奉重。少分相应。幸勿时中辜恩负德。还能尽忠尽孝依而行之么。但办肯心。必不相赚。

　　第五十三则　九峰举一(示众)

　　示众云。恰待南山起云。却早北山下雨。捉住东海鲤鱼。走了西岩猛虎。有敢当赌者么。

　　举九峰䖍禅师示众云。举一不得。举二放过。一着落在第二(将谓狐须赤)。云门出众云。昨日有人从天台来。却往径山去(更有赤须狐)。峰云来日不得普请。便下座(奸不厮谩。壮不厮欺)。

　　师云。普慧云兴。百问脱脱而出自胸中。普贤瓶泻。千酬滚滚而演于舌上。凡愚莫并。今古无俦。不意像季以来英杰间出。于问答之际切瑳其间。越凡情超圣解。没窠臼绝渗漏。短小明白者无如乾峰云门而已哉。此则公案非九峰䖍禅师示众之语。乃洞山法嗣越州乾峰和尚之语也。峰一日上堂云。法身有三种病二种光。须是一一透得。始解归家稳坐。须知更有向上一窍。云门出问。庵内人为甚么不知庵外事。峰呵呵大笑。门曰犹是学人疑处。峰云子是甚么心行。门曰也要和尚相委。峰云直须与么始解稳坐。门应喏喏。又一日上堂云。举一不得。举二放过。一着落在第二。云门出众云。昨日有人从天台来。却往径山去。林泉道。无孔笛逢毡拍板。这般曲破少知音。峰云来日不得普请便下座。林泉道。得法旨。云门于禅悦中得大自在游戏三昧。未必不由乾峰．睦州切瑳琢磨之力者邪。只如未开口时还有道得者么。颂曰。

　　声前一句口如眉(言清行浊)。佛祖从来总不知(却最亲切)。昨夜昆仑闲说梦(休䆿语)。白头生得黑头儿(有甚奇特)。

　　师云。大辩若讷大智如愚。几人于此能较锱铢。所以道有缘不是余朋友。无用双眉却弟兄。莫道声前无句。自是阇黎不闻。于此若闻甚生次第。不见道万籁有心闻不得。孤岩无耳却知音。莫怪佛佛祖祖从本以来总不知有。南泉亦云。三世诸佛不知有。狸奴白牯却知有。宗门有四知有。一知有。二不知有。三知有了不知有。四不知有后真知有。不意昨夜昆仑闲来说梦。虽是诈惺惺。不如妆瞢𥋾。他若识破伊。看你甚眼孔。又道。白头生得黑头儿。养子不及父。家门一世衰。莫贪寻意路。枉使惹尘埃。毕竟合作么生商量。灯笼逢露柱。拍手笑呵呵。

　　第五十四则　天童应用(心眼)

　　示众云。反常合道。上乘菩萨信无疑。即物明心。中下闻之必生怪。端的为人处在甚么处。

　　举僧问天童启禅师。如何是应用无亏的眼(不见一法即如来。方得名为观自在)。童云恰如瞎一般(便吐肝肠说与伊)。

　　师云。凡所有相皆是虚妄。若见诸相非相即见如来。况如来者无所从来亦无所去故名如来。若向这里觑得破认得真。事理圆融遮照无碍。体用互兴正偏兼带。无一法而不周。无一法而不遍。岂非应用无亏者邪。祖灯录云。宝应省念禅师上堂曰。诸尚座不得盲喝乱喝。寻常向汝道。宾则始终宾。主则始终主。宾无二宾。主无二主。若有二宾二主。即是两个瞎汉。林泉道。若非法花。谁能窥透。万松赞湛然真云。大悲千臂。俱胝一指。错认湛然手中拂子。瞎。林泉道。转见分明。且道此瞎彼瞎是一是二。还道得么。拨开妙净圆明眼。识取吉祥安乐人。颂曰。

　　盲聋喑哑迥天真(无用处成真用处)。眼似眉毛道始邻(不风流处转风流)。昨夜东君潜布令(远近咸知)。黄莺啼处绿杨春(高低普应)。

　　师云。跛挈痿羸。盲聋喑哑。百不可取。一无所堪。众中如百拙。一世作闲人。乐天知命去伪存真。李屏山有诗云。君不见。严子陵掉头千户侯。钓台霜冷一羊裘。又不见。庞居士家财千万贯。西江月冷夜沉舟。近得南华真人之四印。贵莫贵于无所屈。富莫富于无所求。乐莫乐于无所苦。喜莫喜于无所忧。若能任此天真。不枉持聋作哑。只可见如不见闻似不闻。妄境若消除真心自不昧。此岂不是眼似眉毛道始邻者哉。虽然恁么。忘踪灭迹洞达玄微。应须曲为今时潜通劫外。免使静沉死水滞在一边。幸遇东君布令和气氤氲。适当化母垂慈韶光炜烨。故命金衣公子出幽谷迁乔木。绿杨枝上喉舌调叔夜之焦桐。红杏园中毛羽刷陶潜之嫩菊。非无赏鉴。自有知音。论至于斯若为话会。还知么。七处征心心不有。八还辨见见非无。

　　第五十五则　清净行者(经教)

　　示众云。有心用处还应错。因果难评无意看。时却宛然。圣凡莫测。有个秦不收魏不管的衲僧。未审向甚么处安排则是。

　　举僧问洞山诠禅师。清净行者不上天堂。破戒比丘不入地狱时如何(直待别时来。分明向汝说)。山云。度尽无遗影。还他越涅槃(言语道断。非去来今)。

　　师云。真净界中无异念。浮尘堆里有殊途。脚跟点地英雄汉。凡圣应知总不拘。舍利弗言。犯重比丘不堕地狱。清净行者不入涅槃。非应供非不应供。非尽漏非不尽漏。于法平等住故。是知无天堂可欣。无地狱可怖。李留后．端愿问达观禅师曰。人死。识当何所归。答曰未知生焉知死。对曰生则端愿已知。曰生从何来。李留后拟议。达观揕其胸曰。只在这里。思量个甚么。对曰会也。只知贪程不觉蹉路。达观拓开曰。百年一梦。又问地狱毕竟是有是无。答曰诸佛向无中说有。眼见空花。太尉就有中觅无。手揸水月。堪笑眼前见牢狱。不避心外见天堂。欲生殊不知欣怖在心善恶成就。太尉但了自心。自然无惑。进曰心如何了。答曰善恶都莫思量。又问不思量后心归何所。达观曰且请太尉归衙。林泉道。不因师指示。几乎错商量。洞山答处可谓忘言绝虑。越圣超凡。击碎玄关掣开金锁。何天堂地狱而可收系者也。故丹霞不惜唇皮为伊颂出。颂曰。

　　相好巍巍大丈夫(不劳赞叹)。一生无智恰如愚(肚里非常俏措)。从来佛祖犹难望(瞻仰不及)。地狱天堂岂可拘(两头坐断独露真常)。

　　师云。三十二相八十种好。妙体如如声光浩浩。磊磊落落巍巍堂堂。具丈夫相堪绍法王。此岂非一切众生具有如来智慧德相者邪。虽则一生闲散百事无成。缩德露疵内憨外俏。大巧若拙大智如愚。古德有语云。我见持斋守戒者亦不敬。我见破斋犯戒者亦不轻。何也。持斋守戒者出家本分事也。破斋犯戒者凡夫地面也。所以道不敬持戒不轻初学。若能爱恶情忘。持犯自然平等。既佛祖尚难窥窬。想地狱天堂决莫得而拘束者也。若然则因果何在。还知么。了则业障本来空。未了应须偿宿债。

　　第五十六则　北院牛头(佛祖)

　　示众云。穷玄究妙。好肉剜疮。绝学无为。灵龟曳尾。超情离见处。有道得的么。

　　举僧问北院静禅师。牛头未见四祖时如何(曙色未分人尽望)。院云。异境灵枝。睹者皆羡(鲊瓮乍开蝇咂咂)。僧云见后如何(及乎天晓也寻常)。院云。叶落已枝摧。风来不得韵(底穿荡尽冷湫湫)。

　　师云。京兆府永安院善静禅师。谒洛浦。浦器之。容入室。乃典园务。力营众事。一日有僧辞浦。浦曰。四面是山。阇黎向甚么处去。僧无对。浦曰限汝十日。下语得中即从汝去。其僧冥搜。偶入园中。师问曰。上座既是辞去。今何在此。僧具陈所以。坚请代语。师曰。竹密不妨流水过。山高那碍野云飞。其僧喜踊。师嘱之曰不得道是某甲语。僧遂白浦。浦曰谁语。云某甲语。曰非汝语。僧具言园头见教。浦至晚上堂谓众曰。莫轻园头。他日座下有五百人在。后住永安众余五百。果符洛浦之记。住后僧遂问此牛头未见四祖因缘。牛头法融禅师。居牛头山幽栖寺北岩之石室。有百鸟㗸花之异。唐贞观中四祖遥观气象。知彼山有奇异之人。乃躬自寻访。问寺僧此间有道人否。云出家儿那个不是道人。曰那个是道人。僧无对。别僧曰。此去山十里许有一懒融。见人不起亦不合掌。莫是道人么。祖遂入山。见融端坐自若曾无所顾。祖问曰在此作甚么。融曰观心。祖云。观是何人。心是何物。融无对。或作礼云大师高栖何所。祖曰。贫道不决所止。或东或西。云还识道信禅师否。曰何以问他。云向德滋久冀一礼谒。曰道信禅师贫道是也。云因何降此。曰特来相访。莫更有宴息之处否。融指后面曰别有一小庵。遂引祖至庵所。绕庵唯见虎狼之类。祖乃举两手作怖势。融云犹有这个在。曰这个是甚么。融无语。少选祖却于融宴坐石上书一佛字。融睹之竦然。祖曰犹有这个在。融未晓乃稽首请说真要。祖以顿教法门而开发之。后嗣四祖之道。这僧敏而好学不耻下问。北院不负初心具实酬对。幸勿向皆羡不得韵处情识卜度死在句下。颂曰。

　　宝杖亲携挂翠缨(曲为今时)。徘徊常绕玉阶行(左右逢原)。转身就父无标的(同气连枝)。拈却花冠不得名(谁敢触讳)。

　　师云。永嘉道。降龙钵。解虎锡。两钴金环鸣历历。不是标形虚事持。如来宝杖亲踪迹。由是常徘徊于今时路上。兼彷徨于建化门中。利道拔生应缘施设。虽处玉阶金[一/(尸@(〡/巳))]翠幙珠帘。有时隐而弥彰。有时显而不露。既解转身就父。必然不堕偏方。虽无标的。甚有来由。拈却花冠是何名姓。还知么。有名呼不得。无位可安排。

　　第五十七则　青峰大事(对机)

　　示众云。未到无心须要到。切切咨参。既到无心无也休。款款放下。若也情存一念悟。宁越昔时迷。不涉迷悟一句合作么生道。

　　举僧问青峰楚禅师。大事已明为甚么亦如丧考妣(虽尽情尘犹存法爱)。峰云。不得春风花不开。及至花开又吹落(成也萧何。败也萧何)。

　　师云。凤翔府青峰传楚禅师。嗣洛浦。一日浦问曰院主甚处去来。师云扫雪来。浦曰雪深多少。云树上总是。曰。得即得。汝向后住个雪窟定矣。林泉道。灵山授记也不似今日。僧问大事已明为甚么亦如丧考妣。师云。不得春风花不开。及至花开又吹落。青峰答处比兴连类不舍慈悲。方信道过河须用筏到岸不须舡。故经云。汝等比丘知我说法如筏喻者。法尚应舍何况非法。如或不尔。虽然拨尽黄金屑犹撒尘沙在眼中。傥能就路还家。何必传消寄信。颂曰。

　　家山归到莫因循(草鞋钱还了也未)。竭力寅昏奉二亲(不得不然)。机尽功忘恩义断(罄快平生)。便成不孝阐提人(家丑外扬)。

　　师云。贫子喻中曾指注。竛竮辛苦枉蹉跎。曲垂方便亲分付。辄莫因循使左科。所以道孝当竭力。忠则尽命何止寅昏而可奉重。当尽形慎终追远而已。吾佛以无缘慈悯念众生轮回六道迷昧三身。纵贪嗔痴恣身口意。辜负己灵埋没家宝。几不似贫子竛竮辛苦者欤。傥能一念回光便同本得。于十二时中伫意勤修及善保护。不忘佛祖莫大深恩。几不似寅昏奉亲者欤。涌泉忻禅师上堂云。我四十九年在这里尚自有时走作。汝等诸人莫开大口。见解人多行解人少万中无一。见解言语总要知通。若识不尽敢道轮回去在。为何如此。盖为识漏未尽。汝但尽却今时始得成立。亦唤作立中功转功就他去。亦唤作就中功亲他去。我所以道亲人不得度。渠不度亲人。恁么譬喻汝尚不会荐取。浑仑底但管取性乱动舌头。不见洞山道相续也大难。汝须知有此事。若不知有。啼哭有日在。林泉道。当可前思免劳后悔。若不如是。迷真执妄逐句寻言背亲向疏外好里弱。几不为无性阐提不孝者欤。虽然如是。还有知恩报恩者么。一气不言含有象。万灵何处谢无私。

　　第五十八则　木平一沤(舟楫)

　　示众云。声前荐得浩渺难穷。句后承当奔波不已。未审截流之机合作么生漏泄。

　　举木平道禅师问洛浦。一沤未发时如何辨其水脉(看破了也)。浦云。移舟谙水势。举棹别波澜(具眼禅人子细看)。平不契(话不投机一句多)。乃参蟠龙还问前话(一狐疑了一狐疑)。龙云。移舟不辨水。举棹即迷源(但有纤毫即是尘)。

　　师云。袁州木平山善道禅师。初谒洛浦问一沤未发已前如何辨其水脉。此岂非待要向空劫前时暗通一线。不想洛浦假今时易知易晓处对他道。移舟谙水势举棹别波澜。决不可作合头语系驴橛会。就中慈悲太甚诱进初机。木平终是英灵衲子倜傥禅和。不受磨砻再买草鞋。复参蟠龙理前语问。果是蟠龙观根授道说法投机。用威音王佛无孔铁槌向顶门上击道。移舟不辨水举棹即迷源。果然认痛。从兹悟入。其后僧问如何是木平。曰不劳斤斧。云为甚么不劳斤斧。曰木平。林泉道。若能不守玄关。省人多少心力。斯事且止。只如看客两停处且看丹霞如何裁断。颂曰。

　　金乌玉兔两交辉(日出连山。月圆当户)。照破威音未兆时(一点灵光不覆藏)。若谓青霄别有路(枉费盘缠)。木人依旧皱双眉(多愁早老)。

　　师云。无影林中高悬日月。不萌枝上暗辨春秋。若非天眼龙睛怎觑透威音那畔。禅天恢廓纵雕鹗以优游。性海汪洋任鲲鲸而变化。师资缘会针芥相投。差之毫厘失之千里。或即理之事或即俗明真。倒用颠拈无可不可。所以道如王秉剑由王意。杀活临时得自由。或依实际不受纤尘。或住化门不舍一法。虽然万别千差。到底终归一揆。青霄有路终须到。金榜无名誓不归。可赏木平得遂斯志。还知别有奇特处么。石火光中成圣道。木人何用皱双眉。

　　第五十九则　潼泉相传(骨董)

　　示众云。歧分派列皆从阿耨达池。叶坠花联不离耆阇山内。波及灵鹫蔓衍楞伽。后来留至少林。果遇神光立雪。莫有同气连枝者么。

　　举僧问潼泉禅师。如何是相传底事(徒劳话会)。泉云。龙吐长生水。鱼吞无尽沤(切忌咬嚼)。僧云请师挑剔(谁敢跷手乱下)。泉云。擂鼓转舡头。棹穿波底月(将心用心转见病深)。

　　师云。郢州潼泉山(或作桐泉)禅师参黄山。山问。天门一合十方无路。有人道得摆手出漳江。师曰。蛰户不开。龙无龙句。山云是你恁么道。曰。是即直言是。不是直言不是。云摆手出漳江。山复问。卞和到处荆山秀。玉印从教天下传时如何。曰。灵鹊不于林下憩。野老不重太平。年山深肯之。住后僧问如何是相传底事。莫向拈花处会。休于微笑时猜。面壁九年终难诉说。立雪齐腰将勤补拙。其实相传一事唯佛与佛乃能知之。这僧既垂此问。怎便干休。故以龙吐长生水鱼吞无尽沤为酬。虽指鱼龙暂时吞吐。休似这僧吞吐不得。不免调三干四更请挑剔。是他潼泉随流得妙惯钓沧浪。信手拈来信口便道。擂鼓转舡头棹穿波底月。若遇知心可腹伶俐衲僧。何必丹霞重宣此义。颂曰。

　　依依半月沉寒水(用心捞摸)。耿耿三星碧落攒(着意参详)。昔日云岩曾漏泄(一人传虚)。金轮王子宝花冠(万人传实)。

　　师云。庆喜被征曾不见。神光追究卒难忘。三星半月横空处。方寸无由得较量。莫便于寒水中寻。休漫向碧落边觅。枉费神思及劳心力。妙有不有还如阳焰翻波。真空不空何似旋岚偃岳。若能向即心自性成就慧身处见谛明白。甚生次第。昔日僧问云岩。二十年在百丈巾瓶。为甚么心灯不续。岩云头上宝花冠。还知丹霞重翻旧案的意么。寸心如不昧。万法自分明。一款便招处。方知不隐情。

　　第六十则　问百岩禅(禅定)

　　示众云。摄境归心争肯静沉死水。应缘利物宁教动落今时。傥能定乱两融。自解真俗一致。向铺眉苫眼处合作么生指示。

　　举僧问百岩禅师。如何是禅(窗前［骨］仑眠)。岩云古冢不为家(争肯鬼窟里作活计)。

　　师云。新罗国百岩禅师。嗣谷山藏。藏嗣石霜诸。青原七世之孙也。这僧问处深穷妙理欲辨根源。百岩答时不吝慈悲分明指示。若认痴猫守窟以为至道。远之远矣。故曰古冢不为家。昔林泉住万寿时上堂示众云。禅禅。非正非偏。无意路。有玄渊。超今迈古。绝后光先。但能忘影迹。何必守罤筌。直指人心见性。须凭祖意通玄。九年面壁真消息。端的其中有秘传。至元九年秋奉韶入内临大殿对御及帝师。即命讲禅。遂举圭峰禅源诠曰。梵语禅那。此云思惟修。亦名静虑。皆定慧之通称也。禅为万法之源故名法性。花严经说亦是众生迷悟之源。故名如来藏。楞伽经说亦是诸佛万德之源。故名佛性。涅槃等经说然禅者有浅有深阶级殊等。谓带异计。欣上猒下而修者是外道禅。正信因果亦以欣猒而修者是凡夫禅。悟我空偏真之理而修者是小乘禅。悟我法二空所显真理而修者是大乘禅。若悟自心本来清净。元无烦恼无偏。智性本自具足。依此而修者是㝡上乘禅。亦名如来清净禅。达摩以来递代相传者是此如来清净禅也。上曰。在先有问皆言无说。汝今云何却有说邪。进云。理本无说。今且约事而言。上曰何故理无言说。进云。理与神会如人食蜜。若问蜜之色相。紫白可言。若论味之形容。实难诉说。上问帝师。此语是耶非耶。帝师曰此与教中甚深般若了无异也。复问祖师公案。乃举六祖风幡因缘。非风幡动仁者心动。帝师曰。实风幡动。何名心动。进云。一切唯心。万法唯识。岂非心动邪。折辨抵暮。出内而散。或曰林泉答禅何太纤廉乎。但向道。捏聚放开全在我。广敷略说更由谁。复看丹霞如何折合。颂曰。

　　故国清平久有年(阿谁不知)。白头犹自恋生缘(老不歇心)。牧童却解忘功业(人不得［莫想］)。懒放牛儿不把鞭(且莫粗心大胆)。

　　师云。长安虽是闹。我国本翛然。历劫常如是。休云久有年。不见石霜道。休去歇去。一念万年去。若然则正是鬼窟里作活计。从始至末自少及老并不遗时失候。虽是念兹在兹。大似不舍生缘而已。所以太白山明和尚作十牛图具明斯事。故云。人牛俱不见。正是月明时。直饶物我一如心法无二。更索向林泉门下参三十年。何故如斯。不见僧问英州大容殊禅师。如何是禅。曰。秋风临古渡。落日不堪闻。云不问这个蝉。曰你问那蝉。云祖师禅。曰南华塔畔松阴里。饮露吟风又更多。恁么举似将来。还会得也么。休于言下觅。莫向句中求。

　　第六十一则　问百嵓道(大道)

　　示众云。长亭侧畔拟心则鹞过新罗。单堠傍边动念则帆归远浦。莫有纵横得妙不涉纤尘的衲僧么。

　　举僧问百岩和尚。如何是道(步步踏着)。岩云徒劳车马迹(香轮莫辗青青破。留与游人一醉眠)。

　　师云。履践明白处。高低总一如。不劳重话会。何必哭穷途。若是七通八达一了百当的衲僧。向枯木岩前差路多处。正好纵横得妙左右逢原。即物明心反常合道。何必穷玄究妙探赜搜微。漫费草鞋钱空偿口业债。欲达无上菩提之道。远之远矣。所以百岩道徒劳车马迹。知汝口头取办不肯实行。所以不惜唇皮劈面便道。只如没巴鼻处你还知么。休教情窒碍。莫被舌头谩。颂曰。

　　曹溪古路绿苔生(头上漫漫脚下漫漫)。车马登临已涉程(举步即错)。野老痿羸兼跛挈(妆昏撒呆人莫晓)。手携玉杖夜深行(密移一步几人知)。

　　师举洞山新丰吟云。古路坦然谁措足。无人解唱还乡曲。清风月下守株人。凉兔渐遥春草绿。恁么看来。正是石霜道的出门便是草。以至车马登临往来无间。触途成滞已涉芊绵。虽然乘兴优游。何似归家稳坐。痿羸跛挈抹搭㲯𣯶。倚老卖老而混俗和光。将错就错而流行坎止。手携玉杖袖褪金风。夜深举步下层巅。诘旦转身别华岳。方信道向道莫去归来背父。是知不踏今时路常游劫外春。入廛垂手处。不免且同尘。还有筑着磕着的衲僧么。相识满天下。知心有几人。

　　第六十二则　问百岩教(经教)

　　示众云。离念见佛且恁弄假像真。破尘出经不免将无做有。只如舒不到头展不到尾的。还有受持读诵分也无。

　　举僧问百岩。如何是教(谛听谛听。善思念之)。岩云贝叶收不尽(此义文长。付在来日)。

　　师云。始从鹿野苑。终至䟦提河。于其二中间。未尝说一字。恁么看来。半满之教何可区分。大小之乘安能并务。云门一日上堂道。三乘十二分教横说竖说。天下老和尚纵横十字说。与我拈针锋许说底道理来看。恁么道早是作死马医。虽然如是。且有几个到此境界。不敢望汝言中有响句里藏锋。瞹目千差风恬浪静伏惟尚飨。所以百岩道贝叶收不尽。虽恁么道。怎免丹霞自扬家丑。颂曰。

　　四十九年成露布(言言见谛言非有)。五千余轴尽言诠(句句超宗句本无)。妙明一句威音外(口欲谈而辞丧)。折角泥牛雪里眠(心欲缘而虑亡)。

　　师云。世尊自成正觉以来。开阐化门不悭法施。于四十九年摇广长舌谈无碍辩。出一人口入万人耳。自古至今广宣教法。西干东震莫不流通传布而已哉。僧问同安察禅师。如何是四十九年前事。曰千圣排不出。云如何是正四十九年事。曰万机称不得。云如何是四十九年后事。曰善恶业不坠。故云四十九年成露布。露布者。天子不封之书名为露布。佛灭度后迦叶阿难优波黎结集经藏论藏律藏。之后秘隐龙宫。末世众生未易得而闻邪。自汉历唐。摩腾竺法唱之于前。玄奘义净等和之于后。累朝已来翻译入藏者唯五千余卷而已。吾佛所说虽形于言而本非言。然诠于文而本忘诠。得之者言言般若。失之者句句疮疣。妙明一句。非饱参衲子超情离见叱妙呵玄者莫出其彀。不意向空劫之际威音以前趁折角泥牛来今时路上。任情𨁝跳恣意咆哮。抵突烟中闲眠雪里。还有解牧者么。吽。

　　第六十三则　泐潭碓捣(器用)

　　示众云。雪后始知松柏操。本非看面逐情。事难方表丈夫心。莫道顽皮癞肉。不咩邪有纪纲者且道是谁。

　　举僧问泐潭明禅师。碓捣磨磨不得忘却时如何(尘中能作主。化外自来宾)。潭云虎口里活雀儿(再得完全能几个)。

　　师云。泐潭明禅师一日下到客位。众请归方丈。师曰道得即去。时牟和尚对曰。大众请。师乃上法堂。僧问非思量处识情难测时如何。师曰我不欲违古人。云不违古人意作么生。曰也合消得汝三拜。林泉道。深谢和尚慈悲。僧又问碓捣磨磨不得忘却此意如何。这僧于今时路上色尘堆里。拗阙把节处卖弄精细灵利不随他去。故泐潭答以虎口里活雀儿。虽是弄险。死里逃生。也甚奇怪。雀王经云。虎食肉。骨刺齿。雀啄骨出。虎活。口生疮。雀上树戒杀。虎怒曰始离吾口而敢多言。雀知难化而便飞去。雀者佛也。虎乃调达者也。然恁比并将来。莫便乘言滞句认影迷头。须知意不在言。大抵言非有意。如镜对像若谷传声。恁么会去还肯诺否。颂曰。

　　一念萧萧不记年(古今无间)。皮肤脱落自完全(一物常灵)。长天夜夜清如镜(一点分明)。万里无云孤月圆(照鉴无私)。

　　师云。张拙秀才因禅月大师指参石霜。霜问秀才是何姓名。云姓张名拙。曰。觅巧尚不可得。拙自何来。公忽有省乃呈偈云。光明寂照遍河沙。凡圣含灵共我家。一念不生全体现。六根才动被云遮。断除烦恼重增病。趣向真如亦是邪。随顺世缘无挂碍。涅槃生死是空花。恁么看来。是记年是不记年。况药山云。皮肤脱落尽。唯有一真实。是认完全之大意也。此之一事非止彼我本具。十方法界六道四生。大圆镜智洞然明白。若无云之皎月。孤迥迥。圆陀陀。灵光独耀遍照根尘。既云不在明白里。问汝诸人护惜无。

　　第六十四则　同安人师(佛祖)

　　示众云。形兴未质。塑画难成。名起无名。追呼莫得。不有同风。焉能指注。

　　举僧问同安察禅师。如何是天人师(高着眼看)。安云。头上角不全。身上毛不出(决难摸索)。

　　师云。洪州凤栖山同安院当察禅师。嗣九峰䖍禅师。这僧以教乘门中如来十号之一勘当同安言外玄旨。故同安不负来问。转劫外机放风前箭。凡情圣解一齐穿却。何止劈筈夺窝红心中的。设使这僧手亲眼辨亦难摸索。祖灯录载其僧又问。如何是头上角不全。同安曰不擎戴。林泉道。已太峥嵘。云如何是身上毛不出。曰寸丝不挂。林泉道。犹有赤骨立在。恁么举来。一则佛事门中不舍一法。一则实际理地不受纤尘。一则混俗和光人天普应。一则拱密威严全提正令。怕伊不信。试看丹霞若为朝贺。颂曰。

　　秘殿重帏晓高寒(一天和气未氛氲)。丹墀苔润未排班(六国来朝难辐软)。宝香凤烛烟云合(瞻仰不及)。寂寂帘垂不露颜(本来尊贵)。

　　师云。法身无为不堕诸数。若至尊至贵万乘明君。权舆造化掌握乾坤。六国来宾四臣不昧。虽重帏秘殿深隐紫微。奈禁苑玄门稍通皇化。望龙庭而盻晓。依凤阙以犹寒。时时仰奉心王。念念肃清我国。丹墀苔润未容取次排斑。碧落霜飞那许因循退位。宝香才爇凤烛初明。合霭霭之烟云。降腾腾之祥瑞。悄悄寂寂。簌筛月之珠帘。杳杳冥冥。扄约风之绣户。莫睹尧眉舜目。难瞻凤彩龙颜。其由至化无为。所以圣情靡测。门外不遗金帝履。家中那挂玉人冠。

　　第六十五则　谷山祖意(祖教)

　　示众云。云无心而出岫。舒卷自由。鸟倦飞而知还。去来自在。不必张筋努脉。何消运智操筹。省心爱力处试敁详看。

　　举僧问谷山缘禅师。如何是祖师西来意(但能无是无非。较得分皮分髓)。山云。半夜乌儿头戴雪。天明哑子抱头归(偏处不曾逢。玄中亦不失)。

　　师云。释迦东出。有意气时添意气。达摩西来。不风流处转风流。盖为一切众生业识茫茫无本可据。迷己逐物枉沉生死。所以遽辞西域力泛南溟。一届金陵机缘不契。故复渡江航苇得至少林。面壁九年全身放下。于无说中令知有说。于有说中使解无言。转山河大地能归自己。知自己不异大地山河。故经云。若能转物即同如来。是知头头上显物物上明。唯怕常人不具正眼。谷山向黑白初分之际。正去偏来轻轻拈过道。半夜乌儿头戴雪。天明哑子抱头归。若也于斯会得。偏正不曾离本位。无生那涉语因缘。其或未明。更看丹霞别通消息。颂曰。

　　瑞雾祥烟锁玉楼(半明半暗)。妙年王子恣优游(纵横自在)。琉璃殿上骑金马(神通广大)。明月堂前辊绣毬(变化多端)。

　　师云。古人借黑为正。假白为偏。复引尊贵一路。欲明向上玄微。非凡愚庸俗而能履践。唯上根大智方可参穷。傥能事理双明真俗不二。于瑞雾祥烟锁玉楼处。正不居正偏不垂偏。如妙年王子向禁苑重围中优游自在。不为情识所碍意绪萦缠。复来琉璃殿上能骑金马。或于明月堂前闲辊绣毬。不唯踢跳纵横况乃偏圆宛转。向祖师意趣中获此三昧正受神通。不枉磨牙饱吃他人饭。展脚横眠自己床。若不然。则二六时中虚劳心力。三千里外转没交涉。莫笑林泉心太切。恐伊不解入廛来。

　　第六十六则　白云深处(对机)

　　示众云。法海汪洋穷玄丧本。心源浩渺究妙失宗。若能水到渠成。管取功多业就。有解探拔者么。

　　举僧问白云藏禅师。如何是深深处(红稻啄残鹦鹉粒)。云云矮子渡深溪(碧梧栖老凤凰枝)。

　　师云。问在答处答在问处。或借事显理或即俗明真。或谈言外之玄或唱无中之旨。一期应对皆有渊源。粗言细语尚归第一义谛。松长柏短岂非不二玄门。此皆入𢌅垂手曲为今时之所设也。僧问金峰志禅师。是身无知如土木瓦石此意如何。师下禅床扭僧耳朵。僧负痛作声。师曰今日始捉着个无知汉。僧作礼出去。师召阇黎。僧回首。师曰若到堂中不可举着。云何故。曰大有人笑金峰老婆心。次日上堂云。老僧二十年前有老婆心。二十年后无老婆心。僧问如何是二十年前有老婆心。曰。问凡答凡。问圣答圣。云如何是二十年后无老婆心。曰。问凡不答凡。问圣不答圣。林泉道。总是婆心切。何消夸有无。且道与白云答矮子渡深溪之语是同是别。还定夺得么。莫向浅深求妙旨。休于长短究玄元。颂曰。

　　白头童子智尤长(人不得邈相)。半夜三更渡渺茫(不顾拖泥带水)。任运往来无间断(随流得妙)。不消舡艇与浮囊(直超彼岸)。

　　师云。父少儿子老。举世皆不信。反常合道时。宁免称英俊。是知机智尤长谋略超卓。才过半夜恰到三更。须知未至真觉。果然长处梦中。渡爱河欲浪。渺渺茫茫。任运往来了无间断。所以道高高山顶立。深深海底行。若非鼻孔辽天。争解脚跟点地。况衲僧作略出格英雄。顺生死流超烦恼海。不劳舡艇岂假浮囊。六度悠悠五浊役役。岂介意哉。虽举如筏之法喻。想来岂不堕功勋。要知矮子之贤能。须信白云之出没。还委悉么。要会万年千载意。当存四海五湖心。

　　第六十七则　大岭清净(珍宝)

　　示众云。普天匝地无比无俦。会古通今一模一样。心性既非染污。根尘定是纯真。休同糕谜抟猜。致使云泥间隔。有道得的么。

　　举僧问新罗大岭禅师。如何是一切处清净(至道无难。唯嫌拣择)。岭云。截琼枝寸寸是宝。折栴檀片片皆香(但不憎爱。洞然明白)。

　　师举般若经云。一切智智清净。无二无二分。无别无断故。根身器世大地山河。五阴六入十二处十八界。乃至正等菩提无非尔尔。这僧既知此之境界。故作问端以询知识。故大岭不免顺情说话。看窟笼着楔道。截琼枝寸寸是宝。折栴檀片片皆香。子细点检将来。大岭只解顺水推船。不解逆风把柂。而岂知尘埃滓秽总是家殄。瓦砾荆榛无非至宝。不见道。粪埽堆头清净土。干戈丛里太平年。所以丹霞向混融一致净秽无分处为伊颂出。

　　乾坤尽是黄金骨(大无不包)。万有全彰净妙身(细无不入)。玉女背风无巧拙(省心爱力)。灵苗花秀不知春(大智如愚)。

　　师云。况此一事。如天普覆似地普擎。无毫忽差殊。无丝发间隔。以无分别智。运烁迦罗眼。一觑觑透。莫不浑金璞玉脱尘离俗。既能称为一家。何用分为六国。骨之一字极不稳顺。言国者。句健意圆格高调古。何必以骨肉相连成对偶也。万有者。万类之别称也。不见道山河及大地。全露法王身。此岂非全彰净妙者也。其奈无形玉女不滞今时。既背玄风必无巧拙。况无阴阳地花秀灵苗。劫外壶春了无交涉。只如根深蒂固续焰联芳处。还知有也无。侵陵雪色还萱草。漏泄春光有柳条。

　　第六十八则　同安家风(家风)

　　示众云。门庭施设万绪千端。入理深谈一了百当。且道谁能具此三昧。

　　举僧问同安丕禅师。如何是和尚家风(住持千嶂月。衣钵一溪云)。安云。金鸡抱子归霄汉。玉兔怀胎入紫微(休于言下觅。莫向句中求)。僧云忽遇客来如何祗待(云门胡饼赵州茶)。安云。金果早朝猿摘去。玉花晚后凤衔来(承言者丧。滞句者迷)。

　　师云。问既有宗。答亦攸同。幸勿草草逐句研穷。况衲僧门下有收有放有纵有夺。不立文字不离文字。不弃语言不着语言。出词吐气与修多罗合。故楞伽经云。佛语心为宗。无门为法门。楞严经云。但有言说都无实义。般若经云。无法可说是名说法。这僧拟问家长里短好恶行藏。同安不免家丑外扬尽情吐露。将无做有指东画西。假玄唱玄提明至极至理。虽则正偏互换。奈何意路难陈。这僧识情流落随浪逐波。又问忽遇客来如何祗待。同安见恁低情下意取覆将来。须索大开东合。拈空掇空纵意安排。岂容鄙吝。故云金果早朝猿摘去。玉花晚后凤㘅来。虽然如是。且休干咽唾。枉被舌头谩。颂曰。

　　日午烟凝山突兀(莫论高低)。夜央天淡月婵娟(休夸皎洁)。混然寂照寒宵永(盻不到天明)。明暗圆融未兆前(黑白难分)。

　　师云。洞山初道。言无展事语不投机。承言者丧滞句者迷。恁么向汝诸人挑耳剔塞吐胆倾心。为你彻困。何不忘情去息虑去。虽是日午烟凝千山突兀。莫便世情看冷暖人面逐高低。至若夜央天淡皎月婵娟。亦不可光影中转却。不见道。清光照眼似迷家。明白转身还堕位。到这里直得混然寂照永夜萧条。向半明半暗处行布圆融随缘不变。只如眹兆未分之际。形名未启之时。合作么生体悉。清秋月转霜轮后。半夜星河斗柄垂。

　　林泉老人评唱丹霞淳禅师颂古虚堂集卷四
卍新纂续藏经第 67 册 No. 1304 林泉老人评唱丹霞淳禅师颂古虚堂集


　　林泉老人评唱丹霞淳禅师颂古虚堂集卷五

　　后学性一阅

　　生生道人梓

　　第六十九则　依经解义(经教)

　　示众云。恁么也不得。不恁么也不得。恁么不恁么总不得。只如披沙拣金。还有不犯手势的么。

　　举僧问同安。依经解义三世佛冤。离经一字即同魔说。此理如何(只知口阔不觉舌长)。安云。孤峰迥秀不挂烟萝(低头才拟议)。片月横空白云自异(鹞子过新罗)。

　　师云。玉轴琅函拟破题。佛魔宁免立阶梯。止啼黄叶曾为喻。何必区区守悟迷。可惜情尘汩没识浪漂沉。固闭玄关穿凿解阱。向依经离经处狗啮枯骨。于佛冤魔说边鹞过新罗。故来取覆同安。要达其中妙理。若非老婆心切。争肯如斯与说。欲图见性识心。不免多唇恃舌。所以向他道。孤峰迥秀不挂烟萝。片月横空白云自异。只如同安恁么道。还解得这僧疑情么。若也舌头上无十字关。脚跟下无五色线。自然开口道着举步踏着。方信佛本无冤魔本无说。着甚做依经解义。他几曾离经一字。子细点检将来。这僧大似驱雷捉电捕影追风。审空花浓淡论兔角短长。枉恁狐疑虚劳心力。是他同安优游平易不共你忙。摇广长舌出险崖句。任渠攀仰纵汝登临。应须越格超宗莫使磕天撞地。还知么。有心用处还应错。无意看时却宛然。颂曰。

　　云自高飞水自流(彼此不相干)。海天空阔漾虚舟(随流方得妙)。夜深不向芦湾宿(风力扶帆行不棹)。迥出中间与两头(笛声唤月下沧洲)。

　　师云。云本无心出岫高飞远飏而普荫群萌。水非有意兴波驾险乘虚而令达彼岸。既恁海天空阔独漾虚舟。当从花藏优游顿抛浮世。休愁魔说莫结佛冤。不即不离兮性本如如。无增无减兮情非逸逸。运慈航于岛屿。拨短棹于芦湾。既能不涉春秋。争肯经停宿夜。这边那畔不滞其踪。内外中间匪留其迹。非止随流得妙。况兼住岸不迷。塞断狂澜抉残怒浪。放词源之浩瀚。纵性水之澄渟。直饶绝点纯清。未免天机漏泄。不必寻言逐句。应须舍妄归真。休因一句随他语。谩使千山走衲僧。

　　第七十则　问诸佛师(佛祖)

　　示众云。仰之弥高。谁识本来真面目。钻之弥坚。果难分诉此形容。有忍俊不禁欲承头者么。

　　举僧问新罗云住禅师。如何是诸佛师(谁敢呼名道字)。住云文殊耸耳(惊动傍边一个人)。

　　师云。洞山一日谓众曰。知有佛向上人。方有说话分。僧问如何是佛向上人。山曰非佛。保福别云。佛非。法眼别云。方便呼为佛。林泉道。三人证龟成鳖。设使毗卢有师。有名呼不得。法身有主。无位可安排。况诸佛之师乎。此皆实际理地不受一尘。据实而论也。新罗却云文殊耸耳。如人被骂。不甘者承头。非止眼跳耳热。其由内颤身摇不消勘辨根源。是实难以抵讳。文殊乃过去七佛之师。故恁答也。若便恁么会去。休于言句内。埋没祖师心。颂曰。

　　无相光中未兆身(形兴未质)。清虚渺邈月为邻(大小明白)。一轮明月当轩照(隐而弥彰)。玉殿萧萧不见人(显而不露)。

　　师云。十四祖龙树尊者得法后至南印土。彼国之人多信福业。祖为说法。递相谓曰。人有福业世间第一。徒言佛性谁能视之。祖曰。汝欲见性。先须除我慢。彼云佛性大小。曰。非大非小。非广非狭。无福无报。不死不生。彼闻理胜悉回初心。祖于座上现自在身如满月轮。一切众唯闻法音不睹祖相。彼众中有长者子名迦那提婆谓众曰。识此相否。众曰目所未睹安能辨识。提婆曰。此是尊者现佛性体相以示我等。何以知之。盖以无相三昧形如满月。佛性之义廓然虚明。言讫轮相即隐。复居本座而说偈言。身现圆月相。以表诸佛体。说法无其形。用辨非声色。彼闻偈已悉悟无生。若也于斯洒洒落落了了明明。丹霞颂意不言可知。只如文殊耸耳合作么生参究。心中多少事。那许外人知。

　　第七十一则　孤峰独宿(殿堂)

　　示众云。言如劈竹心似直弦。不劳掉弄花唇。索甚之乎者也。拣易省易会处试请道看。

　　举僧问云居简禅师。孤峰独宿时如何(舒脚自由展脚自在)。居云。九间僧堂里不卧。谁教你孤峰独宿(巧说不如直道)。

　　师云。南康军云居道简禅师。范阳人。久入先云居之室。密受真印而分掌寺务典司樵爨。以腊高堂中为第一座属。先云居将顺寂。主事请问谁堪继嗣。居曰堂中简主事。虽承言意不在言。师谓令拣择可当说法者。佥曰第二座可。然自备礼先请第一座。若谦让即坚请第二座。师既密承受记略不辞免。即自持道具入方丈摄众演法。主事等不惬素志罔循规式。师察其情乃潜弃去。其夜安乐树神号泣诘旦。主事大众奔至麦庄悔过哀请归院。众闻空中连声唱曰和尚来也。后僧问维摩岂不是金粟如来。曰是。云为甚么却在释迦会下听法。曰他不争人我。又问路逢猛虎时如何。曰。千人万人不逢。为甚么阇黎偏逢。又问孤峰独宿时如何。曰。九间僧堂里不卧。谁教你孤峰独宿。云居答话例皆如此。可谓佛法中迷却多少人。世法中悟却多少人。端的还丹一粒点铁成金。至理一言转凡成圣。若能恁么直截会得。何必咬文嚼字究妙穷玄。合璧联珠攒花簇锦。所以道众生被解碍。菩萨未离觉。这僧大似卖弄孤危不立道方高。殊不知坐著白云宗不妙。故云居答处优游平易。殊无艰难险阻之态。真所谓诗到平常处。方知格调高。怕伊不信。试问丹霞。颂曰。

　　法尔非修本十分(园同太虚无欠无余)。平常酬答最分明(翻令所得迟)。虽然指出长安道(将谓吾辜负汝)。无柰游人不肯行(谁知汝事负吾)。

　　师云。当知一切法从本以来。离言说相。离名字相。离心缘相。毕竟平等。无有变异。唯有一心。故名真如。不假修持本来成就。尘尘既尔法法皆然。正随缘时当明不变。于成事处莫昧体空。方可二六时中平常合道道合平常。世法佛法打成一片。何必矜伐孤峰独宿。怪他不来堂内高眠。为是当家人。故说知心话。只恐邪街暗巷生客头迷。便恁端然指出长安大道。可惜竛竮飘荡四散。游人不肯前行。唯图倒褪。只如不涉途程一句合作么生道。尘埃满面君休笑。坐看争名夺利人。

　　第七十二则　问本来心(心眼)

　　示众云。无影无形。非内非外。庆喜尚难寻觅。神光何处安排。有知下落者试来举似。

　　举僧问护国澄禅师。如何是本来心(一堂风冷淡。千古意分明)。国云。犀因玩月纹生角。象被雷惊花入牙(休于言下觅。莫向句中求)。

　　师云。随州护国院净果守澄禅师。上堂曰。诸方老宿尽在曲𩓪木床上为人。及至问着祖师西来意。未曾有一人当头道着。时有人问。请和尚当头道。曰。河北驴鸣。河南犬吠。林泉道。不是知音徒侧耳。悲风流水岂相干。僧又问如何是本来心。非过去。非现在。非未来。亦非已灭。亦非未至。亦非空寂。子细看来。未举念时遭八百。拟开口处隔三千。所以二祖道觅心了不可得。故护国以纹生角花入牙拈向面前任伊定夺。据护国恁么祗对。是本来心不是本来心。具眼者辨看。护国既能信手拈来。这僧理合全身担荷。若非丹霞见义勇为。险不七古千年之成滞货。颂曰。

　　三脚灵龟荒迳走(心心无间)。一枝瑞草乱峰垂(念念无差)。昆冈含玉山先润(枉多虫曰今面上有色)。凉兔怀胎月未知(争肯妄传消息)。

　　师举韶国师云。通玄峰顶不是人间。心外无法满目青山。三脚灵龟荒迳走者。休便使心作幸费力追寻。一枝瑞草乱峰垂。枉了将心用心转见病深。昆冈有玉山先润。丹霞恁么举来。口是心苗无心不道。复云凉兔怀胎月未知。他若知有却成剩法。若以真妄妄生分别。更是远之远矣。不见道。有心用处还应错。无意看时却宛然。

　　第七十三则　本来父母(省访)

　　示众云。未生以前不有爷羹娘饭。劫空之际那消私事公酬。怕有疑情未决者莫惜唇皮。

　　举僧问护国。如何是本来父母(高着眼看)。国云头不白者(莫错认)。僧云将何奉献(薄批明月。细切清风)。国云。殷勤无米饭。堂前不问亲(将无做有岂费神思)。

　　师云。空劫前时未兆身。了无名相寄双亲。非从养育彰玄德。岂假恩怜契本真。莫并乾坤联世谱。休同考妣叙人伦。他家久证无生忍。何必区区问正因。昔有尼礼拜云岩。岩曰汝爷在否。尼云在。曰年多少。云六十五。曰。汝有个爷非年六十五。汝还知否。云莫是恁么来者。曰恁么来者犹是儿孙。洞山代云。直得不恁么来者亦是儿孙。林泉道。证父攘羊。当仁不让。护国虽答这僧头不白者。大似明来暗谢智起惑亡。不堕偏方唯居正位。这僧不识好恶卖假孝顺。又问将何奉献。国云。殷勤无米饭。堂前不问亲。佛事人情一时周足。未审丹霞向甚么处相见。颂曰。

　　出门遍界无知己(眼高四海)。入户盈眸不见亲(傍若无人)。虚室夜寒何所有(净裸裸赤洒洒)。碧天明月颇为邻(问道方知)。

　　师云。相识满天下。知心有几人。虽云遍界不曾藏。其奈通身无影像。其由归家稳坐及尽今时。入户盈眸二亲莫睹。僧问石霜。咫尺之间为甚么不睹师颜。霜云我道遍界不曾藏。僧复问雪峰。遍界不曾藏意旨如何。峰云甚么处不是石霜。天童拈云。石霜雪峰相去多少。直是千里万里。若有人问长芦。遍界不曾藏意旨如何。但向道甚么处是石霜。恁么看来。虚室夜寒更何所有。唯余碧天明月端可为邻。到这里。清光照眼似迷家。明白转身还堕位。

　　第七十四则　西来的意(祖教)

　　示众云。天竺都来五步。太山只重三斤。没足石人亲曾计较。无星铁秤任便评量。有不信者三思然后再思可矣。

　　举僧问荷玉慧禅师。如何是西来的的意(金乌东出。玉兔西沉)。玉云不礼拜更待何时(伤嗟今古人。几个知恩德)。

　　师云。石头参同契道。竺土大仙心。东西密相付。人根有利钝。道无南北祖。灵源明皎洁。枝派暗流注。执事元是迷。契理亦非悟。斯之的意何必重宣。这僧大似终日数十不知二五。那信物物头头堂堂独露。莫不迷真执妄认奴作郎。甘受轮回虚生浪死。所以荷玉按牛头吃草。嗔不知恩故云不礼拜更待何时。可谓赤心片片知人少。觌面堆堆睹者稀。要知至理一言。请问丹霞和尚。颂曰。

　　虚堂寂寂夜深寒(冻杀法身。清损渔父)。携得瑶琴月下弹(清音无间断。谁肯暂来听)。不是知音徒侧耳(枉费精神)。悲风流水岂相干(一曲两曲无人会。雨过夜塘秋水深)。

　　师云。情存一念悟。宁越昔时迷。虽则寒灰枯木一念万年。明月堂前虚闲宽廓。寂兮寥兮肌生于粟。杳兮冥兮眼布于花。是故宗师深愍此辈。携瑶琴于月下。整弦索于星前。休沐龙池探拔凤沼。定金徽之远近。理玉轸之幽微。节奏合宜吟猱得所。悲风流水乃琴操之佳名。洛浦离骚亦玄音之雅号。若非睿思凝神。端的徒劳侧耳。未委何人达斯妙趣。伯牙与子期。不是闲相识。

　　第七十五则　阿育家风(家风)

　　示众云。富有万德。乐不过身安。荡无纤尘。喜不过无事。我衲僧家。懒修精进定。爱作吉祥眠。莫有知此况味者么。

　　举僧问阿育通禅师。如何是和尚家风(健则经行困则眠)。育云浑身不直五文钱(已太多生)。僧云恁么则太贫寒生(莫向言中取则)。育云祖代如此(累及先宗)。僧云如何施设(直须句外明宗)。育云随家丰俭(既能穷对副。必解掌门风)。

　　师举香严智闲禅师云。去年贫未是贫。今年贫始是贫。去年无卓锥之地。今年和锥也无。林泉道。犹有这个在。据香严恁般说道家门。若比阿育似乎更甚。于衲僧分上当合如是。所以道浑身不直五文钱。灌溪闲禅师颂云。抖擞多年穿破衲。㲯𣯶一片逐云飞。拈来搭向肩头上。也胜时人着锦衣。林泉道。少卖弄好。昔须菩提华房百宝。憍陈如弊服五钱。或曰迦叶波亦尔。乞食贫里习粪扫衣。行头陁行故如是也。这僧见恁么道。不免随言生解逐语分宗。识情碍塞。作可怜愍道太贫寒生。阿育便以本分事相为道。祖代如此。非是养子不及父家门一世衰。亦非举条攀例败辱门风。待要这僧向实际理地不受纤尘抄直处疾会。其奈转生疑虑。审问根由道如何施设。阿育须索将无作有。打发这僧道随家丰俭。可谓老作家手段终别。俗谚云。待客不可不丰。治家不可不俭。丰俭合宜果能施设。还委悉么。更穷须道搊搜字。争肯教人下眼看。颂曰。

　　祖代家风没一文(岂知［皮被］裹珍珠)。清贫终是更清贫(早是那堪)。着衣吃饭随丰俭(要不闷依本分)。物物头头用最亲(信手拈来无非恰好)。

　　师举释迦如来传法偈云。法本法无法。无法法亦法。今付无法时。法法何曾法。所以道释迦悭无物与人也。论至于斯何至五文。端的一文也无。龙牙居遁禅师颂云。学道先须且学贫。学贫贫后道方亲。一朝体得成贫道。道用还如贫底人。此岂非清贫终是更清贫。汝但二六时中着衣吃饭。随家丰俭甚生次第。不见道万事信缘安乐法。不须费力强追求。若然则随富随贫且欢乐。不开口笑是痴人。若解如斯放下。不教尘境相谩。物物头头皆堪使用。恁么看来且道有一文没一文。把住放行全在我。拈来抛去更由谁。足知阿育能施设。美语甜言不皱眉。

　　第七十六则　四海晏清(对机)

　　示众云。一心不生万法无咎。二障永断六国安宁。子细看来由未剿绝。有了干者么。

　　举僧问金峰志禅师。四海晏清时如何(且莫无风起浪)。峰云犹是阶下汉(举头尽是儿孙事。祖父从来不出门)。

　　师云。抚州金峰玄明从志禅师。嗣曹山。僧问如何是金峰正主。曰。此去镇县不遥。阇梨莫造次。云何不道取。曰口如磉盘。林泉道。深谈实相善说法要。又问千峰万峰那个是金峰。峰乃斫额。林泉道。远观不审。近睹分明。复问四海晏清时如何。汝岂不闻道皇道太平无忌讳。纵横何处不风流。非止河清海晏其由国泰民安。六贼归降四臣不昧。虽是一了百当。难逃万别千差。皆不出乎建化玄门。安得不为阶下汉邪。汝还欲识至尊金容么。东宫虽至的。不面舜尧颜。寂寂帘垂处。丹墀费仰攀。颂曰。

　　四海烟尘已晏然(至道无为)。当轩明月照人寒(静极光通达)。大功不赐将军赏(圣情难测)。宝马金枪顿懒观(成而不处)。

　　师云。这边冷淡那畔相应。应须坐断十方。莫使迷惑三界。不有纤毫堪介意。了无一法可当情。顿弃万缘剿绝诸趣。何止四海烟尘晏然而已哉。直得回光返照摆手归来。披透户清风对当轩皓月。萧条侵骨冷皎洁逼人寒。机尽功忘。控宝马而孰能赏鉴。神疲意懒。掷金锵而谁解观瞻。阶下汉浪得其名。寰中旨岂容触犯。莫有再敢当风者么。若解尘中能作主。须知化外自来宾。

　　第七十七则　非思量处(对机)

　　示众云。口谈辞丧。胸中空有五车书。心缘虑忘。言外不知三昧法。有会领略者么。

　　举僧问蜀州西禅禅师。如何是非思量处(勘破了也)。禅云谁见虚空夜点头(除是丹霞)。

　　师举三祖大师信心铭云。非思量处。识情难测。真如法界。无自无他。这僧只知非思量处。岂知识情难测。由是西禅于真如境内法界其间。离分别心无自他想。以虚空夜点头为酬。看谁可见。只如西禅恁么道。是思量非思量。识情可测不可测。具眼者辨看。若此一句语下见谛明白。不枉拖条竹杖着䩫草鞋。出一丛林入一保社。于禅床脚拂子边穷玄究妙。息虑忘缘离心意识处参。出凡圣路处学。自然心灯晃晃智炬煌煌。傥能达本还源。自解回光返照。何必区区更问林泉老汉。颂曰。

　　一点灵明六不收(千自由百自在)。昭然何用更凝眸(眨眼蹉过)。个中消息人难委(且休歇过)。独有虚空暗点头(泄漏天机)。

　　师云。本来佛性亘古亘今。妙觉真心无踪无影。背之则昏昏蒙蒙。向之则明明了了。翻手覆手不在他人。举足下足只由自己。但肯寸心不昧。自然万法皆明。非唯照见五蕴皆空。欲使洞达十虚顿现。此点灵明何六门而之可摄也。既恁昭然无间。何消更用凝眸。不见一法即如来。方得名为观自在。若论个中消息。就里行藏。非是人。难委悉。盖由汝善荧惑。被无始劫来妄情埋没。不识家珍。唯认茫茫业识。甘受轮回。见道虚空点头。不解翻为捏怪。可谓是寒山逢拾得。拍手笑呵呵。

　　第七十八则　白眉㬠热(岁时)

　　示众云。一片老婆心。为人无间歇。不惜两茎眉。磨唇哈呾舌。嚼饭喂婴儿。举措知时节。有知恩报恩风流如雅者么。

　　举僧侍立白眉霞禅师次(少当努力)。眉云可㬠热(寻常语里指示分明)。僧云是(具实祇对)。眉云祇如热向甚么处回避(入草求人)。僧云镬汤炉炭里回避(大丈夫须猛烈)。眉云镬汤炉炭里又作么生回避(要识真金火里看)。僧云众苦不能到(真师子儿善能哮吼)。

　　师云。抚州曹山慧霞了悟禅师。嗣先曹山本寂禅师。僧问佛未出世及出世。答曹山不如。不如曹山。是此曹山之语。非先曹山答也。白眉老汉慈悲心重利物情深。于十二时动转施为。莫不入𢌅垂手开发学徒。见僧才侍立次。猛然提挈道可㬠热。他岂不知人人各有寒暑不犯的本来面目。这僧披襟当之便道是。岂免白眉以养子之缘方来便去。待要直明本分一事。这僧必是个久参衲子惯战作家。便道镬汤炉炭里回避。虽特以毒去毒以热去热。执谢情忘本无分别。白眉只恐口头取辨。复更逼拶道镬汤炉炭里又作么生回避。这僧敢作敢为能做能当。但向道众苦不能到。眉默置。林泉道。拈却肯路根尘空。脱体无依活卓卓。方知临危不变真大丈夫。更看丹霞别推长处。颂曰。

　　昆冈片玉火中润(是真难灭)。碧落孤蟾水底圆(上下光通)。一念翛然无异色(尘中能作主)。任从沧海变桑田(化外自来宾)。

　　师举论才德颂云。大圭廉不割。利剑用不缺。当其斩马时。良玉不如铁。置铁在红炉。铁消易如雪。良玉同其中。三日烧不热。君论才与德。咏此知忧劣。昆冈片玉火中温润。信不诬矣。又若碧落孤蟾向水底团圞。一月印千江。千江一月摄。若离分别取舍情量。自然纵横得妙左右逢原者也。但肯一念翛然。愁甚六根解脱。既无异色必具威神。任沧海之翻腾。纵桑田之改变。中心树子依旧根深蒂固叶缀花联。不有荣枯何缘凋谢。还知这僧铁石肝肠松筠节操么。不动金刚体。非同败坏身。

　　第七十九则　透法身句(法身)

　　示众云。松直棘曲。鹤白乌玄。水长船高。泥多佛大。恁么说话有透脱者么。

　　举僧问广德延禅师。如何是透法身句(熊翻斤斗。驴舞柘枝)。德云。无力登山水。茆户绝知音(勿谓秦无人)。

　　师云。襄州万铜山广德延禅师。师一日不安。僧问和尚患甚么。曰无私不坠。云恁么则已知和尚病源也。曰你道老僧患甚么。云和尚忌口好。师便打。林泉道。药不瞑眩。厥疾弗瘳。又问透法身句。其实法身圆同太虚无欠无余。良由取舍所以不如。莫逐有缘勿住空忍。一种平怀泯然自尽。若有纤毫妄情窒碍。被玄关固闭金锁萦缠。焉能倜傥纵横得妙。既云法身无为不堕诸数。何必即三而一即一而三。向三一不相涉处。要汝纵横透脱左右无拘。所以广德答以无力登山水。茆户绝知音。若遇知音。端能赏鉴。自不以有力无力边追寻登山涉水畔采摭。茆户寂寥蓬窗惨切。神通游戏妙用无方。虽则头头显现。孰能信手拈来。物物全彰。谁解全身放下。祇如广德恁么道。是透法身句不是透法身句。且待别时来。分明向你说。丹霞多口多。于斯还漏泄。颂曰。

　　体妙探玄尽涉程(草鞋跟断处。几个解还乡)。争如野老异中行(步步踏着)。功忘日用平怀稳(清闲真道本。无事小神仙)。免事君王宠辱惊(利锁名缰俱掣断。从今不受五更寒)。

　　师云。凤萦金网趍霄汉以何期。龙滞瑶池会风云而何日。若解洒洒落落巍巍堂堂。把佛祖言教且权拈放一边。体妙探玄例皆余事。但尽法爱自尔情忘。岂涉途程方至宝所。况痿羸野老异类中行。兀兀无知腾腾自乐。论甚体大相大用大。拈放一边。折么法身报身化身。皆归实际。若不功忘机尽。安能执谢情休。时间逸兴逍遥。日用平怀自稳。那羡缙绅轩冕。宁夸爵禄荣华。免事君王常萦宠辱之惊。罢例朝门不有利名之念。若然则优哉悠哉而无以加矣。还明此理么。相识满天下。知心能几人。

　　第八十则　石门家风(家风)

　　示众云。一日钵盂两度洗。半肩云衲十分闲。万缘坐断忘功业。天际白云任往还。莫有同声相应同气相求的衲僧么。

　　举僧问石门蕴禅师。如何是和尚家风(不劳重举似。何必再商量)。门云。物外独骑千里象。万年松下击金钟(名闻四海。声震九州)。

　　师云。襄州石门献蕴禅师。京兆人。初问青林如何用心得齐于诸圣。林仰面良久曰会么。云不会。曰。去。无子用心处。师礼拜乃契悟。更不他游。遂作园头。一日归侍立次。林曰子今日作甚么来。云种菜来。曰。遍界是佛身。子向甚么处种。云。金锄不动土。灵苗在处生。林忻然。来日入园唤蕴阇梨。师应喏。林曰。剩栽无影树。留与后人看。云。若是无影树。岂受栽邪。曰。不受栽且止。你曾见他枝叶么。曰不曾见。曰。既不曾见。争知不受栽。云。祇为不曾见。所以不受栽。曰如是如是。林泉道。也是怜儿不觉丑。师闻法后居石门山。僧问如何是和尚家风。有甚不知。有甚难见。汝但一切时中动止起居处能具正眼。不被六根六尘使作。即俗明真因事显理。不于意路徒费草鞋钱。跳出玄关作个懆性汉。所以向他道。物外独骑千里象。万年松下击金钟。恁么叮咛付嘱竭力提携。幸勿漫错寻思。辄莫左科背听。颂曰。

　　夜明帘外月朦胧(见半不见半)。骑象翻身击宝钟(孰是知音)。洪韵上腾三界外(惊天动地)。聋夫何事睡犹浓(唤不回头争奈何)。

　　师云。汉明帝起光明殿。以珠玑为帘箔。金扈玉阶昼夜长明。虽是烟云惨淡星月朦胧。子细观瞻孰能具眼。这僧既来穷玄究妙。争免石门应缘施设。直得横身物外垂手尘中。骑香象于建化门头。击金钟于壶天境外。洪韵上腾三界。清音普遍十方。其奈聩者不闻空劳心力。傥能返闻闻处。游观音入理之门。未见见时了普贤无亏之用。恁么会得。方信举足下足鸟道无殊。坐卧经行莫非玄路。赤穷活计不劳根问端由。清白家风何必推穷子细。还相委悉么。山中老宿依然在。桉上楞严久不看。

　　林泉老人评唱丹霞淳禅师颂古虚堂集卷五
卍新纂续藏经第 67 册 No. 1304 林泉老人评唱丹霞淳禅师颂古虚堂集


　　林泉老人评唱丹霞淳禅师颂古虚空集卷六

　　后学性一阅

　　生生道人梓

　　第八十一则　净众莲花(花果)

　　示众云。显晦殊途终无异萼。细细商量款款卜度。欲出还同未出时。任伊水底胡捞摸。

　　举僧问净众禅师。莲花未出水时如何(八八六十四)。众云菡萏满池流(滩下接取)。僧云出水后如何(九九八十一)。众云叶落不知秋(无意凉人人自凉)。

　　师举参同契云。承言须会宗。勿自立规矩。触目不会道。运足焉知路。若也于斯履践明白。开口动舌自知下落。皆为慈悲之故有落草之谈。有僧曾问智门光祚禅师。莲花未出水时如何。门云莲花。僧云出水后如何。门云荷叶。天童拈云。灵龟无卦兆。空壳不劳钻。拈净众前段云。李陵持汉节。潘阆倒骑驴。林泉道。世情看冷暖。人面逐高低。若是桶底脱的人。自然七通八达了无凝滞。不见道。有句非宗旨。无言绝圣凡。本欲教伊超情离见去伪存真。扳倒系驴橛。掣脱黄金索。左右既逢原。纵横难执捉。若能恁么。何必随言定旨逐语分宗。本无情绪萦缠。岂有意根滋孕。论甚池心沼内岸侧堤边。风递清香。波摇素艳。任游人之采折。信兰棹之挨排。但能离染绝尘。自不拖泥带水。还见么。五月临平山下路。果然无数满汀洲。颂曰。

　　白藕未萌非隐的(隐而弥彰)。红花出水不当阳(显而不露)。游人莫用传消息(何必忉忉)。自有清风递远香(牢收鼻孔)。

　　师云。真如不变何碍随缘。当体本空何妨成事。未萌时元非隐的。近睹分明。出水处那肯当阳。远观不审。若具正法眼。必证涅槃心。𦘕船虽唱采莲歌。兰棹拨残新水令。稀逢赏鉴难遇知音。徒劳趁哄游人。不必妄传消息。自有清风匝地绿漪连空。看时暗递远香来。历劫使伊恓省去。休便寻言逐句。直须叱妙呵玄。当设化城示渠宝所。还识芙蕖本来面目么。对人风味浑消洒。谁信芳姿似六郎。

　　第八十二则　同安二机(对机)

　　示众云。有句无句如藤倚树。忽然树倒藤枯。未审句归何处。非同老鼠入油缸。他家别有通霄路。且道谁能纵横自在。

　　举僧问同安志禅师。二机不到处如何举唱(不是知音人不知)。安云。偏处不逢。玄中不失(两头俱坐断。独露一真常)。

　　师云。洪州同安志禅师。嗣先同安丕禅师。丕将示寂上堂曰。多子塔前宗子秀。五老峰前事若何。三举未有对者。末后师出曰。夜明帘外排斑立。万里歌谣道太平。丕曰须是这驴汉始得。住后僧问二机不到处如何举唱。这僧若是动弦别曲。何消品笛搊筝。为也认影逐声。不免无事生事。所以对他道。偏处不逢玄中不失。这僧若是无手能遮日。钓鳌不犯竿的汉。便能委悉不逢不失底道理。不见僧问风穴。语默涉离微。如何通不犯。穴云。常忆江南三月里。鹧鸪啼处百花香。一则和光惹事。一则刮笃成家。一则有意气时添意气。一则不风流处转风流。于此四句语中若不沾牙着齿。便能见性识心。不消㸕雾拏云。何必追风捕影。汝若不信。请问丹霞。颂曰。

　　这边那畔总难逢(他日寻不得。有时还自来)。一句无私不处中(争肯坐着)。红日暮沉西嶂外(个里十分忘影像)。空留孤影照溪东(就中一点最分明)。

　　师云。不居南北与东西。透脱无依类莫齐。觉照圆明活鱍鱍。何劳垂手强提携。咦。周遍十方心不在一切处。岂止这边那畔难逢而已哉。既云一句无私。想必十分有理。不见道。夜深不向芦湾宿。迥出中间与两头。非彼此之可评量。非放纵之可计较。飘飘一叶隐显全该。浩浩千江往来无间。须知远烟浪。别有好思量。所以道。风力扶帆行不棹。笛声唤月下沧洲。一任西沉东涌。嶂外溪心非唯孤影团团。况乃清光耿耿。随流得妙住岸不迷。当此之际。想四智之难明。忖二机之不到。同安举唱千载徽猷。谁是知音肯来断和。还知么。胡笳不犯宫商曲。玉笛同将劫外吹。

　　第八十三则　广德言语(对机)

　　示众云。会得也目前包裹。会不得也目前包裹。若能秉此权衡。莫不深明至理。有灵笼剔透者向未开口时荐取。

　　举僧问广德义禅师。古人云。言语道断。非去来今。此理如何(低声低声)。德云。弥勒涅槃知几劫。护明犹未降迦维(昔本不曾生。今亦未尝灭)。

　　师举三祖大师信心铭结句云。信心不二。不二信心。言语道断。非去来今。这僧借此以为问端。故广德不负初心分明指示。虽是问在答处答在问处。不可以有意求。不可以无意会。不可以寻言逐句违背真宗。不可以究妙穷玄差殊妙趣。有偈云。萨埵超十一。雪山越六双。淹泥超八劫。余九石门傍。昔释迦因中为萨埵王子时。舍身喂饿虎超弥勒十一劫。雪山六年苦行超十二劫。值然灯出世布发淹泥超八劫。翘足赞底沙。世尊入火光三昧定说偈曰。天地此界多闻室。逝宫天处十方无。丈夫牛王大沙门。寻地山林遍无等。即超弥勒九劫。释迦未成佛时号护明菩萨。离兜率天宫降迦维罗国。随父王姓故曰释迦。昔与弥勒菩萨同时发心。由释迦修行猛利超弥勒四十劫也。今此反用意。盖宗门有所谓也。林泉道。休从兔角询长短。莫向空花问浅深。是是非非何日了。本无过现可萦心。颂曰。

　　妙湛圆明第一机(落七落八)。降生成道涅槃时(原始要终。一并拈出)。迦维摩竭双林树(生灭灭已。寂灭为乐)。认着元来不是伊(枉劳心力)。

　　师云。示迹迦维罗。成道摩竭陁。说法波罗奈。入灭拘尸罗。此皆从妙湛圆明第一机处。弄暂时光影应物现形而已。昔护明菩萨应运适至。即遣金团天子选示生处。乃以迦维罗卫国处阎浮提中白净饭王种刹帝利家世胄绵远。圣后摩耶具大人相。堪为父母。菩萨乃舍天寿。圣后是夕梦菩萨乘旃檀楼阁日轮王象趣于右胁。及期诣岚毗尼园无忧树下。其花方妍后欲取之。举手圣自右胁示生。当周昭王二十四年四月八日也。神龙澍水以浴之。地涌金莲以承之。周行七步手指天地。作师子吼。天上天下唯我独尊。后出家逾城至檀特山修道。始于阿蓝迦蓝处三年。学无所有处。知非便舍。复至郁头蓝弗处三年。学非非想定。知非亦舍。又至象头山同诸外道日食麻麦经于六年。故经云。以无心意无受行而悉摧伏诸外道。先历试邪法。示诸方便。发诸异见。令至菩提。普集经云。菩萨于二月八日明星出时。成无上道。号天人师。时年三十矣。当穆王二年癸未岁。既而于鹿野苑中为憍陈如等五人转四谛法轮。皆证道果。自摩竭陀及波罗奈至拘尸那化缘已毕。示现有疾。于熙连河侧娑罗双树间右胁累足泊然大寂。此皆示相门中诱迷导物。拟议认着是皆蹉过。不见道。如来者无所从来亦无所去。故名如来。还知言语道断非去来今处么。一堂风冷淡。千古意分明。

　　第八十四则　广德久负(镜扇)

　　示众云。无价宝珠沉埋衣内。甘受贫穷可怜迷昧。有朝一日酒醒时。方信相知心不背。有具眼者么。

　　举僧问广德。久负不逢时如何(惭惶杀人)。德云。扇开人不遇。陋巷莫能收(难寻恰好)。

　　师云。历历心珠射斗牛。襟怀秘隐几经秋。可怜尘昧人难识。觌面相呈祇恁休。盖为情存向背见爱偏枯。虽然用意多时。争奈当头蹉过。若解慎初护末返本还源。百草头荐得老僧。闹市里识取天子。不见布袋和尚道。弥勒真弥勒。化身千百亿。时时示时人。时人皆不识。争免武帝道。见之不见逢之不逢。今之古之悔之恨之。这僧问处以己方人。自来首身岂干我事。所以广德道。扇开人不遇陋巷莫能收。此亦偏处不逢玄中不失之本意也。虽是隐而弥彰。显而不露。亦须定只宗眼始得。颂曰。

　　妙体堂堂相好全(描不成画不就)。青霄独步蹑金莲(悉达犹在)。千华台上犹慵坐(既能脱尘离俗)。弊垢襕衫岂肯穿(［经］不黏皮着骨)。

　　师云。磊磊落落巍巍堂堂。具大人相万德全彰。非一朝一夕蕴藉妙体之相好者也。盖自无始以来人人本有个个不无。但不辜负己灵埋没家宝。何时不于青霄独步足蹑金莲。所以道高高标不出。杳杳望难穷。千花台上懒坐正偏床。百宝阶前倦行芳草地。何况弊垢襕衫腲脮襟袖出。乖弄丑玷辱门风。可怜留恋色尘中。伤感奔驰形影里。虽是撞头磕额。还同背父寻耶。林泉恁么分析将来。汝还认得也无。头头垂示处。子细好生观。

　　第八十五则　广德波浪(舟楫)

　　示众云。汪汪洋洋莽莽荡荡。无涯无岸非浅非深。莫有截流得度者么。

　　举僧问广德周禅师。波浪之中如何得妙(风力扶帆行不棹。笛声唤月下沧洲)。德云。桡棹不施兼底脱。往来终不借浮囊(虽道过河须用筏。那知到岸不须船)。

　　师云。心源浩渺性海澄渟。识智掀扬业风飘荡。使六道四生沉沦生死无有出期。古不云乎。张愚痴帆。随无明流。入生死海。这僧问处恐中此疾。故求妙药。所以广德依方修合对证评量道。桡棹不施兼底脱。往来终不借浮囊。只如广德恁么道。是答他话是与他说。是格外说话是就上商量。具眼者辨看。不见洞山道。切忌从他觅。迢迢与我疏。我今独自往。处处得逢渠。渠今正是我。我今不是渠。应须恁么会。方得契如如。当时洞山过水睹影大悟。此岂非波浪之中得妙者也。据洞山具此神通得大三昧。何借浮囊而得渡邪。其余道不到处分付丹霞。颂曰。

　　一句相酬难取则(且忌道着)。轮王不化阎浮国(至治无为)。无边刹海浪痕平(一体同观)。独驾泥牛耕月色(无［力］始是功)。

　　师云。三句明一句。一句明三句。三一不相涉。分明向上路。只如向上一路合作么生。登陟出门总是长安道。紧系芒鞋慢慢行。恁么相酬是堪取则不堪取则。诸人试定当看。若也定当得下。如轮王出世至化无为。遍阎浮提不治而不乱。不言而自信。不化而自行。设使无边刹海莫不风恬浪静。虽则独驾泥牛而耕月色。一任无中出有空里拿云。不犯宫商自歌自弹。可谓语带玄而无路。舌头谈而不谈。当于忘功业。超语默。出是非。离得失处着意参详。便见丹霞针线功夫。还端的么。无目绣双凤。冲虚透碧霄。

　　第八十六则　云光作牛(牛鹿)

　　示众云。因不收。果不管。迥出常情。把得住。放得行。非同别报。当可就中委悉。不应相上观瞻。具眼禅和岂容造次。

　　举僧问石门彻禅师。云光作牛意旨如何(吽)。门云。陋巷不骑金色马。回途却着破襕衫(改头换面人难识。只是东村李二郎)。

　　师云。异类横身作者知。休随形质强支离。本来真性无移易。枉被皮毛占杀伊。师一日上堂云。一切众生本源佛性。譬如明月当空。祇为浮云翳障不得显现。为明为照为道为路。为舟为楫为依为止。一切众生本源佛性亦复如是。时汾阳昭和尚在众出问。明月海云遮不得。舒光直透水晶宫时如何。曰。石壁山河非障碍。阎浮界外任升腾。云。千圣共传没底钵。时人皆唱太平歌。曰太平曲子如何唱。云不堕五音非关六律。曰还有人和得么。云请和尚不吝慈悲。曰仁者善自保任。林泉道。出群须是英灵汉。敌圣还他师子儿。旧说云光法师坦率自怡不事戒律。志公谓曰。出家何为。光曰吾不斋而斋。食而非食。后招报作牛拽车于泥中。志公召曰云光。牛举头。公曰何不言拽而非拽。牛堕泪号啕而逝。林泉道。当时解扯芒绳断。蹄角分明索许伊。所以石门道。陋巷不骑金色马。回途却着破襕衫。恰似道佛祖位中留不住。却于异类受轮回。入廛垂手悲心重。幸勿临机莫左猜。赖有丹霞为伊雪屈。颂曰。

　　瑞草丛中懒欲眠(任伊𨁝跳)。徐行处处任翛然(纵横自在)。披毛戴角人难识(罕逢明鉴)。为报芒童不用鞭(何消费力)。

　　师云。兀兀无知水牯牛。纵横争肯混常流。何劳溪上东西牧。一纵鼻绳六不收。由是瑞草丛中懒欲眠而优游自在。灵苗科里聊举步而放荡逍遥。着意而来徐行而往。莫不翛然洒落。无非豁尔安闲。垄云耕月而妙绝功勋。戴角披毛而微通玄奥。沩山书字意在其中。王老横身情知在内。何必芒童鞭起。那消野父愁耘。空劫地无畔无边。中心树非荣非悴。任伊履践看我抽牵。在今时而不落今时。居物外而岂留物外。非止优哉悠哉。况乃快矣乐矣。只如恁么。还解受用也无。饥餐嫩草无拘系。渴饮寒泉任往还。

　　第八十七则　太原数家(斋粥)

　　示众云。情存向背就中便有高低。见处偏枯个里非无逆顺。他既舒心舍施。汝应普例均摊。莫有不生异念者么。

　　举僧问太原隐禅师。数家檀越请。未审赴谁家(撒手悬崖下。分身万象中)。原云。月印千江水。门门尽有僧(一即一切。一切即一)。

　　师云。三祖大师道。至道无难。唯嫌拣择。但不憎爱。洞然明白。既能垂意伸三请。那比饥鹰待一呼。况宾头卢尊者日赴四天下供。何止数家而已哉。这僧小器不大量。僻执不通方。都来数家却早应副不下。若非太原卒难祗对。虽道月印千江水门门尽有僧。已往观来。特似将高就下。屈己从他。借路经过藉言显理。若能出情量离言诠。忽规模超语默边会得。自不破珠求影记剑刻舟。权向今时路头呼么喝六配紫抽青。莫便作合头语系驴橛般折倒。舜老夫初自洞山来武昌求乞。先至一居士家。居士高行为郡所敬。意所与夺莫不从之。乞士至必首谒之。舜老夫方年少。不知其饱参颇易之。居士曰老汉有一语问上人。语相契则开疏。如不契即请却还新丰。问古镜已磨时如何。曰照天照地。未磨时如何。曰黑如漆。居士曰却请还山。舜即驰归举似聦禅师。聦为代语。舜即趍问曰古镜未磨时如何。聦曰此去汉阳不远。磨后如何。曰黄鹤楼前鹦鹉洲。与前答辞云月是同溪山各异。故浮山曾设九带以一贯之。非久参衲子莫可得而知也。丹霞所以就虎添斑因斋庆赞。为伊颂出。颂曰。

　　妙圆无相劫前人(相逢不对面。对面不相逢)。随类权分百亿身(时时示时人。时人皆不识)。月夜御楼才报晓(潜通造化)。平明六国尽逢春(泄漏天机)。

　　师云。天台山佛窟岩惟则禅师曰。天地无物也。物我无物也。虽无物也而未尝无物也。如此则圣人如影百姓如梦。孰能生死哉。况妙圆无相空劫前。人非四大之可成褫。非六根之可砌合。无影无形无示无识。虽曰圣人无己而岂知靡所不己。故能随类权分千百亿身。尘尘尔刹刹尔。何啻数家而已哉。既来曲为今时。暂别空劫。垂手为人焉能有间。端如月夜漏声长咫尺。御楼才报晓平明。六国处处逢春。方信道一气不言含有象。万灵何处谢无私。

　　第八十八则　梁山日用(对机)

　　示众云。张口吃饭。粒米不曾嚼。舒手穿衣。寸丝曾不挂。纵横得妙左右逢原处还会得么。

　　举僧问梁山观禅师。如何是日用事(头头常显现。物物尽圆通)。山云。碧玉点破琉璃色。满目红尘不见沙(指示分明)。

　　师云。拈匙并举箸。运水及般柴。物物无非己。头头用不乖。鱼军容问忠国师曰。师住白崖山。十二时中如何修道。师唤童子来。摩顶曰。惺惺直言惺惺。历历直言历历。已后莫受人谩。林泉道。却是你谩我。瑞岩居常自召云。主人公。惺惺着。莫受人谩。汝诸禅者但肯念兹在兹。不被色尘所染声利所惑。得失所侵死生所沮。日日时时所用之事何虑而不办哉。梁山虽道碧玉点破琉璃色。满目红尘不见沙。若非具正法眼得涅盘心者。敢只向舌尖口角得少为足。而不能跳出玄关踏翻义海。唱胡笳曲咏无声诗。知无味之味其味恒然。唇不快哉。若然。则无师智自然智不待子言而悉知矣。由是丹霞于不立一尘处安邦定国立计成家。颂曰。

　　劫火洞然无相宅(见之则燎却眼孔。视之则烁皱面门)。金门不睹玉楼家(司空见惯应为寻常)。宝天云淡银河冷(彻底分明)。浩浩波澜岂动沙(识情难测)。

　　师云。仁王经班足王取千王头以祀摩诃迦罗大黑天神。已得九百九十九唯少一王。末后乃得普明王。其普明王白班足言。愿听一日礼敬三宝。命百法师讲说般若。第一法师为说偈曰。劫火洞然。大千俱坏。须弥巨海。磨灭无余。此偈凡三十二句。宅既无相人必皆空。泯迹忘踪宁容住着。金门恢廓五目不睹其容。玉宇栖迟四智难穷其奥。洞明千载炳焕一时。光映丛林而叶缀花联。影分禅苑而根深蒂固。既尺璧之非宝。必寸阴之可竞。不见道。莫向老来方学道。孤坟多是少年人。须知日用无多事。一念回光妄即真。还能恁么么。尘中能作主。化外自来宾。

　　第八十九则　梁山祖意(祖教)

　　示众云。春兰秋菊香味虽殊。夜月朝曦光明无异。虽云显晦全彰。大抵是非一揆。凤凰飞在梧桐树。自有傍人话短长。

　　举僧问梁山。祖意教意是同是别(索［另］先穷)。山云。金乌东上人皆贵。玉兔西沉佛祖迷(出没任渠分昼夜。往来终不离乾坤)。

　　师云。云门一日上堂道。你若不相当。且觅个入路。微尘诸佛在你舌头上。三藏圣教在你脚跟底。不如悟去好。还有悟得底么。出来对众道看。又云。尽十方世界乾坤大地。以拄杖画云。百杂碎。三乘十二分教达磨西来放过即不可。不放过。不消一喝。林泉道。有劳神用。若会祖意即是教意。若会教意即是祖意。其实祖意教意本无二岐。情封则触途成滞。理契则妙用纵横。昔屏山赞达磨叙别传之说云。岂吾佛教外复有所传乎。特不泥于名相耳。真传教者也。非别传也。如来末后拈花示众。复以空不空之真宗。有不有之妙说。令一切众生离妄想执着而证无上正等菩提。若能禅教融通宗说无滞。使僻见之流合达人之论。抉江河同归大海。撤藩篱通为一家。何有今日之矛盾者也。故梁山答以金乌玉兔东上西沉。人虽皆贵。暂时光影尔。佛祖迷者。理极之谓欤。更看丹霞信手拈来。直教无星秤上两头平。没底船中同着棹。向分来毫去处试辨别看。颂曰。

　　灵山会上言虽普(出一人口。入万人耳)。少室峰前句未亲(却救得一半)。瑞草蒙茸含月色(非无花果志)。寒松蓊郁出云霄(必有岁寒心)。

　　师云。七七年来感圣缘。灵山九会演真诠。三乘五教周沙界。半满区分阐妙玄。由是言言虽普。双丸塞耳而闻似不闻。字字分明。两叶遮晴而见如不见。岂惮倾心吐胆。宁辞利道拔生。应须粉骨碎身。不可辜恩负德。非止心心相印。还曾祖祖相传。少室峰前嵩山岩畔。九年曾不语。一句悉能该。觅心虽未得。豁尔解安排。立雪神光几曾蹉过。偶见蒙茸瑞草含月色以腾辉。灼烁心花藉风光而挺秀。未若苍松蓊郁奇柏峥嵘。任岁寒之不凋。保根株之常在。联芳续焰自古及今。不见道一花开五叶。结果自然成。

　　第九十则　梁山空劫(法器)

　　示众云。冰河发焰。铁树开花。非从造化之机。岂在阴阳之彀。向混沌未分之际试定省看。

　　举僧问梁山。如何是空劫已前事(不劳闲打听。切忌漫商量)。山云。击动乾坤鼓。时人听不闻(孤岩无耳却知音)。

　　师云。无羁木马高超威音之前。没足石人独步劫空之后。方信道。妙有元非有。真空本不空。无依活卓卓。历劫用无穷。故知此事非空非有非一非二。非同非别非即非离。拟之则差议之则错。常时拈向面前。可惜抛在脑后。深愍此辈水中捞月不知月之在天。空里采花不知花之无蒂。寻香逐气认影迷头。尽力推敲分毫不辨。所以梁山道。击动乾坤鼓。时人听不闻。林泉道。群生虽有耳。几个是知音。更看丹霞如何断和。颂曰。

　　虚空为鼓须弥槌(冬冬)。击者虽多听者稀(枉劳心力)。半夜髑髅惊破梦(休䆿语)。满头明月不思归(切忌坐着)。

　　师云。杭州盐官齐安禅师示众云。虚空为鼓。须弥为槌。甚么人打得。众无对。南泉云。王老师不打这破鼓。林泉道。自是和尚手懒。法眼别云。王老师打不。林泉道。只恐傍人不知下数。雪窦拈云。打者甚多。听者极少。且问谁是解打者。莫谤盐官好。南泉道。王老师不打这破鼓。法眼云。王老师不打。两个既不奈何。一个更是懡㦬。又云王老师不打。还肯得诸方也无。代云。千年田。八百主。林泉道。屈指从头数莫真。恁么看来。岂免丹霞道。击者虽多听者稀。半夜髑髅。初惊破梦。三更露柱。偶尔放光。有具眼者分明辨取。直待满头明月两𩯭霜华。流落今时不思劫外。所以洞山道。向道莫去。归来背父。且作么生得个恰好去。还知么。不离花下路。游遍洞中天。

　　第九十一则　大阳上堂(示众)

　　示众云。行取说不得的。说取行不得的。若能行说俱到。何必厮挨厮靠。有不识好恶者么。

　　举大阳明安禅师上堂云。嵯峨万仞。鸟道难通(纵横如得妙。左右自逢原)。剑刃轻冰。谁当履践(男儿欲要富。无过险处做)。宗乘妙句。语路难陈(吾师举似且低声)。不二法门。净名杜口(不答当渠痛处锥)。所以达磨西来。九年面壁始遇知音(功多业就。水到渠成)。大阳今日也太无端。珍重(只知开口阔。不觉更舌长)。

　　师云。郢州大阳警玄禅师(或曰廷。避庙讳)。江夏张氏子。依智通禅师出家。十九为大僧。听圆觉了义讲席。无能及者。遂游方。初到梁山问无相道场。深达玄旨。因嗣续焉。因一日上堂。举此嵯峨万仞鸟道难通等语。况斯一事。非智可知非识可识。若嵯峨万仞剑刃轻冰。睹之则眼眩思之则意乱。端的宗乘妙句寔语路之难陈。祖域玄纲非机关之可隘。维摩经不二法门品曰。文殊问维摩诘。我等各自说已。仁者当说何等是菩萨入不二法门。时维摩诘默然。文殊叹曰。善哉。乃至无有语言文字是真入不二法门。梵语维摩诘。此云净名。达摩大士自西而来。至金陵见武帝不契。渡江至洛京。居嵩山少林。面壁九年。始遇神光立雪断臂求安心之旨而得髓焉。岂非知音者也。大阳今日也太无端。如斯举唱皆为剩语。故自首身据款结桉道各自珍重。丹霞终不证父攘羊。而反称赞。颂曰。

　　不挂唇皮一句奇(必是舌在口外)。少林冷坐㝡慈悲(知恩有几人)。须知此道非传授(本自圆成)。立雪神光已强为(果是遭人点检)。

　　师云。若知无说说。自解不闻闻。未挂唇皮处。分明指示君。一自拈花之后面壁已来。或竖拂拈槌。或扬眉瞬目。或吐纳言辞。或颦呻𡄇咳。设使千句万句。终不离此一句。是其所以奇特也。菩提达摩虽则少林冷坐九年。用尽慈悲未有知恩解报恩者。然是人人本具个个圆成。理本自如道非传授。亦假无丝玉线穿没鼻金针。联古锦于空劫以前。绣丹凤于成平之际。用斯勤恳未得心安。宁不刳肱特来立雪。非是神光勉强。不得已而为之也。此乃奋先觉觉后之心。兴自利利他之志。为禅苑规模丛林榜样。幸勿未得为得未证为证。而懒堕不趣无上菩提者也。只如到此。合作么生行履即是。还知明安丹霞大意么。妙舞纵饶回雪态。三台须是大家催。

　　第九十二则　大阳家风(家风)

　　示众云。密室不通风。何消来壁听。纵横契本真。妙用无非应。有知音可嘉者么。

　　举僧问大阳。如何是和尚家风(朝看云片片。暮听水潺潺)。阳云。满瓶倾不出。大地没饥人(圆同太虚无欠无余)。

　　师云。门庭施设万别千差。入理深谈一了百当。世尊在楞伽山告大慧大士曰。非一切刹土有言说。言说者是作相耳。或有佛刹瞻视显法。或有作相。或有扬眉。或有动睛。或叹或欠。或𡄇咳。或念刹土。或动摇。乃至如是说法得无生法忍及殊胜三昧。以至蚊蚋虫蚁无言而各办事。又弃诸盖大士问世尊曰。禅门秘要为有一门为有多门。若有多者。法即有二。若是一者。云何容受无量无边众生而不迫迮。世尊曰。此禅要门亦非是一亦非是多。一切众生性同虚空。虽同虚空各于身心自有禅门。寔不共修。何以故。息口不言冥合于理。口为禅门。摄眼分别。混合无异。眼为禅门。耳所闻声。了知虚妄毕竟寂灭。犹如聋人耳为禅门。乃至身意亦复如是。善男子。摄诸尘劳入不二门。旷彻清虚湛然凝定。此盖吾佛略阐家风万分之一也。故我衲僧门下。心心相印祖祖相传。利道拔生妙用纵横亦非一也。大阳道满瓶倾不出大地没饥人。子细看来。所得甚简施设弥宽。不负问端尽情吐露。具眼衲僧分明荐取。颂曰。

　　荆山美玉何须辨(非智可知)。赤水玄珠不用拈(非识可识)。罔象无心黄帝重(理契则神)。卞和有智楚王嫌(情封则物)。

　　师云。荆山美玉卞和三献而祸及于身。赤水玄珠罔象一见而肯加于己。抱璞之事已具投子颂古。而备述之兹不复云。黄帝游于赤水之北。登乎昆仑之丘。而南望还归。遗其玄珠。使智索之而不得。使离朱索之不得。使吃诟索之亦不得。乃使象罔象。罔得之。见庄子。吃口懈切。诟口豆切。罔象当作象罔。此谓无心合道。道合无心。既大阳家丑外扬。惹丹霞如斯评品。幸勿献直得曲逐句寻言。矢上加尖空中着楔。问你诸人作么生免得不恁么去。热则趁凉寒向火。莫将闲事挂心头。

　　第九十三则　投子宗风(法属)

　　示众云。穷源究本。岂容攃蹉丝毫。列祖分宗。那许自谩方寸。既尔恩归有地。非无禀受承袭。欲要大家知。尽情须吐露。

　　举僧问投子青禅师。师唱谁家曲。宗风嗣阿谁(见如还不见。闻似不曾闻)。子云。威音前一箭。射透两重关(英雄力破重围)。僧云如何是相付底事(一狐疑了一狐疑)。子云。全因淮地月。得照郢阳春(清光迥照。左右逢原)。僧云恁么则入水见长人(认着依然元不是)。子云。祇知荆玉异。那辨楚王心(智识徒劳测圣情)。子随后以拂子敲禅床一下(若将耳听终难会。眼里闻声方得知)。

　　师云。舒州投子山义青禅师。初参蒋山元不契。复依浮山远。会远预梦获俊青鹞。既见师至远为曰。汝应其祥矣。令看外道问佛因缘。前后三载。一日远曰。汝记得话头么。试举看。师方举。远蓦以手掩其口。师豁然大悟。先浮山远见郢州大阳明安禅师。机相契遂传宗旨。明安以皮履布直裰付之。远辞曰。某已有得处。安叹曰吾一枝遂无人也。远曰洞上宗风实难绍举。和尚年尊无人承嗣。某当持此衣信转相付嘱。安许之曰。他时得人。以吾偈证明。遂书偈曰。阳广山头草。凭君待价焞。异苗翻茂处。深密固灵根。其末云。得法后潜众十年方可阐扬。暨师相契付大阳顶相衣颂嘱曰。代吾续大阳宗风。善自护持。咦。迄至于今。儿孙不坠。枝叶兴荣。此岂非应异苗翻茂之远谶者邪。这僧恁么问。投子与么答。宗中辨的量外转机。事存函盖合。理应箭锋拄。还晓会得也无。其或莽卤漫汗。更看丹霞分析。颂曰。

　　珊瑚枝上玉花开(异苗翻茂处。千载果希奇)。风递清香遍九垓(无处不闻)。勿谓乾坤成委曲(休错商量)。韶阳亲见睦州来(有条攀条。无条攀例)。

　　师云。阴阳不测谓之神。异种同根漏泄春。薝卜林中金果树。玉花琼药叶常新。自此联芳续焰光映丛林。匝地普天香分觉苑。勿谓乾坤委曲。休云根种非同。诸方仰羡而接活灵枝。一雨普沾而不离心地。韶州云门山文偃禅师初参睦州陈尊宿。扣其门。陈问曰阿谁。门曰文偃。陈开门把住曰道道。门无语。陈曰秦时𨍏辂钻。遂托开以门掩。折右足。门因发明大意。陈指游雪峰。升堂乃出众云。项上三百斤铁枷何不脱却。峰下座把住曰。因甚到与么。门以手拭目。后嗣雪峰。道振丛林。后迁云门。名重天下。投子云门异派同流。至今源远不绝。续佛慧命。大显曹溪之道者皆出二师。道力致之然也。还有知恩报恩者么。笑把金针穿断线。殷勤分付到儿孙。

　　第九十四则　投子示众(飞走)

　　示众云。静沉死水应须换。步移身动落今时。切忌走南掠北。非止理圆言偏。其由言生理丧。只如空劫以前合作么生话会。

　　举投子示众云。若论此事(老老大大自扬家丑)。如鸾凤冲霄不留其迹。羚羊挂角那觅其踪(神心莫究。佛眼难窥)。金龙不守于寒潭。玉兔岂栖于蟾影(密移一步六门晓。无限风光大地春)。其或宾主若立。须威音路外摇头(动容扬古路)。问答言陈乃玄路傍提为唱(不墯悄然机)。若能如是。犹在半途(向道莫去)。更乃凝眸。不劳相见(归来背父)。

　　师云。理极忘情莫可追。了无毫忽涉思惟。不留踪迹虽为妙。点检将来未是奇。不见道。莫守寒岩异草青。坐著白云宗不妙。直得偏圆互换事理该罗。触处自由纵横无碍。岂留朕迹那堕偏方。万叠群峰倚晴空而耸翠。一轮杲日升晓嶂以堆红。由是耀古腾今辉天鉴地。直得金龙踊跃玉兔奔驰。明暗全彰形容不露。拟从问答。不无玄唱玄提。将欲敷扬。并却狂情狂解。直饶脱体无依。未是十成一句。还有具通方眼者么。便能觌面相呈。毕竟是何眼孔(瞎)。颂曰。

　　水澄月满道人愁(欢喜未尽。烦恼早来)。妙尽无依类莫收(千自由百自在)。劫外正偏兼带路(七通八达)。不萌枝上辨春秋(高着眼看)。

　　师云。语忌十成。正虽正而不应居正。机贵回互。偏虽偏而莫滞于偏。所以道澄源湛水尚棹孤舟。古佛场中犹乘车子。争肯教伊向死水里作活计。到此地面活鱍鱍转辘辘。方有少分相应。虽则水澄月满一念万年。正是道人可愁虑处。何也。有德非为德。无功始是功。到这里。直得妙尽无依功成不处。万类千般莫能收管。有时横身劫外。有时垂手[厂@(邱-丘+墨)]中。正去偏来无非兼带。这边那畔不滞有无。只此建化玄门便是抄直要路。若也于斯洒洒落落了了明明。不枉向不响山中善通音耗。未萌枝上能辨春秋。咦。还达此意么。若解无中能唱出。方知元不在宫商。

　　第九十五则　投子拈香(帝王)

　　示众云。金轮统御应须端拱酬恩。玉烛垂祥当可殷勤贺德。通方衲子何必怀疑。本分宗师自知下落。有解山呼者么。

　　举僧问投子和尚。适来拈香祝寿。且道当今皇帝寿年多少(芥城劫石知无数。枉了区区漫校量)。子云。月笼丹桂远。星拱北辰高(瞻之仰之实难思议)。

　　师云。问在答处答在问处。问答交驰不劳思虑。虽是言言见谛句句超宗。莫使四臣递相钝滞。他既舌头无骨。汝合眼里有筋。别辨青黄品度甘苦。自古以来世法佛法了无二体。君圣臣贤兮则内外相应。河清海晏兮则中边宁谧。是故曹洞宗风全明尊贵一路。傍参回互拱密威严。不犯当头潜通妙用。由是投子答以月笼丹桂星拱北辰。若使向高远边折倒。徒劳斫额枉费精神。当于不可量不可称无有边处得言句总持。具游戏三昧。不枉辅朝辅国尽孝尽忠。更看丹霞若为话会。颂曰。

　　六国清平贺圣年(万岁万岁万万岁)。珠帘高卷月明前(光含万象。影浸千江)。金轮那肯当堂坐(至化无为)。不用丹墀击静鞭(宫漏密传人悄悄。宅香轻袅院沉沉)。

　　师曰。楞严经道。一处成休复。六根皆解脱。高沙弥亦云。长安虽闹。我国晏然。是知心王安帖。六贼难侵。根根尘尘而不涉干戈。莽莽荡荡而了无边徼。所以道十二处忘闲影响。三千界放净光明。以此清平贺圣年则不亦乐乎。直得珠帘高卷玉殿深沉。团团皎月当天。细细清风击竹。金轮圣主坐不当堂。凤阙朝臣行须出户。何必丹墀鞭响画鼓声催。心城稳帖而同贺尧年。性海澄渟而咸歌舜德。理无不遍事无不周。忠孝两全是非一揆。还能如此知恩报恩么。日月光天德。山河壮帝居。

　　第九十六则　天宁谁家(法属)

　　示众云。一花五叶密固灵根。万古千秋屡呈嘉瑞。若不侵陵雪色。焉能漏泄春光。个中灵利衲僧不可漫汗莽卤。

　　举僧问东京天宁楷和尚。师唱谁家曲。宗风嗣阿谁(知音不在频频举。达者须知暗里惊)。宁云。金凤夜栖无影树。峰峦才露海云遮(不教人见转风流)。

　　师云。东京天宁芙蓉道楷禅师。沂州崔氏子。自幼学辟谷。隐伊阳山。后游京师籍名术台寺。试法华得度。谒投子于海会。乃问佛祖言句如家常茶饭。离此之外别有为人处也无。子曰。汝道寰中天子敕。还假尧舜禹汤也无。师欲进语。子以拂子摵师口曰。汝发意来。早有三十棒也。师即开悟。再拜便行。曰。且来阇黎。师不顾。子曰汝到不疑之地邪。师即掩耳。淘汰有年遂嗣其法。开堂后数迁大刹。大兴祖道。大观二年春开封尹李公孝寿奏师道行卓冠丛林。宜有褒显。即赐紫方袍。号定照禅师。内臣持敕命至。师迎谢曰。某辞父母出家时尝陈重誓。不为利名专诚学道。用资九族。苟渝愿心当弃身命。父母以此听许。今若不守本志。窃冒宠光。则佛法亲盟背矣。于是修表具辞。复降旨京尹坚俾授之。师确不回。以拒命坐罪。奉旨下棘寺与从轻。寺吏闻有司欲徙淄州。有司曰有疾与免刑。及吏问之。师曰无疾。吏曰何有灸瘢耶。曰昔者疾今日愈。吏令思之。曰。已悉厚意。但妄非所安。乃恬然就刑而行。从之者如归市。师以法语施之。获益尤众。灵源清禅师评曰。夫楷公大士也。其建志立行当素有根本。岂悠悠者之所能知。因赞其像曰。惟唐正观。灵润投欢。匪移所守。能适其安。乃曰此行略有三益。一酬往谴。二顺厌生。三成大行。今日淄州楷公亦云。严天大雪始见松筠。媚草夭花亦成造化。苟窃世荣。实辜恩者。师抵淄川僦居。学者愈亲。明年冬敕令自便。庵于芙蓉湖心。道俗川凑仅数百人。日食粥一杯。故多引去。政和七年冬赐额曰花严禅寺。八年五月十四日索笔书偈付侍僧曰。吾年七十六。世缘今已足。生不爱天堂。死不怕地狱。撒手横身三界外。腾腾任运何拘束。移时而逝。当遭黜时佛光饯云。面皱如冰裂。脊骨硬似铁。着䩫破草鞋。踏退澄潭月。韩国饯云。不受囊封老古锥。到头脱下祖师衣。一场弄险惊天地。谁信长空利剑挥。恁么举来。还知芙蓉家风么。还知所嗣宗风么。伶利汉领略取。当向金凤夜栖无影树处子细[占*支]详。试于峰峦才露海云遮处分明体究。既恁正偏兼带。不无事理融通。休做有心知。莫作无意会。宗中辨的量外转机者。自有丹霞为伊开解。颂曰。

　　等闲无问岂安排(何必忉忉)。一句全提隐显该(分身两下看)。薄雾依依笼古径(难辨高低)。孤峰终不露崔嵬(那分向背)。

　　师云。洪钟在架任扣击以腾声。明镜当台从媸妍而现影。苟或不扣不击无妍无媸。何声影而可烦耳目者哉。既待临机不让。应须为众全提。非图半暗半明。莫便似见不见。若解该罗法界。休愁不入玄门。倜傥纵横自忘计较。可惜依依薄雾笼古径以萋迷。伤嗟矗矗孤峰隐崔嵬而不露。虽恁韬光晦迹安排接物利生。不消更问谁家。试听无生妙曲。汝诸禅者还曾闻么。若将耳听终难会。眼里闻声方得知。

　　第九十七则　天宁夜半(对机)

　　示众云。空手把锄头。今秋决好收。步行骑水牛。念念不停留。拟涉思惟处。堤防害口羞。

　　举僧问天宁。夜半正明。天晓不露。如何是不露底句(开口即错)。宁云。满船空载月。渔父宿芦花(但得随流妙。何妨苦缆舟)。

　　师云。日午犹亏半。乌沉始是圆。几人能晓会。明暗未分前。当于空劫之际眹兆之初。一念不生纤尘不立。净裸裸赤洒洒处转身吐气。不守寒岩不沉死水。运心月以恒明。使迷云而殄灭。所以道人牛不见处。正是月明时。故向第二门头入𢌅垂手。接物利生。虽则念念释迦出世。步步弥勒下生。而岂知周遍十方心。不在一切处。是知虽在今时而不落今时。这僧若能心不附物。语不立玄。何必低情下意取覆他人。致使天宁摇篙鼓棹罢钓收纶道。满船空载月。渔父宿芦花。可惜不遇金鳞。空使虚劳心力。宁免丹霞向正明不露处。依稀越国仿佛扬州。颂曰。

　　星流水国夜然灯(一点分明)。月印江天明似镜(十分光彩)。隐显无私位不该(二边莫立)。依稀拟动成偏正(中道难安)。

　　师云。眼似流星心如湛水。六国安宁非无仪轨。向更深夜静浪止风恬杜绝辞源时。慧灯沉影。照烛壶天。况兼皎月复印澄江。上下冥通。若轩辕之宝镜。内外交彻。胜照胆之良规。隐显无私。晦明有准。虽是排班无位次。屈指不伦流。其间该括意趣非轻。拟之则动落今时。边方虽有令。不是太平年。议之则静沉死水。莫守寒岩异草青。坐著白云宗不妙。直得正偏兼到事理双明。不偏枯无窒碍。放教活鱍鱍。免致死郎当。方有些子少分相应。还能恁么措置么。密移一步六门晓。无限风光大地春。

　　第九十八则　天宁上堂(法身)

　　示众云。法报化三身。是非只为多开口。体相用三大。烦恼皆因强出头。离心缘。莫错寻思。离言说。休胡议论。有吃火不烧舌的衲僧。且道是谁。

　　举天宁上堂云。法身者理妙言玄。顿超终始之患(黄金虽贵。落眼成尘)。诸仁者。莫是幻身外别有法身么(用破木杓作先祖髑髅)。莫是幻身便是法身么(认马鞍鞒作你耶下頋)。若也恁么会去。尽是依他作解。蒙昧两岐(画马不成驴亦失)。法眼未得通明(只见锥头利。不见凿头方)。不见僧问夹山。如何是法身(清风两槛竹)。山云法身无相(承言者丧)。如何是法眼(白露一庭松)。山云法眼无瑕(滞句者迷)。所以道吾云。未有师在(明眼人前一场漏逗)。忽有人问老僧。如何是法身。羊便干处卧(六六三十六)。如何是法眼。驴便湿处尿(九九八十一)。更有人问。作么生是法身。买帽相头(水长船高)。作么生是法眼。坑坎堆阜(泥多佛大)。若点检将来。夹山祇是学处不明(起初不遇作家。到底番成骨董)。如流俗闺合里物不能舍却(养病丧𨈬)。致使情关固闭。识锁难开(自作自受)。老僧今日若不当阳显示。后学难以知归(为怜三岁子。用尽一生心)。劝汝诸人不用求真。唯除息见(但得本莫愁末)。诸见若息。昏雾不生(眼中除幻翳。元不有空花)。自然智鉴洞明。更无他物(犹有这个在)。诸仁者。还会么(气急杀人)。良久云(月色静中见。泉声深夜闻)。珠中有火君须信。休向天边问太阳(傥能明自己。何必问他人)。

　　师云。依经解义三世佛冤。离经一字即同魔说。所以道。把住则真金失色。放行则瓦砾生光。纵汝恁么会得。须知向上别有一窍。只如向上一窍汝还会得么。老僧遥指猿啼处。别有露踪在上方。恁么看来。不是依他作解。亦非蒙昧两岐。若要法眼通明。除是恁般会取。虽夹山住润州荆口竹林时如此祗对法身法眼。已被道吾点检。指见华亭。若不因流水。还应过别山。不见道。起初不遇作家。到底翻成骨董。所以天宁聘不唧留。忍俊不禁。向石头上栽花。虚空里钉楔。非唯与伊解黏去缚。抑亦教汝脱洒罄快。辄不可作粗俗语计较。亦不可用理趣研穷。不见天宁责罚夹山学处。如流俗闺合里物被情关识锁累带平生。所以天宁向直截紧要处不惜唇皮为伊指示。于良久处再三捞捷。苦口叮咛。是汝本有真性。何须向外驰求。未免丹霞重宣此义。颂曰。

　　道合平常绝异端(以一贯之)。行人何必历艰难(不劳费力)。从今莫买孙宾卜(祸福无门)。龟壳无灵不用钻(唯人自召)。

　　师云。粗言及细语。皆归第一义。其实道合平常。平常合道。故云是处语言皆合道。谁家弦管不传心。决非攻乎异端斯害也已。而校其万一者邪。修行之人若能如此行历。何必忙拖竹杖紧系行缠。撞东磕西走南掠北。向枯骨上困咬。毕竟有甚么汁。恁么省去。不消你相形问命而取吉凶。孙宾。卜者。按本传。孙宾孙武子后。善兵法。设减灶之术。败庞涓于马陵。以此名播天下。世传其兵法。今禅门谓设铺市卜。不知于何而得是说。学者详焉。宾因膑其足。故更名。膑毗忍切。膑盖刑名。去膝之谓也。钻龟者。庄子云。宋元君梦人被发曰。予自宰路之渊。予谓清江使河伯之所渔者。余且得予。觉而占之。神龟也。渔者果有余。且网得白龟。其圆五尺。君欲活之卜之。曰杀龟以卜吉凶。及刳龟七十二钻而无遗筴。咦。眹兆已前如委悉。何消掏算问阴阳。

　　第九十九则　保寿上堂(杖笠)

　　示众云。信手拈来无非恰好。全身放下何必商量。较得撺向面前。免致横檐背后。有会得的么。

　　举大洪保寿恩禅师上堂拈拄杖云。得自天台绝比伦(少卖弄)。从来无叶又无根(看怎生)。有时扶过断桥水(同行无疏伴)。几度伴归明月村(步步镇相随)。虽然如是。也不得无过(知人得)。击香台一下便下座(象骨嵓前弄蛇手。儿时做处老知羞)。

　　师云。隋州大洪山报恩禅师。卫之黎阳人。族刘氏。世以武进。家喜事佛。其母祷子梦佛。所谓阿罗汉舁之。既妊生师。果有殊相。未冠举方略擢第。调官北都。忽厌尘境。请于朝愿谢簪绂求出世法。上诘其故。师曰。臣祖死王事。何足以报厚恩。唯有熏修之功庶资冥福。神宗叹异。亲洒宸翰。赐名报恩。就都福寿寺受戒。谒投子。子问天明也未。云明矣。曰明则卷帘。师从之。忽开悟白子。子印之。巾侍有年。丞相韩公请住少林。绍圣初诏改大洪律居为禅林。命师为第一世。崇宁二年诏住京之法云。五年复迁大洪。宗风大振。居一日上堂拈拄杖云。得自天台绝比伦。从来无叶又无根。古人为人至切。彻底情深。要汝等诸人向拄杖头荐取。本分一事虽无枝叶。根苗已早狼藉遍地。又道。扶过断桥水。伴归明月村。果然克己从他。道虽然如是也不得无过。知之减半。何必云云。故击禅床一下便下座。方信道不如归去便归去。欲觅了时无了时。蕲州北禅悟通寂禅师。嗣云门。上堂拈拄杖曰。过去未来现在诸佛。微尘菩萨。一时在拄杖头上转大法轮。尽向诸人鼻孔里过。还见么。若见。与我拈将来。若不见。大似立地死汉。良久曰。风恬浪静。不如归堂。林泉道。放去较危。收来太速。虽然两段不同。大抵用处不异。更看丹霞如何科判。颂曰。

　　此树不从天地生(何处将来)。登山涉水承渠力(知恩有几人)。如今掷向乱峰前(甚底大如割舍)。免致丛林为轨则(已是强生节目)。

　　师云。人人本有个个不无。匪假阴阳而可生成。岂干造化而能制就。不须九节何用过头。比筇竹无影无形。类灵寿非长非短。虽是登山涉水承他恩力。其奈倚墙贴壁伴我安闲。不如掷向峰前抛在脑后。不劳解虎宁用敲风。禅床角忒立多时。法座傍暂别少顷。略置丛林轨则。且停觉苑规模。但肯念兹在兹。较得无事生事。何也。幸自可怜生。

　　第百则　三界唯心(示众)

　　示众云。头头上显。莫教鹞过新罗。物物上明。休似蝇钻故纸。撞头磕额兮时时示时人。拦街截卷兮时人皆不识。有具眼者辨看。

　　举保寿上堂云。三界唯心。万法唯识(大无不包。细无不入)。槛外云生。檐头雨滴(逐物意移)。涧水湛如蓝。野花开似织(弄假像真)。此时若不究根源。谩向当来问弥勒(差之毫厘。失之千里)。还会么(按牛头吃草)。不劳久立(深谢慈悲)。

　　师云。神鼎諲禅师。少年时与数耆宿游南岳。一僧举论宗乘颇博敏会。野饭山店中供办。而僧论说不已。諲曰。上人言三界唯心万法唯识。唯识唯心。眼声耳色。何人之语。僧曰法眼大师偈也。諲曰其义如何。对曰。唯心故根境不相到。唯识故声色枞然。諲曰。舌味是根境否。对曰是。諲以箸挟菜置口含胡而言曰。何谓相入耶。坐者相顾大惊莫能加答。諲曰。路途之乐终未到家。见解入微不名见道。参须实参悟须实悟。阎罗大王不怕多语。林泉道。苦口是良药。逆耳是忠言。端的了达唯识唯心之旨。方寸间何物而可窒碍者耶。故保寿云。槛外云生。檐头雨滴。涧水湛如蓝。野花开似织。寿禅师唯心诀亦云。岩树庭柯各挺无边之妙相。猿吟鸟噪皆谈不二之圆音。此岂非尘尘尔法法尔。若也于斯蹉过。枉盻龙华。不如各自归堂。免劳久立。保寿既恁慈悲。丹霞怎不赞咏。颂曰。

　　灵然不涉去来今(一言道断处。千古意分明)。三界都卢一点心(认着依前还不是)。槛外桃花春蝶舞(色即色时轻话会)。门前杨柳晓莺吟(声非声处细参详)。

　　师云。觉性圆明灵知不昧。十世古今无非毕备。过去过去兮雷击真空。未来未来兮波渟性水。何止欲界色界无色界总乎一心。尽空法界亦由唯识相分所摄。而岂知僧问琅玡觉和尚。清净本然云何忽生山河大地。觉云清净本然云何忽生山河大地。此之所谓迷时三界有。悟后十方空。至若槛外桃花。门前杨柳。任翩翩之蝶舞。纵恰恰之莺啼。那消个。听之不听闻之不闻。声色纯真了无异念。还能如是么。山河草木扬真谛。花月楼台演妙音。

　　林泉老人评唱丹霞淳禅师颂古虚堂集卷六(终)
