卍新纂续藏经第 67 册 No. 1312 通玄百问


　　No. 1312-A 通玄百问序

　　闻灵山正脉。迦叶亲承。少室真风。神光立受。自六传之后。五派以来。法雷声震于中州。佛日光流于上苑。其有云仍种草者矣。圆通着百问。激励学徒。阐一心弘持祖道。其言简当。其旨幽微。宁容纸背上参求。那许口角头取辨。若非伟器。难构洪机。

　　当时未遇其人。过日方逢作者。故万松老师居摩诃菩提兰若。运三昧正受神通。传法之余。匡持之暇。答前百问于指顷。诱后群迷于目今。眼里有筋。临济机纵横得妙。舌头无骨。云门语左右逢源。不拘悟本偏圆。靡定清凉得失。多字学。徒知费力。如人拜。足忍疲劳。

　　脑后另具钳锤。舌本别存炉鞴。圆通之问。万松之训。可谓尽善矣。故不拨。从伦偶依是录。谩述浮词。非唯无补宗乘。抑亦滥叨祖域。颂之过半。会公泽唱之于前。录之逮毕。永叔能和之于后。累及二老。取笑诸方。要知终始。狂情读诵。向下注脚。丛林闲散几经秋。宗教通搜未有由。愚鲁自惭空过日。忍将狐尾补貂裘。辄申是意。聊为序云。[門@放]逢执除七夕前二日龙岩林泉显道序。

　　No. 1312

　　通玄百问

　　玉溪通玄庵圆通大禅师设问

　　摩诃菩提兰若万松和尚仰答

　　龙严林泉老人颂

　　华亭生生道人梓

　　问。行玄犹是涉崎岖。如何是平坦处。

　　答。东西南北。

　　颂。东西南北。侵天荆棘。没足石人。不消劳力。更须透过那重关。自在纵横方脱缠。

　　问。玄玄玄处亦须呵。且道有甚么过。

　　答。罪不重科。

　　颂。罪不重科。闲管多罗。未语已前早错。那堪变态誵讹。阿呵呵。玄与玄玄争甚么。

　　问。一花百亿国。且道一花在甚么处。

　　答。不风流处也风流。

　　颂。不风流处也风流。无蒂花开铁树头。伶俐禅和高着眼。非同春色媚皇州。

　　问。炎天似火。暑雨如汤。正当此时。如何回避。

　　答。主山前。案山后。

　　颂。主山前。案山后。日午面南看北斗。腾腾炎暑任迁流。毕竟难侵无相叟。

　　问。大海为墨。须弥为笔。且道写个甚么。

　　答。通玄百问。

　　颂。通玄百问。不拘音韵。纵夺临时。各安其分。有人问我若奚为。文彩纵横看变运。

　　问。园里观花。一悟真如。今观花也。还有悟真底么。

　　答。试问东君也不知。

　　颂。试问东君也不知。不知底事果何为。聋于鼻孔才堪听。瞎似眉毛方可窥。

　　问。万物推迁。还有不推迁底么。

　　答。住岸却迷人。

　　颂。住岸却迷人。真语亦真。龙楼无宿客。凤阁有朝臣。荐取玄中旨。夸足下尘。欲穷亲切处。九尽又逢春。

　　问。四时改变。还有不改变底么。

　　答。春寒秋热。

　　颂。春寒秋热。年年不别。碧海纤尘。红炉片雪。霜余叶落树元闲。雨过云收天愈洁。

　　问。寻师访道为参禅。祗如禅作么生参。

　　答。久向道风。

　　颂。久向道风。理事双融。言言般若。物物圆通。其或蹉过当头句。且向嵩阳问祖翁。

　　问。沩山水牯牛向甚么处放。

　　答。乌那青青处。

　　颂。乌那青青处。斫额应难觑。更拟问如何。鹞过新罗去。牧竖高歌唱月归。鼻头绳断元无据。吽。

　　问。德山是佛祖儿孙。为甚么佛来也打。祖来也打。

　　答。不敢怠慢。

　　颂。不敢怠慢。丛林颇惯。知恩报恩。心心无间。云门正令肯提持。管取河清并海晏。

　　问。临济是佛祖苗裔。为甚么佛来也喝。祖来也喝。

　　答。祇为佛来祖来。

　　颂。佛来祖来。切忌胡猜。吾今为汝。十字轰开。苟或未委真消息。更听忽雷震九垓。咄。

　　问。赵州指柏。灵鹫拈花。且道是同是别。

　　答。竖两指。

　　颂。竖两指。立纲纪。付全提。而已矣。正休节外强生枝。莫认浮华并浪蕊。

　　问。洞山无寒暑处甚么人受用。

　　答。嘉州石像。

　　颂。嘉州石像。眉横眼上。逼塞虚空。无偏无党。赏心乐事许多般。何用衔花来供养。

　　问。直须登彻妙高峰。祇如妙高峰作么生登。

　　答。有劳法重。

　　颂。有劳法重。当人变弄。妙握吹毛。万邦一统。不涉纤尘历大千。须知无用成真用。

　　问。明与无明。其性无二。如何是无二之性。

　　答。天晓不露。

　　颂。天晓不露。龙吟宿雾。语忌十成。机贵回互。沧海曦轮欲吐光。无端还被轻烟妒。

　　问。一超直入如来地。作么生说个超底道理。

　　答。抱瓮之流。

　　颂。抱瓮之流。岂贵良谋。始信清贪常乐。方知浊富多忧。𠇾。𠇾。𠇾。得抽头处且抽头。

　　问。般若无知。为甚么无所不知。

　　答。莫谤他好。

　　颂。莫谤他好。巧说不如直道。但能语绝幽玄。便见心非做造。兀兀腾腾信自如。阶前落叶从风扫。

　　问。明窗下安排。且道安排个甚么。

　　答。适来新到。

　　颂。适来新到。妙通玄奥。把缆放船。相头买帽。若非佛日显𦚾怀。夹岭门庭孰可造。

　　问。长安虽闹。我国晏然。如何是我国。

　　答。正闹在。

　　颂。正闹在。明眼宗师无挂碍。坐看喧静与兴亡。掌握乾坤彰圣代。

　　问。摩腾未来此土。还有教也无。

　　答。待无即道。

　　颂。待无即道。探竿影草。白马阶前。立分刍稻。贝叶灵文绝古今。莫随言句生忧脑。

　　问。达磨未来此土。还有禅也无。

　　答。待有即道。

　　颂。待有即道。声光浩浩。莫错商量。休别寻讨。休寻讨。柳梢毕竟无酸枣。

　　问。没底船子为甚么无漏坚固。

　　答。生铁铸成。

　　颂。生铁铸成。非重非轻。无漏坚固。来往纵横。不涉波澜游性海。五浊恶世度众生。

　　问。盐官犀牛扇子分付与恁么人。

　　答。已承厚意。

　　颂。已承厚意。斯言可记。开口厮当。岂容拟议。停待兮明月当天。动转兮清风匝地。

　　问。赵州七斤布衫多年。还破碎也无。

　　答。一回拈出一回新。

　　颂。一回拈出一回新。信手拈来用最亲。百二十年提掇毕。至今依旧不离身。

　　问。泥牛吼月。甚么人得闻。

　　答。癞汉眉毛。

　　颂。癞汉眉毛果解闻。须弥惊起夜乘云。知音不必频频举。八两分明是半觔。

　　问。木马嘶声。阿谁解听。

　　答。徒劳拭眦。

　　颂。徒劳拭眦向空听。万籁声腾本自宁。察理聆音休费力。雨余依旧数峰青。

　　问。三脚驴子弄蹄行。且道日行多少。

　　答。莫乱走。

　　颂。莫乱走。落草之谈谁不有。更休特地问前程。拟议思量成过咎。

　　问。无角铁牛眠少室。且道有甚么用处。

　　答。卑不动尊。

　　颂。卑不动尊。道理须存。下不测上。谁敢言论。无阴阳地非关涉。杜撰农夫枉断魂。

　　问。虽成佛道。不舍因门。且道为甚么如此。

　　答。一串穿却。

　　颂。一串穿却。许多落索。细细思量。款款卜度。𠇾卜度。黑是寒鸦白是鹤。

　　问。诸佛不出世。为甚么却向王宫生。

　　答。青山常举足。

　　颂。青山常举足。五目应难瞩。不是大周遮。为非同世俗。同世俗。纵横在欲而无欲。

　　问。亦无有涅槃。为甚么却向双林灭。

　　答。白日不移轮。

　　颂。白日不移轮。潜通劫外春。莫贪寻旦暮。昧却本来人。本来人。触处居尘不染尘。

　　问。达磨西来。不立文字。为甚么道金刚．楞伽是吾心要。

　　答。赖是心要。

　　颂。赖是心要。剿绝玄妙。突透禅关。通天一窍。谁知碧眼老胡僧。至今犹惹傍人笑。

　　问。二祖觅心了不可得。为甚么却道我自调心。非关汝事。

　　答。莫闲管。

　　颂。莫闲管。大似裁长聊补短。三星片月本无形。何劳特地生希罕。

　　问。般若说二十空。如何拣择。

　　答。不多不少。

　　颂。不多不少。明明了了。三祖有言。诸人可晓。至道无难一句亲。大慈千手难魔娆。

　　问。金刚四相．圆觉四相。是同是别。

　　答。隔系不灸病。

　　颂。隔系不灸病。老卢总权柄。纵夺在临时。诸人看性命。铁骑禅和不必争。近来四海清如镜。

　　问。楞严二十五圆通。那个最亲切。

　　答。好客无疏伴。

　　颂。好客无疏伴。不消重判断。南山共北山。气势俱摩汉。明月与阴云。爱憎人众半。妍𡟎任彼分。吾道一以贯。

　　问。步步登高易。甚么处最高。

　　答。大洋海底。

　　颂。大洋海底。争参祖祢。恰与别峰。不争半米。

　　问。心心放下难。如何是放下底人。

　　答。担取去。

　　颂。担取去。最是赵州亲切处。满钵盛来一物无。莫随狂妄生忧虑。

　　问。杨岐金刚圈甚么人透得。

　　答。过。

　　颂。过。这些关捩天来大。电光石火荐还迟。不免被他亲勘破。

　　问。杨岐栗棘蓬。甚么人吞得。

　　答。了。

　　颂。了。妙用神通非小小。佛殿灯笼更互容。此时未审何人晓。

　　问。还有过得黄龙三关底么。

　　答。除非和尚。

　　颂。除非和尚。当仁不让。万世规模。十方榜样。佛手驴脚兮胡用他求。彼我生缘兮应须自向。

　　问。喝一喝。云。且道是宾是主。

　　答。宾主历然。

　　颂。当时照用曾施设。正法眼藏瞎驴灭。主伴交参向上机。知音不必重甄别。

　　问。竖起拂子云。为你说禅了也。作么生会。

　　答。今日不着便。

　　颂。今日不着便。大似埋兵还掉战。大唐打破尚难求。唯要阿师通一线。

　　问。拈起拄杖云。还有向拄杖头上下得一转语底么。

　　答。和尚年尊。

　　颂。年尊妙语足超情。不动干戈定太平。紫燕黄鹂𠇾巧语。大音须信果希声。

　　问。画一圆相。云。三世诸佛．六代祖师总在里许。作么生会。

　　答。宿生庆幸。

　　颂。宿生庆幸。日暖月冷。四海收波。乾坤肃静。钦师犹被马师惑。直至如今犹未省。

　　问。以手空中点一点。云。且道这一点。明甚么边事。

　　答。归宗犹在。

　　颂。归宗犹在。两彩一赛。这畔无妨。那边不碍。永书八法好生看。先辈当年曾下载。

　　问。行不出户。坐不当堂底人。汝等还识么。

　　答。沧洲短尾龙。

　　颂。沧洲短尾龙。夭矫若寒松。不借叶公笔。宁拘葛氏筇。当堂无朕迹。遍界露形容。拟涉思量处。千峰与万峰。

　　问。撒手那边底人。为甚么不居正位。

　　答。大功不宰。

　　颂。大功不宰。声光犹在。踢倒涅槃床。踏翻寂灭海。把住放行兮触处自由。夺正纵偏兮有劳神彩。但能就路还家。日者徒占戌亥。

　　问。回头这畔底人。为甚么不堕偏方。

　　答。至化无为。

　　颂。至化无为。阖国称奇。清风来紫塞。皓月印丹墀。即理之事兮元非有间。即俗之真兮本不相离。自从一证无师智。绕遍阎浮足不移。

　　问。七纵八横。千变万化底人。为甚么正合吃棒。

　　答。几乎放过。

　　颂。几乎放过付全提。妙用宜施果必奇。见义不为无勇也。知恩方报乃忠之。好看狭路泥中刺。善保虚囊橐里锥。若遇顽嚚无血汉。方知钝铁费钳锤。

　　问。百了千当底人。将甚么赏他。

　　答。赵州茶。曹山酒。

　　颂。赵州茶。曹山酒。不须烹酝时时有。渴来何碍两三杯。醒后无妨七八斗。未了区区陪奉伊。恐随嗞味徒开口。

　　问。风穴对五点。那点最亲。

　　答。此点最亲。

　　颂。此点最亲。心真语真。烁开衲僧鼻孔。增新佛祖精神。建法幢于实际。立宗旨于纤尘。识情卜度知无数。直下全通有几人。

　　问。云门垂三句语。那句最妙。

　　答。此句最妙。

　　颂。此句最妙。一言便了。莫逐是非。人间扰扰。禅流着意细参详。此上神通非小小。

　　问。佛不说一字。为甚么教满龙宫。

　　答。二字三字。

　　颂。二字三字。是义非义。般若真源。无师妙智。止啼黄叶好生看。剔起眉毛休拟议。

　　问。因该果海。果彻因源。祇如离却因果一句作么生道。

　　答。道也未道。

　　颂。道也未道。不须寻讨。因语识人。从苗辨草。了四谛兮不必商量。超十地兮未敢相保。

　　问。小始终顿圆。五教中还有禅也无。

　　答。识教也未。

　　颂。识教也未超情谓。拟别商量。杨汤止沸。银汉浪兮虽分。琼林花兮不异。异不异。明眼衲僧𠇾触讳。

　　问。向道莫去。归来背父。如何得不背父去。

　　答。切忌回头。

　　颂。切忌回头一句奇。个中玄奥几人知。但能足下无私去。鸟道纵横触处宜。

　　问。随缘赴感靡不周。而恒处此菩提座。且道那里是菩提座。

　　答。不是即道。

　　颂。不是即道。幸勿草草。瓦砾荆榛。无非至宝。妙体绝依一句玄。刹尘等遍瞿昙老。

　　问。菩提妙花遍庄严。随所住处常安乐。那里是菩提妙华。

　　答。卖尽风流不着钱。

　　颂。卖尽风流不着钱。知音不必更重宣。空生见惯寻常也。饿眼禅和更可怜。

　　问。闻钟登宝殿。击鼓上虚空。莫是观音入理之门么。

　　答。低声。低声。

　　颂。低声举似不誵讹。无恨劳生会也么。悲智愿心澄海月。闻思修慧引风柯。杜禅和。莫蹉跎。随声逐色果如何。

　　问。绝情解。透声色。明心见性底人还彻也未。

　　答。钩在不疑之地。

　　颂。钩在不疑之地。迷悟是非一致。当年潦倒玄沙。曾被灵云返戏。你夸了了明明。我道俨然瞌睡。休瞌睡。雨余云霁山添翠。

　　问。生如着衫。死如脱裤底人。得个甚么道理。

　　答。赤手空拳。

　　颂。赤手空拳事事无。更须放下复回途。若能如是承当去。方信阇黎德不孤。德不孤。莫含胡。𠇾粮万子人皆有。祇恐临时不丈夫。

　　问。过去已灭。未来未至。现在空寂。却为甚么逆顺境界现前时便透不得。

　　答。却知痛痒。

　　颂。却知痛痒。不辞提奖。昨梦初醒。是非已往。佛祖权横在万松。莫随言句空劳攘。

　　问。多闻舍无义。多闻解了法。且道解个甚么法。

　　答。此义文长。

　　颂。此义文长。切忌商量。不比蝇钻故纸。岂同蠹御残章。伶俐汉。莫荒唐。千手大悲难摸𢱢。无言童子善敷扬。

　　问。我有一句子。明尽十玄门六相义。还有人道得么。

　　答。收。

　　颂。收。截断众流。三玄三要。无比无俦。菊花开日重阳至。一叶落时天下秋。

　　问。不住化城。直至宝所。且道那里是宝所。

　　答。此处无金二两。

　　颂。此处无金二两。大似扬声止响。衣珠历历分明。祇管玲竮飘荡。若渠更拟不知处。便与拦腮轰一掌。

　　问。凡所有相。皆是虚妄。那个是真实底。

　　答。莫妄想好。

　　颂。莫妄想好。更无做造。要知真妄圆融。识取菩提烦恼。贪嗔痴。无非道。算来枉了别寻讨。

　　问。一切有身。悉皆不净。三十二相又作么生。

　　答。打破画瓶。

　　颂。打破画瓶。犹醉忽醒。金身丈六。应物标形。秋水净如僧眼碧。晓山浓似佛头青。

　　问。禅分五派。还有优劣也无。

　　答。劣则总劣。

　　颂。劣则总劣。不可分别。瓶盘钗钏。体同名别。早是圆通多口。那堪仰峤饶舌。为君决。六月日头到处热。

　　问。教列三乘。还有胜负也无。

　　答。胜则俱胜。

　　颂。胜则俱胜。为渠亲证。佛祖权衡。是定非定。虽然不与汝同槃。斤两到头难昧秤。

　　问。性相二宗还有浅深也无。

　　答。索另者先穷。

　　颂。索另先穷人尽知。圆融行布强支离。同田分贝君看取。家不和兮邻里欺。

　　问。作止任灭。四病如何医治。

　　答。右件各等分。

　　颂。右件各等分。感承垂宝训。一丸疗病安。何假驴般运。日面月面酬时。孰怕重重询问。

　　问。唯一月真。中间更无是月非月。如何是真月。

　　答。清光何处无。

　　颂。清光何处无。妙德转玄枢。穆穆金波冷。停停玉兔孤。曲钩犹不似。明镜转差殊。若会云岩举帚意。须知元不费功夫。

　　问。维摩默然谈不二。后代如何为举扬。

　　答。谢师点破。

　　颂。谢师点破。二俱话堕。谁想今朝又添一个。如斯举唱宗乘。笑杀东村王大。

　　问。佛语心为宗。未审心以何为宗。

　　答。何所不宗。

　　颂。何所不宗。物物皆从。圆证一念。妙德颙颙。总似常啼浑卖却。须知死水不藏龙。

　　问。无门为法门。且道作么生入。

　　答。谁在门外。

　　颂。谁在门外。乾坤非大。圆觉伽蓝。久经淘汰。不必携筇月下敲。化城打破无遮碍。

　　问。记一个元字脚在心。作野狐精。祇如无元字脚。作个甚么。

　　答。更有赤须狐。

　　颂。更有赤须狐。哀哉肘后符。识情如实有。因果不虚无。巧若拙。智如愚。几个男儿是丈夫。

　　问。道个佛法两字。净漱口三日。且道佛法过在甚么处。

　　答。但吃吐而唾。

　　颂。但吃吐而唾。几人窥得破。摩诃修多罗。南无三满哆。三满哆。言满天下无口过。

　　问。祖师教外别传句。试请禅人吐露看。

　　答。摩诃罗骨朵。

　　颂。摩诃罗骨朵。未肯全许可。立雪与拈花。曾已遭懡㦬。眉毛不惜报君知。热则趁凉寒向火。

　　问。石头路滑人难过。碧玉溪边作么行。

　　答。拈起拄杖。

　　颂。拈起拄杖。徐行而往。乾闼城中。毗卢顶上。石头路滑兮非功。玉溪路旷兮绝想。

　　问。喜得山中住。闲眠梦不惊。且道梦见个甚么。

　　答。𠇾𥧌语。

　　颂。𠇾𥧌语。华胥国破无依所。香严寂子太含胡。供水过茶祈𠃔许。

　　问。云居云。居山好。且道那里是好处。

　　答。通玄峰顶。

　　颂。通玄峰顶。天然孤迥。拟涉途程。鞭折汝胫。大隐居廛小隐山。随人变运俱无等。

　　问。吾师雨花外。不下十余年。祇在此山中作个甚么。

　　答。有年无德。

　　颂。有年无德。不拘轨则。指东为西。呼南作北。祇么穷通然较些。正眼观来犹费力。

　　问。此时山僧都不会。是会了不会。是不会不会。

　　答。师会也未。

　　颂。师会也未。弄粥饭气。妙转天轮地轴。密织文经武纬。大璞不琢兮纯真。圆珠不穴兮愈贵。

　　问。非知之艰。行之唯难。且道作么生行。

　　答。请师先进。

　　颂。请师先进。不存逆顺。𠇾问破危成收。莫说吉凶悔吝。大道纵横本自平。何须腰佩空王印。

　　问。未达法源。故多诤论。还有达彻法源底么。

　　答。掀倒蒲团。

　　颂。掀倒蒲团阐大机。几人于此造玄微。法源穷彻无余底。陡觉虚空减带围。

　　问。明明不昧。了了常知底。是个甚么。

　　答。鬼眼睛。

　　颂。好个英灵鬼眼睛。是非窥尽没输赢。争如兀兀无知去。且与眉棱结弟兄。

　　问。佛性与法性如何分别。

　　答。别日再商量。

　　颂。别日再商量。慈悲为举扬。眉毛犹不惜。意路岂遮藏。夜月光连水。朝曦影转廊。玉溪垂示处。细细好参详。

　　问。远行与顺行。且道作么生辨。

　　答。还有眼么。

　　颂。还有眼么。一言包裹。了了明明。箭穿红垛。听声观色总如如。逆顺同归无不可。

　　问。性德本有。为甚么不觉不知。

　　答。几乎忘却。

　　颂。几乎忘却。为渠酬酢。方寸灵明。岂从天爵。任么会去。千错万错。要不错。休强续凫来截鹤。

　　问。情惑本空。为甚么随声逐色。

　　答。通方衲子。

　　颂。通方衲子果英灵。眼耳无妨信视听。皓月岂离秋水碧。浮云那碍晓峰青。声色里。醉还醒。六国安然本自宁。

　　问。比丘依四念处住。大阐提人依甚么处住。

　　答。无间道中。

　　颂。无间道中。自西自东。快活不彻。受用无穷。君不见提婆达多曾有语。三禅天乐竟非同。

　　问。大乘与小乘还有相违也无。

　　答。一有多种。

　　颂。一有多种。群峰势耸。摩汉凌空。须弥惭悚。吹毛他日当权。应剪人间繁冗。

　　问。真心与妄心还有相顺也无。

　　答。二无两段。

　　颂。二无两段。非敢相谩。如如妙智。犹珠走盘。但若圆成一念。休寻万绪千端。

　　问。三细六粗如何拣择。

　　答。不曾曳露布。

　　颂。不曾曳露布。业转现等皆分付。此义文长别日宣。且随禅苑生机路。

　　问。千差万别如何融会。

　　答。展开两手。

　　颂。展开两手。了无所有。暮四朝三。徒成过咎。要知融会缘由。冬后逐年数九。

　　问。竖起一指云。俱胝和尚向这里放大光明。转大法轮。诸人还见么。

　　答。[翟*支]瞎。

　　颂。[翟*支]瞎那知眼倍明。微尘经卷了平生。指头尖上些儿个。消得阿师几日程。

　　问。折脚铛儿为活计。穿心碗子作生涯。通玄庵内安然坐。不管山前事似麻。且道安然底是甚么人。

　　答。无功受禄汉。

　　颂。无功受禄汉。月为邻兮云作伴。饥餐渴饮困时眠。此外不消闲赞叹。

　　问。无求乃乐。为甚么善游太子求珠。

　　答。祸出私门。

　　颂。祸出私门自偶然。莫于情识妄钻研。白云横谷舒还卷。岂碍晴空与湛天(此第二十问因前遗失故补于此)。

　　通玄百问(终)
