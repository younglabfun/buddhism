卍新纂续藏经第 67 册 No. 1306 茕绝老人天奇直注天童觉和尚颂古


　　No. 1306

　　焭绝老人天奇直注天童觉和尚颂古上

　　金台慈仁沙门性福编集

　　菩昙后学沙门净深重梓

　　世尊一日升座(当央直示)。文殊白槌云(大用惊众)。谛观法王法。法王法如是(尽情注解)。世尊下座(见殊漏泄。不免拂迹)○(主意直示。旨明大用)总结(师资唱和)。

　　一段真风见也么(人人具足一段真风。世尊亲呈。天童问你诸人。还见真风么)。绵绵化母理机梭。织成古锦含春象(世尊放出春风和气。文殊便乃叶绽花开。二人又如经纬交罗织成一锦。此言一人作头一人作尾方得完全而已)。无奈东君漏泄何(文殊白槌世尊下座。只知拂迹不知漏泄。故曰无奈)。

　　梁武帝问达磨大师。如何是圣谛第一义(拨却真俗直问中道。呈解验主)。磨云廓然无圣(了无一法何安圣谛。一拈二截)。帝云对朕者谁(不领其旨。逐句返追)。磨云不识(当头一截不容对待)。帝不契(权实不投)。渡江至魏○(主意拈情。旨明向上)总结(不遇知音)。

　　廓然无圣。来机迳庭(言不相让径直而拈)。得非犯鼻而挥斤(圣谛如鼻端之存泥。廓然似挥斤之削泥)。失不回头而堕甑(意不相契如甑之破。武帝复赶磨不回头)。寥寥冷坐。少林默默。全提正令(非是冷坐无言。乃是全提正令)。秋清月转。霜轮河淡。斗垂夜柄(秋清不犯今时。月转不犯劫外。当央直示不存毫发。故曰斗垂夜柄)。绳绳衣钵付儿孙。从此人天成药病(祖乃觌面相呈尚不领旨。于今只去口传心受衣钵相传。岂不惭惶。天童非言武帝。痛戒后来)。

　　东印土国王请二十七祖般若多罗斋。王问云何不看经(尊者当央直示王疑。默坐不念)。祖云贫道入息不居阴界(暗不坐正)。出息不涉众缘(明不坐偏。此注上机当央直示)。常转如是经百千万意卷(出入无拘。正偏自在。不落有无。故曰常转)○(主意当央直示。旨明句里呈机)总结(明暗不落)。

　　云犀玩月灿含晖(不居阴界。暗中独露)。木马游春骏不羁(不涉众缘。明中绝相)。眉底一双寒碧眼(尊者双眼圆明故曰含晖不羁)。看经那到透牛皮(贬他大众空钻故纸。如皮裹眼何时得透)明白心。超旷劫(五蕴空也。心之虚明空而独显)。英雄力。破重围(力之威严境中纵横)。妙圆枢口转灵机(机转灵枢左右无拘)。寒山忘却来时路(十年忘却来时路。此言众僧昧己逐缘也)。拾得相将携手归(闾丘胤逢拾得把手入门。尊者于王于众未归令归未出令出。忒杀婆心)。

　　世尊于众行手指地云。此处宜建梵刹(当央直示。恐失再试)。帝释将一茎草插于地上云建梵刹已竟(对面亲呈。亦塞来意)。世尊微笑(大用深赏)○(主意探竿在手。旨明大用亲呈)总结(作家相见)。

　　百草头上无边春。信手拈来用得亲(帝释信手拈来。如春遍地无拣)。丈六金身功德。聚等闲携手入红尘(世尊婆心。全身落草)。尘中能作主(四心无量为十界主)。化外自来宾(道弥寰宇。阿谁不来归向)。触处生涯随分足(世尊帝释皆随其分)。未嫌伎俩不如人(未嫌我之德行。未有不如于天下)。

　　僧问清源如何是佛法大意(请益)。源云庐陵米作么生价(隔身反点)○(主意拈转话头。旨明当机一截)总结(法窟爪牙)。

　　太平治业无象(四夷不侵万民乐业。漠无功位何象之示)。野老家风至淳。只管村歌社饮。那知舜德尧仁(尧舜之道至治无为。野老郊外之民。只知村歌社饮不知无为之化。此言清源饥餐渴饮不知佛法世法)。

　　僧问马祖。离四句。绝百非(有句无句非有非无句非非有非非无句。四句一离百非自绝)。请师直指西来意(心幸验主)。祖云。我今日劳倦不能为汝说(全机直指不妨盖覆)。问取智藏去(推恶去己)。僧问藏。藏云何不问和尚(照用同时)。僧云和尚教来问(具供)。藏云。我今日头痛不能为汝说。问取海兄去(非父不生其子)。僧问海。海云我到这里不会(只知尽法不管无民)。僧举马祖。祖云。藏头白。海头黑(当央直指)○(主意直指。旨明绝待)总结(权衡在手)。

　　药之作病鉴乎前圣(离四天下之药。此僧为病反验)。病之作医必也其谁(劳倦头痛。天下为病。父子为医。药之于病。且道是谁)白头黑头兮克家之子(白头智藏黑头智海。二子克家善能荷负)。有句无句兮截流之机(有句大师父子。无句维摩一默。用在当时俱皆截流)。堂堂坐断舌头路(堂者明也。父子有言)。应笑毗耶老古锥(笑他把住不如放行)。

　　药山久不升座。院主白云。大众久思示诲。请和尚为众说法(仁义之心)。山令打钟(就事行令)。众方集(见二失一)。山升座(当央直示)。良久便下座(只知拂迹不知独露)。归方丈。主随后问云。和尚适来许为众说法。云何不垂一言(不知自失反怪不说)。山云经有经师。论有论师。争怪得老僧(一点二拈)○(主意当央直示。旨明大用全提)总结(向上)。

　　痴儿刻意止啼钱(出口入耳尽是止啼黄叶。痴子反为黄金)。良驷追风顾影鞭(外道问佛不问有无。世尊良久。外道大悟。比言东土衲子不如西天外道)。云扫长空巢月鹤。寒清入骨不成眠(云扫长空纤尘不立。月明鹤白十分明白。反怪不言。而岂成眠)。

　　百丈上堂。常有一老人听法。大众散去一日不去。丈问立者何人。老云某甲于过去迦叶佛时曾住此山。有学人问大修行底人还落因果也无。对他道不落因果。堕野狐身五百生(见师越格逾常之手。所以舍己从人。出前希后之请)。今请和尚代一转语。丈云不昧因果(前之拨无。后之拈转。使他直下免滞空无)。老人言下大悟(果尔英俊不负其旨)○(主意拈转话头。旨明机见而作)总结(随缘得旨)。

　　一尺水。一丈波(虚诈不实)。五百生前不奈何(因妄感报)。不落不昧商量也。依前撞入葛藤窝(曾有二僧讲曰。不落何堕。不昧何脱。如此葛藤。总未剿绝。意须超群。未出言思。故曰依前撞入)。阿呵呵。会也么(天童出自胸襟。当央直示。问你诸人。这笑是不落是不昧。若向这里会得。免去二边奔竞)。若是你洒洒落落(若是你不逐二边自然酒落)。不妨我哆哆和和(此是婴儿学语之貌。不落不昧总皆自在。先之双夺二俱不存。后之双纵二俱任意)。神歌社舞自成曲。拍手其间唱哩啰(若然如此。这边那边无可不可。自然随缘无择)。

　　南泉一日两堂争猫。泉提起猫云。道得即不斩(全机垂钓)。众无对(不妨截断)。泉斩猫为两段(凡圣不存)。南泉举问赵州(疏通前旨)。州脱鞋戴出(亲呈大用)。泉云子在救得猫儿(出身赏德)○(主意垂钓。旨明大用)总结(父子唱和)。

　　两堂云水尽分拏(胡争乱讲)。王老师能验正邪(王老提猫辨其凡圣)。利刀斩断俱忘像。千古令人爱作家(全提正令。今古咸尊)。此道未丧。知音可嘉(既遇知音。便显作家)。凿山透海兮唯遵大禹(前之众僧闭塞此道。今之王老重复开通。如其大禹独显神用)。炼石补天兮独贤女娲(见其先失。今之大补如乎女娲方得圆满)。赵州老。有生涯。草鞋头戴较些些(这些妙处须是不多。独显赵州具有手眼)。异中来也还明鉴。只个真金不混沙(金之异沙。州之异众)。

　　台山路上有一婆子。凡有僧问台山路向什么处去(问本寻常)。婆云蓦直去(当央直指)。僧才行(知偏失正)。婆云。好个阿师。又恁么去(点失当央)。僧举似赵州(有疑故举)。州云待与勘过(须闻其事。未见其的)。州云台山路向什么处去(探竿在手)。婆云蓦直去(对面亲指)。州便行(就计陷计)。婆云好个阿师又恁么去(只言点他。不知自失)。州上堂。我与汝勘破婆子了也(一呈一钓)○(主意方便为人。旨明以见陷见)总结(心幸)。

　　年老成精不谬传(婆子善能为人。赏他成精不谬)。赵州古佛嗣南泉(南泉的子。天下明师)。刳龟丧命因图象(点婆子被赵州换却眼睛。如龟之刳肠)。良驷追风累缠牵(点赵州被婆子之抽牵。如穆王追风之马不免受缰)。勘破了(点州休夸)。老婆禅(点婆休逞)。说向人前不直钱(二人不必夸俊。总被天童看破)。

　　云门大师云。光不透脱有两般病(标题)。一切处不明。面前有物。是一(灵光混物。光物不辨。故曰不明)。透得一切法空。隐隐地似有个物相似。亦是光不透脱(灵光出有又混于无。似有觉知不能了无。故曰隐隐)。又法身亦有两般病(标题)。得到法身。为法执不忘。己见犹存。堕在法身边。是一(出过前之有无。忽悟法身。执之不舍。所以己见唯存)。直饶透得。放过即不可(法身撒手不住大功。脱落无依又住无功)。子细点检将来。有甚气息。亦是病(若住无功。无功亦病。更须检点。忽然看破。一场笑具)○(主意拈情破执。旨明不落阶级)总结(老婆心切)。

　　森罗万象许峥嵘。透脱无方碍眼睛(直下明宗。乾坤总是欲要了脱。反被境碍)。扫彼门庭谁有力。隐人胸次自成情(谁能扫除万物方得真空。只是隐人自生空见)。船横野渡涵秋碧(缆船死水永无那移。得到法身执法不舍)。棹入芦花照雪明(拨转船头又入芦花。不住法身又坐明白)。串锦老渔怀旧市。飘飘一叶浪头行(锦破一色。渔破死水。市破孤峰。此明转位就功。入𢌅垂手)。

　　地藏问修山主甚处来(就事藏［峰］)。修云南方来(直供)。藏云南方近日佛法如何(藏锋)。修云商量浩浩地(直供)。藏云争如我这里种田赙饭吃(若然如此。不如种田)。修云争奈三界何(只讨饭吃。三界何出)藏云你唤什么作三界(见他外奔。就鼻一拽)○(主意探竿在手。旨明句里呈机)总结(权衡在手)。

　　宗说般般尽强为。流传耳口便支离(出口入耳之流。说甚宗通说通)。种田赙饭家常事。不是饱参人不知(若是满怀风月。方见平实一道)。参饱明知无所求。子房终不贵封候(封侯者外绍也。子房不贵大功不宰。所以知不在他)。忘机归去同鱼鸟(忘机绝虑不住偏方。同鱼同鸟不坐正位。便见平怀常实之道)。濯足沧浪烟水秋(然后却乃观其时变随缘赴感。如乎渔父词曰。清则濯缨。浊则濯足。地藏之才。犹如斯之用也)。

　　临济将示灭。嘱三圣云。吾迁化后不得灭却吾正法眼藏(一则日用中不得忘失。二要接续也)。圣云争敢灭却和尚正法眼藏(既为佛子岂不奉重)。济云忽有人问汝作么生对(恐有未的。故又验过)圣便喝(当央直呈)。济云谁知吾正法眼藏向这瞎驴边灭却(见其剿绝所以大赏)○(主意探竿在手。旨明全提大用)总结(老婆心切)。

　　信衣半夜付卢能。搅搅黄梅七百僧(黄梅七百未有明旨。暗传六祖大小分争)。临济一枝正法眼。瞎驴灭却得人憎(三圣之俊。恨不有如)。心心相印。祖祖传灯(以心印心今古不绝)。夷平海岳。变化鲲鲸(绝高低。转圣凡。三圣一喝无不夷平变化)。只个名言难比拟。大都手段解翻腾(正眼一绝。如何有比。愿其十方圣流。悉如三圣之用)。

　　廓侍者问德山。从上诸圣向什么处去(验主)。山云作么作么(全身担荷。照用同时)。廓云来点飞龙马。跛鳖出头来(只言奉来点过之马。元来却是一个跛鳖)。山便休去(跛鳖飞龙两手回还。不妨德山一毫不受)。来日山浴出。廓过茶(当央直示)。山抚廓背一下(正令一截)。廓云这老汉今日方始瞥地(今方稳当)。山又休去(看他还得稳当也无。此名德山两处陷虎)○(主意探竿影草。旨明机锋互换)总结(心幸)。

　　觌面来时作者知(当央直问非英不达)。可中石火电光迟(答处迅速非见可及)。输机谋主有深意(两次之休大有作略)。欺敌兵家无远思(只知量作不妨遭陷)。发必中(抚背如发箭。瞥地如受箭)。更瞒谁(众见难瞒)。脑后见腮兮人难触犯(侍者之机人难当堵)。眉低着眼兮𠍲得便宜(仔细观看无出其师)。

　　沩山问仰山甚处来(就事藏锋)。仰云田中来(就事呈机)。山云田中多少人(恐落今时)。仰插下锹义手而立(大用亲呈)。山云南山大有人刈茆(恐落孤危当头一点)。仰拈锹便行(截断两头。迥然不立)○(主意养子之缘。旨明不落二边)总结(老婆心切)。

　　老觉情多念子孙(恐落动静故令得力)。而今惭愧起家门(已知羞耻不落群方)。是须记取南山语。镂骨铭肌共报恩(此策后人将南山语记在心上。如镂于骨使无忘也)。

　　麻谷持锡到章敬。绕床三匝。振锡一下。卓然而立(呈机校勘)。敬云是是(照用同时)。师着语云错(恐陷其是。故乃拈之)。谷又到南泉。绕床三匝。振锡一下。卓然而立。泉云不是不是(照用同时)。师着语云错(恐陷不是。故乃拈之)。谷云。章敬道是。和尚为甚道不是(逐句双疑)。泉云。章敬是。是汝不是。此是风力所转。终成败坏(过在于汝。非干师事。情逐于境。岂不丧真)○(主意辨验。旨明拈情)总结(权衡在手)。

　　是与不是。好看裷䙡(二师之言总是套索)。似抑似扬。难兄难弟(章敬放而有收。南泉夺而有纵。似有差殊。本无彼此)。纵也彼既临时。夺也我何特地(皆在临时。明无安排)。金锡一振太孤标(觌面相呈更无回互)。绳床三匝闲游戏(东西往返盖是寻常)。丛林扰扰是非生。想像髑髅前见鬼(天下之人只在是非之上奔竞。岂不眼前见鬼)。

　　法眼问修山主。毫厘有差天地悬隔。汝作么生会(向上之机以为探㧞)。修云毫厘有差天地悬隔(须乃顺言呈自情见。言须一般意有正偏)。眼云恁么又争得(点他情见若恁何奇)。修云。某只如此。和尚如何(屈己从人)。眼云毫厘有差天地悬隔(以见出见。当央直截)。修便礼拜(方见自过已谢错认)○(主意探竿。旨明拈情)总结(权衡在手)。

　　秤头蝇坐便欹倾(一毫之差如蝇在秤)。万世权衡照不平(进之必过。退之不及。直要具中。方为恰好。今古权衡只为不平)。斤两锱铢见端的(斤两为建化。丝𩬊分明未出今时)。终归输我定盘星(定盘为实际。故曰输我)。

　　僧问赵州。狗子还有佛性也无(借事请益)。州云有(当央直指)。僧云。既有。为甚撞入这皮袋(逐句反问)。州云为他知而故犯(就见一点)。又僧问。狗子还有佛性也无(逐事生疑)。州云无(当央直指)。僧云。一切众生皆有佛性。狗子因甚却无(逐语迷情)。州云为伊有业识在(就见一点)○(主意直下明宗。旨明言思无路)总结(权衡在手)。

　　狗子佛性有。狗子佛性无(拈上公案)。直钩元钓负命鱼(直无委曲。情绝方领)。逐气寻香云水客。嘈嘈杂杂作分疏(迷真逐妄如狗咽骨)。平展演。大铺舒。莫怪侬家不慎初(广大平实。当央捧出。故曰不慎)。指点瑕疵还夺璧。秦王不识蔺相如(两次捧出两次点罚。又如相如献璧于秦。末后还夺)。

　　僧问云门。不起一念还有过也无(呈功决择)。门云须弥山(当央直指)○(主意拈转话头。旨明无有意路)总结(转位就功)。

　　不起一念须弥山(拈案)。韶阳法施意非悭。肯来两手相分付(直下领旨便是分付)。拟去千寻不可攀(才生异见。不劳相见)。沧海阔。白云间(海阔云间。一昧平实)。莫将毫𩬊着其间(云门先破孤危。天童今破平实)。假鸡声韵难瞒我。未肯馍糊放过关(孤危平实皆非本分。今已说破。再犯不容)。

　　地藏问法眼。上座何往(就事行事)。眼云迤逦行脚(大事不明岂肯死住)。藏云行脚事作么生(就见一拶)。眼云不知(直供)。藏云不知最亲切(这个不知更无别有)。眼乃豁然大悟(方悟向上)○(主意就见用见。旨明急处一提)总结(老婆心切)。

　　而今参饱似当时(于今大悟之时。似旧卜度如何)。脱尽廉纤到不知(绝毫绝𨤲方悟不知)。任短任长休剪缀。随高随下自平持(一切诸法本来现成。不须穿凿自然恰好)。家门丰俭临时用(应用皆在临时。何必预先安排)。田地优游信步移(家风稳密无不自然)。三十年前行脚事。分明辜负一双眉(方知从前一切错用)。

　　云岩扫地。道吾云太区区生(点动失动)。岩云须知有不区区者(在动无动)。吾云恁么则有第二月(点静失静)。岩提起扫帚云这个是第几月(在静无静)。吾便休去(见他据令所以回互)。玄沙云正是第二月(怪不行令。)云门云奴见婢殷勤(亦怪放过)○(主意探竿在手。旨明不落二边)总结(作家相见)。

　　借来聊尔了门头。得用随宜即便休(云岩提处坐断两头。道吾知奇所乃不犯)。象骨岩前弄蛇手。儿时做处老知羞(三人在象骨岩。岂不是奴儿婢子之见。今不知羞又来夸设)。

　　岩头到德山。跨门便问是凡是圣(藏锋辨主)。山便喝(正令一截)。头礼拜(一谢二点)。洞山闻云。若不是奯公。大难承当(不是奯公必行其令)。头云。洞山老汉不识好恶。我当时一手抬一手搦(只知我放。不知我收。不妨供出)○(主意探竿在手。旨明正令全提)总结(心幸)。

　　挫来机总权柄(三人折挫皆有权柄)。事有必行之威(山喝)。国有不犯之令(头拜)。宾尚奉而主骄(洞山奉之。岩头骄恣)。君忌谏而臣佞(君忌德山。不容臣佞。岩头多语)底意岩头问德山。一抬一搦看心幸(总结三人一并令看)。

　　鲁祖凡见僧来便面壁(当央直示)。南泉闻云。我寻常向他道。空劫已前承当。佛未出世时会取(隔身傍通)。尚不得一个半个。他恁么。驴年去(责他孤峻)○(主意直示。旨明向上)总结(作家唱和)。

　　淡中有味(淡是本味。用明本体)。妙超情谓(出过言思。)绵绵若存兮象先(空劫绝形故曰绵绵)。兀兀如愚兮道贵(今时绝情故曰兀兀)。玉琢文以丧淳(南泉无名立名。如玉无文琢文。)珠在渊而自媚(鲁祖无言十分深密。珠之在渊无人能见)。十分爽气兮清磨暑秋(具足幽清古今不改)。一片闲云兮远分天水(本忘上下却被云分)。

　　雪峰示众云。南山有条鳖鼻蛇。汝等诸人切须好看(禅者之病多困孤危。今之雪老故示平实)。长庆云。今日堂中大有人丧身失命(点其众僧。莫道究用连本已失)。僧举似玄沙。沙云须是棱兄始得。然须如是。我即不与么(搦人显己)。僧云和尚作么生(就见追见)。沙云用南山作么(以见一拈)。云门以拄杖撺向雪峰面前作怕势(理事双彰照用同时)○(主意拈转话头。旨明全提大用)总结(父子唱和)。

　　玄沙太刚(拈却南山)。长庆少勇(随风倒柁)。南山鳖鼻死无用(本是死物有何用处)。风云际会头角生(诸师聚会手眼各显。)果见韶阳下手弄。下手弄。激电光中看变动(大用随宜韶阳果别)。在我也能呼能遣。在彼也有擒有纵(呼遣擒纵彼我无拘)。底事如今付阿谁。冷口伤人不知痛(天童先使月钩云饵。今乃当头点罚)。

　　盐官一日唤侍者。与我过犀牛扇子来(言中有响)。者云扇子破也(具供)。官云。扇子既。破还我犀牛儿来(法空追人)。者无对(忙然失所)。资福画一圆相。于中书一牛字(大用全彰)○(主意就事明宗。旨明句里呈机)总结(作家唱和)。

　　扇子破。索犀牛(句活无滞)。棬挛中字有来由(大用当央。岂同小小)。谁知桂毂千年魄(天童甚巧。引其全亏之月不露圭角。用明不住偏方)妙作通明一点秋(引其全圆之月饱体独明。可门不坐正位。资福天童屈尽其妙)。

　　仰山指雪狮子云。还有过此色者么(一色者纯一无杂。雪色至白还有过否)。云门云当时便与推倒(恐住一色)。雪窦云只解推倒不解扶起(恐住无色)○(主意钩垂四海。旨明不住二边)总结(作家唱和)。

　　一倒(云门)一起(雪窦)。雪庭狮子(仰山)。慎于犯而怀仁。勇于为而见义(指雪忌白故令不犯。三人怀仁勇为见义)。清光照眼似迷家(一色映眼迷其本位)。明白转身还堕位(不住一色又住正中)。衲僧家。了无寄。同死同生。何彼何此(不居尊位平和一律)。暖信破梅兮春到寒枝。凉飙脱叶兮秋澄潦水(天童慈悲恐成三段。使其圆融互显。故言暖信破梅处凉飙脱叶。秋澄潦水处春到寒枝)。

　　法眼一手指帘(当央直示)。二僧同去卷帘(昧己逐缘)。眼云一得一失(当央一点)○(主意直下明宗。旨明大用全提)总结(空示无承)。

　　松直棘曲。鹤长凫短(松棘鹤凫因有天地。心境凡圣因有佛祖)。羲皇世人。俱忘治乱(未有天地本无曲直长短。未有佛祖本无迷悟得失)。其安也潜龙在渊。其逸也翔鸟脱绊(法眼天童道纯德熟。处之如龙在渊。出之似鸟飞空)。无何祖祢西来。里许得失相半(得失者今时之取舍。无何者劫外之绝相。欲了今时之妄。须明劫外之真)。蓬随风而转空(若看其帘如蓬逐风。)船截流而到岸(倘达其指如船到岸)。个中伶俐衲僧。看取清凉手段(告报诸方俱着眼看)。

　　僧问护国。鹤立枯松时如何(借事呈解)。国云地下底一场懡㦬(点执拈情)。僧云滴水滴冻时如何(借事验主)。国云日出时一场懡㦬(点执拈情)。僧云。会昌沙汰。护法善神向甚么处去(武宗灭僧名为沙汰)。国云三门头两个一场懡㦬(见外求护所以点罚)○(主意破执。旨明拈情)总结(法窟爪牙)。

　　壮士棱棱𩯭未秋。男儿不愤不封侯(未得见性。须如班超取功封侯)。翻思清白传家客。洗耳溪边不饮牛(既已见性。须如杨震巢父许由清白不饮)。

　　风穴郢州衙内上堂云。祖师心印状似铁牛之机(摇撼不动亦无缝罅)。去即印住(不令逐境)。住即印破(不令立玄)。只如不去不住。印即是不印即是(不住二边。正当恁么又作么生。)卢陂长老出问。某有铁牛之机。请师不搭印(识句拈情)。穴云惯钓鲸鲵沉巨浸。却嗟蛙步𩥇泥沙(惯钓巨鲵岂怕青蛙)。陂伫思(失情)。穴喝云长老何不进语(你道不搭。因何无路)。陂疑议(进退无门)。穴打一拂子云。还记得话头么(提前逼后。)陂拟开口(左右绝路)。穴又打(当央直截)。牧主云。佛法与王法一般(傍观者哂)。穴云见个甚么(审他见处)。主云当断不断反招其乱(合行不行。合止不止)。穴下座(非只卢陂。亦有风穴。故就拂迹)○(主意大用全提。旨意搀旗夺鼓)总结(权衡在手)。

　　铁牛之机。印住印破(拈前公案)。透出毗卢顶上行(透出顶上。住即印破)。却来化佛舌头坐(坐断舌头。去即印住。)风穴当衡(权衡在手)。卢陂负堕(不免受降)。棒头喝下。电光石火(正令全提圣凡不容)。历历分明珠在盘(活脱如珠捉拿不住)。眨起眉毛还蹉过(直饶眼似流星。依旧当面蹉过)。

　　僧问大隋。劫火洞然大千俱坏。未审这个坏不坏。隋云坏。僧云恁么则随他去。隋云随他去。僧问龙济。劫火洞然大千俱坏。未审这个坏不坏。济云不坏(呈机一截)。僧云为什么不坏(逐句生疑)。济云为同大千(于世无二。拈前发后)○(主意不住二边。旨明句里呈机)总结(作家拈提)。

　　坏不坏。随他去也大千界(双标问答。一例同行)。句里了无钩锁机(言言直指。何有崎岖)。脚头多被葛藤碍(若逐言句。尽成钩锁)。会不会(双审前机)。分明底事丁宁杀(现成之事何须苦苦)。知心拈出勿商量。输我当行相买卖(若是知心。如买卖当行。何用商量)。

　　云门垂语云。古佛与露柱相交是第几机(佛喻性。柱喻形。性形相交且道是谁)。自代云。南山起云。北山下雨(当央直指)○(主意垂钓。旨明绝待)总结(不存玄解)。

　　一道神光。初不覆藏(此段灵光在空不混其空。在有不混其有。何藏之也)。超见缘也。是而无是(外超其见。何有是非)。出情量也。当而无当(内出其情。何有取舍)。岩花之粉兮蜂房成蜜。野草之滋兮麝脐作香(偏中得正。何境不心。花自成蜜。草自成香)。随类三尺一丈六。明明触处露堂堂(正中得偏。何心不境。三尺丈六。随类何分)。

　　仰山问僧甚处人(就事探㧞)。僧云幽州人(就事呈见)。山云汝还思彼中么(以见验见。了无空缺)。僧云常思(岂可有忘)。山云。能思是心。所思是境。彼中山河大地楼台殿阁人畜等物。反思思底心还有许多般么(情乃还心。物乃还境。心非是境。汝观此心还有境否)。某甲到这里总不见有(外境不见。内心又存)。山云。信位即是。人位未是(信即法泯存人。人即本来尊贵)。僧云莫别有指示否(除此之外可更有否)。山云。别有别无即不中。据汝见处只得一玄(道非有无故曰不中。只得一玄有体无用)。得坐披衣向后自有(去功至位故曰得坐。去位入𨞬故曰披衣。不住二边方知我说)○(主意拈情。旨明绝待)总结(［□］落阶级)。

　　无外而容(一切即一。何境不心)。无碍而冲(一即一切。何心不境)。门墙岸岸。关锁重重(心境两分。内外成隔)。酒常酣而卧客。饭虽饱而颓农(贪食必伤。恋法必陷)。突出虚空兮风抟妙翅。踏翻沧海兮雷送游龙(脱出功位。龙离大海。鸟出高巢。岂不纵横)。

　　三圣问雪峰。透网金鳞未审以何为食(借事呈解。出过凡圣以何为道)。峰云待汝出网来即向汝道(就见一陷。反追来趣)。圣云一千五百人善知识。话头也不识(法窟爪牙。当央一点)。峰云老僧住持事繁(不辩贤愚。退已一陷)○(主意回换。旨明心幸)总结(作家相见)。

　　浪级初升。云雷相送(三圣浪里翻身。雪峰云中激电)。腾跃棱棱看大用(令人着眼)。烧尾分明度禹门。华鳞未肯淹齑瓮(既透禹门必弘大用。不受笼罩故曰未肯)。老成人。不惊众。惯临大敌初无恐(惯便作家只当寻常)。泛泛端如五两轻。堆堆何啻千钧重(轻如五两恰似寻常。重若千钧十分利害)。高名四海复谁同(三圣之后。四海绝类)。介立八风吹不动(雪峰之奇八风安动)。

　　风穴垂语云。若立一尘家国兴盛(纤尘不立。一性圆明)。不立一尘家国丧亡(机尽情忘。杳无依倚)。师拈拄杖云。还有同生同死底衲僧么(未有得者我与你立)○(主意垂钓。旨明无住)总结(大功不宰)。

　　皤然渭水起垂纶(建立大功。如何子牙扶持周国)。何似首阳清饿人(休息本位。如乎夷齐饿死首阳)只在一尘分变态。高名勋业两难泯(兴如子牙立周。丧如夷齐去国。变态双存。故曰难泯)。

　　洛浦参夹山。山云。鸡栖凤巢。非同其类(鸡占山坡。凤飞高汉。形似行别。故曰非类。济下只得转功就位。不能转位就功。故有如此之拈)。浦云。自远趋风。乞师一接(见示爪牙。不免软计)。山云。目前无阇黎。此间无老僧(接则主宾对待。名为今时。不接主宾绝待。独明向上。一截二拈。三乃红绵套索)。浦便喝(洞下则要回互。济下只明当央。所以不同)。山云。住住。且莫草草匆匆(戒其仓卒不斟来言)。须知云月是同。溪山各异(云月溪山皆同一空。因何云暗月明溪流山止。临济曹洞本是一宗。济下全提正令。洞下机贵回互。古云涅槃心易晓。差别智难明是也)。截断天下人舌头即不无。争教无舌人解语(此言只解把住。不解放行之过)。浦无对(知过方伏)。山便打(全提正令)○(主意拈转话头。旨明转位就功)总结(权衡在手)。

　　摇头摆尾赤稍鳞。彻底无依解转身(一喝之活。如鱼在水)。截断舌头饶有术。拽回鼻孔妙通神(直饶转功就位。更要转位就功)。夜明帘外兮风月如昼。枯木岩前兮花卉长春(夜明枯木皆是正位。风月花卉总是偏方。两段双示。故令撒手)。无舌人。无舌人(前拈孤危。后拈平实。直下坐断。方见向上)。正令全提一句亲(若会上句方是正令全提)。独步寰中明了了。任从天下乐忺忻(果到此地。非但寰中独具。任行天下纵横)。

　　马祖不安。院主问和尚。近日尊候如何(仁义之问)。祖云日面佛。月面佛(养子之心)○(主意直下明宗。旨明无有意路)总结(问以人情。答以直指)。

　　日面月面。星流电卷(直下无私。不容拟议)。镜对象而无私(公正无拘)。珠在盘而自转(活脱无碍)。君不见。钳锤前百炼之金(金之百炼。在乎作家)。刀尺下一机之绢(绢之一机。在乎二巧)。

　　沩山问仰山。忽有一人问一切众生但有业识茫茫无本可据。子作么生验(养子之心)。仰云。若有僧来即召云某甲(便示己见)。僧回首。乃云是什么。待伊疑议。向他道非唯识业茫茫亦乃无本可据(擒纵杀活。呈师可证)。山云。善哉善哉(符心印可)○(主意探竿在手。旨明法窟爪牙)总结(老婆心切)。

　　一唤回头识我否。依稀萝月又成钩(一唤回头你还识否。稍有疑议如乎认月为钩。岂不颠倒也)。千金之子才流落。漠漠穷途有许愁(真如之理本来现成。才失无门。千金之子本来尊贵。才然流落。如阮藉穷途而哭回)。

　　临济示众云。有一无位真人。常在面门出入。初心未证据者看看(真人只在面门。未明急须着眼)。僧问如何是无位真人(闻示故追)。济下禅床擒住(大用亲提)。僧疑议(空示不领)。济托开云无位真人是甚干屎橛(恐生情见。故尔拂迹)○(主意垂钓为人。旨明大用全提)总结(权衡在手)。

　　迷悟相返。妙传而简(逐事曰迷。契理曰悟。迷悟直下。妙传而简)。春拆百花兮一吹。力回九牛兮一挽(百花一吹便开。九牛一挽倒回。空示大用。叹不领旨)。无奈泥沙拨不开。分明塞断甘泉眼(泉眼不开。泥沙之塞。道眼不开。情见所闭)。忽然突出四横流。复云险(天童出脱。此僧忽然大悟。谁敢当锋曰险)。

　　僧问赵州。学人乍入丛林。乞师指示(自称大悟。彻细未决借事呈解)。州云吃了粥也未(悟了也未)。僧云吃粥了(已悟了也)。州云洗钵去(令他除悟)○(主意借事明宗。旨明句里呈机)总结(入就藏锋)。

　　粥罢令教洗钵盂。豁然心地自相符(闻此清训。忽了前悟)。而今参饱丛林客。且道其间有悟无(天童审你诸方。果是有悟无悟)。

　　云门问乾峰请师答话(探竿在手)。峰云到老僧也未(影草随身)。门云恁么则某甲在迟(输己陷人)。峰云恁么那恁么那(一点二拈)。门云。将谓侯白。更有侯黑(自称为绝。不妨更胜)○(主意探竿影草。旨明锋机回互)总结(作家相见)。

　　弦筈相㗸(云门之见锋不可触)。网珠相对(乾峰之用一多无碍)。发百中而箭箭不虚(如箭不空)。摄众景而光光无碍(似珠交映)。得言句之总持(举一知诸)。住游戏之三昧(随缘自在)。妙其间也。宛转偏圆(理事互用)。必如是也。纵横自在(出入无拘)。

　　洛浦临终示众云。今有一事问你诸人。这个若是。即头上安头(谁敢立是)。若道不是。斩头觅活(谁敢立非)。首座云。青山常举足(有山则行不立非也)。白日不挑灯(日不加灯不立是也)。浦云是什么时节作这个说话(点他逐句)。彦从云。去此二途请师不问(拈师之见)。浦云未在更道(拨前追后)。从云某甲道不尽(向上非言)。浦云我不管你道尽道不尽(不许技捂)。从云某甲无侍者。祗对和尚(至微绝待。安有祗陪)。浦休去(回互当头)。至晚唤从上座。今日祗对甚有来由。合体得先师道目前无法意在目前(目前无法。心境双收。意在目前。心境双放)。他不是目前法。非耳目所到(本无心境。见之不到)。且道那句是宾那句是主(本无宾主。以宾主验)。若拣得出。分付钵袋子(合旨付宗)。从云不会(直供)。浦喝(正令当行)云。苦哉苦哉(叹不遇人)。僧云和尚尊意如何(见不相投故乃请益)。浦云慈舟不棹清波上。剑峡徒劳放木鹅(叹滞死水故曰不棹。不遇知音故曰徒劳)○(主意探竿。旨明垂钓)总结(婆心空切)。

　　饵云钩月钓清津。年老心孤未得鳞(空垂其钓不获锦鳞)。一曲离骚归去后。汨罗江上独醒人(抱妙不活故不分付。如屈原[怡-台+(廿/?)]分至死而不草草)。

　　僧问忠国师。如何是本身卢舍那(请益)。师云与我过净瓶来(句里呈机)。僧将净瓶到(兀兀不知)。师云却安旧处(忒杀婆心)。僧复问如何是本身卢舍那。师云古佛过去久矣(点他蹉过)○(主意急处一提。旨明句里呈机)总结(空示无知)。

　　鸟之行空。鱼之在水。江湖相忘。云大得志(鸟得志于空而不知空。鱼得志于水而不知水。人之日承佛力而不知佛)。拟心一丝。对面千里(一丝之差。千里之隔)。知恩报恩。人间几几(背亲向疏不知承顺)。

　　罗山问岩头。起灭不停时如何(呈妄求除)。头咄(大用全提)云。是谁起灭(一点一提)○(主意当央一指。旨明大用全提)总结(老婆心切)。

　　斫断老葛藤。打破狐窝窟(一喝如刀如锤。僧疑如藤如窟)。豹披雾而变文。龙乘雷而唤骨(一喝如雾如雷。其僧如豹如龙。承此大机。变文换骨之比)。咄(截前示后)。起灭纷纷是何物(垂钓审奇)。

　　僧问兴阳剖和尚。娑竭出海乾坤震。觌面相呈事如何(借事明妙)。阳云。妙翅鸟王当宇宙。个中谁是出头人(其鸟食龙所以据令)。僧云忽遇出头时又作么生(不解回互。抗拒反追)。阳云似鹘提鸠(傍注上令)君不觉。御楼前验始知真(如乎不信。似赵胜悬美人头于楼前始信)。僧云恁么则叉手当胸退身三步(须解回互亦不作家)。阳云。须弥座下乌龟子。莫待重教点额回(一点二拈)○(主意据令。旨明爪牙)总结(权衡在手)。

　　丝纶降。号令分。寰中天子。塞外将军(天子丝纶。将军号令。两段俱分。君臣定位)。不待雷惊出蛰(点他强勉)。那知风遏行云(妙翅当头不能回互)。机底连绵兮自有金针玉线(若论今时。君臣之道分开结合。又如经纬交罗。织成一锦之文)印前恢廓兮元无鸟篆虫文(若论劫外。本无宾主。如玉未印。何有文章)。

　　圆觉经云。居一切时不起妄念(于妄无妄。故曰不起)。于诸妄心亦不息灭(于心无心。故曰不息)。住妄想境。不加了知(于境无境。故曰不了)。于无了知。不辩真实(于真无真。故曰不辩)○(主意当体无分。旨明刹尘不二)总结(一理浑然)。

　　巍巍堂堂。磊磊落落(大人之相。法法无羁)。闹处刺头(境之于妄。混入无分)。稳处下脚(心之于真。圆融无别)。脚下线断我自由(四法无分。乾坤一律)。鼻端泥尽君休斫(四法情尽。佛生莫论)。莫动着(恐有未悟。不许动着。倘肯直下。四法无余)。千年故纸中合药(若然会得。经旨须旧。法令唯新。故曰中合)。

　　德山上堂云。及尽去也。直得三世诸佛口挂壁上(圣凡一绝。言思无路)。犹有一人。呵呵大笑。若识此人。参学事毕(且道笑他做个什么。把定死蛇头。何年得活脱。若解翻身。大千无不自在)○(主意拈情破执。旨明大功不宰)总结(不落二边)。

　　收。把断襟喉(凡圣情尽。性相见灭)。风磨云拭。水冷天秋(前存大功恐滞此地。坏劫之风吹尽世间。恐滞无功。更将风磨云拭。方到水冷天秋)。锦鳞莫谓无滋味。钓尽沧浪月一钩(到此之时。方无佛法世法。忽然看破。不妨一场懡㦬)。

　　僧问赵州。如何是祖师西来意。州云庭前柏树子(当央直指)○(主意直指。旨明绝待)总结(直下明宗)。

　　岸眉横雪(眉白老也)。河目含秋(眼碧明也)。海口鼓浪(能成能坏)。航舌驾流(任往任来)。拨乱之手(令人生情)。太平之筹(便人知归)。老赵州。老赵州。搅搅丛林卒未休(能迷能悟。至今不了)。徒费工夫也造车合辙(诸方穿凿。故曰徒劳)。本无伎俩也塞壑填沟(如此行持。到他分上只中填沟)。

　　维摩诘问文殊师利。何等是菩萨入不二法门(探竿)。殊云。如我意者。于一切法无言无说(言语不通)。无示无识(示识不及)离诸问答(问答皆离)。是为入不二法门(以无遣有。一切扫荡)。于是文殊问维摩。我等各自说已(三十二法各说法已)。仁者当说何等是菩萨入不二法门(返请其佳)。维摩默然(当央直示)○(主向探意。旨明向上)总结(递相演扬)。

　　曼殊问疾老毗耶(广严城也)。不二门开看作家(三十二士必有英俏)。珉表粹中谁赏鉴(维摩默然如石含玉)。忘前失后莫咨嗟(前后断续中处自孤)。区区投璞兮楚庭膑士(文殊只言无示无识。不知满口歌扬。又如卞和献玉。不知刖足)。灿灿报珠兮隋城断蛇(只知尽情吐出。不知反恩为仇。如蛇吐珠。反遭剑斩)。休点破。绝疵瑕(维摩直示文殊漏泄。如玉无瑕反成其瑕)。俗气浑无却较些(须居尘全为俗)。

　　洞山供养云岩真。举前邈真话。僧问云岩。只这是意旨如何(借事请益)。山云我当时几错会先师意(直供)。僧云未审云岩还知有也无(知有是偏。名为奉重。借事决疑)。山云。若不知有争解恁么道(因其知有。故乃提持)。若知有争肯恁么道(因其不知。故无回互)○(主意宛转回互。旨明兼带叶通)总结(敲唱并行)。

　　争解恁么道。五更鸡唱家林晓(鸡唱漏泄玄风。乃明正中之偏)争肯恁么道。千年鹤宿云松老(鹤宿得其位也。乃明偏中之正)。宝鉴澄明验正偏(镜有背面。须分偏正)。玉机转侧看兼到(经纬交罗。正偏通贯)。门风大振兮规步绵绵。父子变通兮声光浩浩(父子规矩大行天下。十方道者无不慕仰)。

　　雪峰住庵。二僧来拜。峰见两手托门放身出云是什么(当央直示。恐蹉再提。)僧云是什么(失见悟问)。峰低头归庵(全提向上)。僧到岩头。头问什么处来(就事藏锋)。僧云岭南来(具实)。头云曾到雪峰么(不见来历所以再勘)。僧云曾到(同前)。头云有何言句(细辩来源)。僧举前话(依旧不达)。他道什么(审其始终)。僧云他无语低头归庵(只知供款不知着贼)。头云。噫(叹峰不遇知音。点僧当面蹉过)。我当初悔不向他道末后句。若向他道。天下人不奈雪老何(隔身傍注)。僧至夏末再举前话请益(始终未决)。头云何不早问(贼打不防)。僧云未敢容易(实供)。头云。雪峰与我同条生。不与我同条死(隔身点罚)。要识末后句。只这是(竭力提持)○(主意当央直示。旨明句里藏机)总结(不遇知音)。

　　切磋琢磨。变态誵讹(二师谋略。活脱无拘)。葛陂化龙之杖(雪老如杖)。陶家居蛰之梭(其僧如梭)。同条生兮有数。同条死兮无多(生死明暗。且道是谁。不会有数。会得无多)。末后句。只这是(和盘托出)。风舟载月浮秋水(载月同生于天下。何偏不有。浮秋同死于空前。何正不具)。

　　焭绝老人天奇直注天童珏和尚颂古上
卍新纂续藏经第 67 册 No. 1306 茕绝老人天奇直注天童觉和尚颂古


　　焭绝老人天奇直注天童觉和尚颂古下

　　金台仁慈沙门性福编集

　　法眼问觉上座。船来陆来(就事藏锋)。觉云船来(因事而行)。眼云船在甚么处(见无缝罅。难辩复追)。觉云船在河里(始终稳密。不露其踪)。觉退。眼问傍僧云。你道适来这僧具眼不具眼(指彼验此)○(主意探竿在手。旨明平常无生)总结(今时一色)。

　　水不洗水。金不博金(各当本体。何洗何赙)。昧毛色而得马(道本在心。非可物求。骏本在力。非可相取)靡丝弦而乐琴(既得琴趣。何用弦声。若达妙旨。何必口扬)。结绳画卦有许事。丧尽真淳盘古心(盘古之时未有八卦契书故曰真淳。今之佛法世法交布天下。人心转乖。道德转远。故曰丧尽)。

　　曹山问德上座。佛真法身犹若虚空。应物现形如水中月。作么生说个应底道理(法身如空。本无其相。应物如水。无形不现。人之皆说。如何应现)。德云如驴觑井(正合其旨)。山云。道则太煞道。只道得八成(合问存见。一点二拈)。德云和尚又如何(我已八成。如何具足)。山云如井觑驴(一截直领)○(主意探竿在手。旨明以见遣见)总结(权衡在手)。

　　驴觑井。井觑驴。智容无外(其僧偏中现正故曰智容)。净涵有余(师乃正中现偏故曰净涵)。肘后谁分印(道本自道。何有相共。印乃自得。何人能分)。家中不蓄书(天生现成何借诗书。)机丝不挂梭头事。文彩纵横意自殊(机梭不挂经纬。方显巧妇文彩。体用不干凡圣。方见本分家风)。

　　黄檗示众云。汝等诸人尽是噇酒糟汉。与么行脚何处有今日(迷名滞相如酒所困。如此行持何年得醒)。还知大唐国里无禅师么(人境俱夺。意要直领)。僧云。只如诸方匡徒领众。又作么生(既无佛法。何用开堂)。檗云。不道无禅。只是无师(既是无师。尽是杜撰)○(主意搜短为长。旨明垂钓为人)总结(权衡在手)。

　　岐分(三贤十圣如失羊人。岐路之中更有岐路)丝染(人性本净反习其余。如丝受染岂不丧本)太劳劳(失自从他岂非屈曲)。叶缀花联败祖曹(不达本分外受必丧)。妙握司南造化柄(黄檗直指如黄帝指定[山/虫]尤令其直捉)。水云器具在甄陶(道之未通今乃开通。如禹王之开河。业之未成今之令成。如红炉之炼器)。屏割繁碎。剪除氄毛(五宗三藏皆是繁氄。今之黄檗尽情剪割)星衡(秤分轻重)藻鉴(镜辨妍媸)。玉尺(度其长短)金刀(剪其曲直。四事皆言其僧具眼一无错谬)。黄檗老。察秋毫(此僧善具其眼。黄檗亦不瞒盰。如离朱百步辨秋毫)。坐断春风不放高(黄檗末后不放这僧出头。任尔眼目清明亦乃坐断)。

　　云岩问道吾。大悲菩萨用许多手眼作么(疑经之言)。吾云如人夜间背手摸枕子(手上无眼深夜识枕)。岩云我会也(悟理非根。)吾云汝作么生会(审他见处)。岩云遍身是手眼(浑然一理更无有杂)。吾云。道即太煞道。只道得八成(悟则甚的。又在大功)岩云师兄作么生(恐有不谛。故求深进)。吾云通身是手眼(就机一拈。以见遣见)○(主意隔身点注。旨明浑然不二)总结(老婆心切)。

　　一窍虚通(一理虚通。十方廓然)。八面玲珑(刹尘沙界。无不通融)。无象无私春入律(气乃无形十虚充满。理乃廓然十界弥纶)。不留不碍月行空(月之行空往返无拘。道之应世放收自如)。清净宝目功德臂(目之清明无所不见。臂之功能有至皆携)。遍身何似通身是(悟于遍身有执其功。拈于通身直截至位)。现前手眼显全机(人人手眼俱全。何论通身遍身)。大用纵横何忌讳(倘肯直下何有彼此)。

　　雪峰在德山作饭头。一日饭迟。德山托钵至法堂(大用为验)。峰云。这老汉。钟未鸣。鼓未响。托钵向什么处去(就事一拶)。山便归方丈(截断众流。当央直示)。峰举似岩头(自见未决。不免相穷)。头云。大小德山不会末后句(当头一点)。山闻令侍者唤岩头问。汝不肯老僧那(钩锥在手)。岩密启前意(叙其来情)。山乃休去(陷虎出身)。至明日升堂。果与寻常不同(收放自由)。岩抚掌笑云。且喜老汉会末后句。他后天下人不奈伊何(大用亲呈。一出身。二盖覆)○(主意全提大用。旨明隔身拈弄)总结(父子唱和)。

　　末后句。会也无(天童先征。你还会么)。德山父子太含糊(德山尽力不能显示。岩头尽力不能歌扬。此言末后句极是难说。故曰太煞含胡)。座中亦有江南客。莫向人前唱鹧鸪(就郑谷诗。点他父子。不须驰骋。尽被看破)。

　　密师伯与洞山行。见白兔子面前走过(物)。密云。俊哉(夸他无物不具其正)。山云作么生(审其来由)。密云如白衣拜相(相有其位白衣无职。注上之机偏中得正)山云。老老大大作这个语话(直饶偏中得正。也是外绍故拈)。密云你作么生(抑己追他)。山云。积代簪缨。暂时落薄(道本现成。昧之如失。圣本尊贵。失之如贱)○(主意拈情。旨明不落)总结(正偏互换)。

　　抗力雪霜(雪不变松。缘不变道)。平步云霄(因物有悟。如庶得职)。下惠黜国(暂时落薄)。相如过桥(白衣受职)。萧曹谋略能成汉(偏中立正)。巢许身心欲避尧(平怀常实)。宠辱若惊深自信。真情参迹混渔樵(密老之宠又如相如。洞山之辱又如下惠。有宠有辱总在谋略之中。无宠无辱平怀渔樵之内。天童拈他二家之情不如平怀)。

　　严阳尊者问赵州。一物不将来时如何(夸功呈解)。州云放下着(拈他执其无物之情)。严云。一物不将来。放下个什么(疑无无放。故乃复追)。州云恁么则担取去(汝若不放。只故担着)○(主意拈情。旨明点罚)总结(权衡在手)。

　　不妨行细输先手(僧之粗心开口早失。赵老行细未举先知)。自觉心粗愧撞头(如乎下棋早输先着。再寻出路展转无门)。局破腰间斧柯烂(倘去大功犹存无功。如乎介甫衣袂随风又迷其家)洗清凡骨共仙游(洗清凡骨可共仙游。去却无功方见赵州)。

　　金刚经云。若为人轻贱。是人先世罪业应堕恶道。以今世人轻贱故(迷己从缘。十界皆为轻贱)。先世罪业则为消灭(忽悟天真何事不毕)○(主意举权明实。旨明幻尽觉圆)总结(直下明宗)。

　　缀缀功过(只求其功不知其过)。胶胶因果(执因执果胶粘不舍)。镜外狂奔演若多(迷心逐法又如若多)。杖头击着破灶堕。灶堕破。来相贺。却道从前辜负我(受业之苦如神困灶。业消灶堕不妨懡㦬)。

　　僧问青林虔禅师。学人径往时如何(夸功呈解)。林云。死蛇当大路。劝子莫当头(当头犯功。死人知见)。僧云当头时如何(似疑更审)。林云丧子性命(若住于此丧失大命)。僧云不当头时如何(欲出复追)。林云亦无回避(别寻不可)。僧云正当恁么时如何(不取二边直下如何)。林云失却了也(恐住于无。故点其失)。僧云未审向甚么处去(不住于无。更向何处)。林云草深无觅处(总是葛藤。不可寻逐)。僧云和尚也须堤防始得(悟非葛藤。方乃据令)。林抚掌云一等是个毒气(见他据令。就令一点)○(主意回互二边。旨明借事傍通)总结(老婆心切)。

　　三老暗转柁。孤舟夜回头(死水不停。往来何碍)。芦花两岸雪(标其一色)。烟水一江秋(指其澄源)。风力扶帆行不棹。笛声唤月下沧洲(不住一色澄源。上下左右随宜)。

　　刘铁磨到沩山。山云老牸牛汝来也(点他动落今时)。磨云来日台山大会斋。和尚还去么(隔身反点。静沉死水)。山放身卧(截断两头)。磨便出(回互不犯)○(主意见机而作。旨明作家相见)总结(心幸)。

　　百战功成老太平(二人作家。行止无殊)。优柔谁肯苦争衡(得和且和)。玉鞭金马闲终日。明月清风富一生(满怀风月。无不具足)。

　　僧问乾峰。十方婆伽梵。一路涅槃门。未审路头在什么处(疑经求决)。峰以杖一画云在这里(大用一提)。僧问云门。门云。扇子𨁝跳上三十三天。筑着帝释鼻孔。东海鲤鱼打一棒。雨似盆倾。会么(恐沉死水拈转其见。法法全彰何定一旨)○(主意互相提接。旨明不住二边)总结(体用互兴)。

　　入手还将死马医(直饶峰处入手。亦是百尺竿头。门乃拈转其情。令悟刹尘为医)。反魂香欲起君危。一期拶出通身汗。方信侬家不惜眉(乾峰令绝。云门令苏。忽然死中得活。便是百脉通和。方知乾峰云门之慈)。

　　米胡和尚令僧问仰山。今时人还假悟否(须悟此旨。更勘诸方)。山云。悟即不无。争奈落第二头何(迷悟凡圣不出今时。一点二拈)。胡深肯之(契证无差)○(主意探竿在手。旨明勘同诸方)总结(大功不宰)。

　　第二头分悟破迷。快须撒手舍筌罤(迷悟之法皆是方便。得鱼舍筌得兔舍罤)。功兮未尽成胼拇(若存大功。如第六指有何用处。)智也难智觉噬脐(向上之妙智觉不及。如口啮脐)兔老冰盘秋露泣。鸟寒玉树晓风栖(兔老月圆明功之圆。冰盘玉树二明一色。秋露风栖明及尽今时。总名大功外绍)。持来大仰辨真假。痕玷浑无贵白圭(持此大功而来较勘。如将白玉来辨高低。若无瑕玷方是本分。破权显实)。

　　赵州问投子。大死底人却活时如何(呈机验主)。子云不许夜行。投明须到(已见来情故乃拈之)○(主意探竿。旨明拈情)总结(是精识精)。

　　芥城劫石妙穷初(芥城劫石皆四十里。芥石一尽方名一劫。尽是大功。更明未有之先。方见空劫之妙)。活眼寰中照廓虚(此言赵州出功孤危平实。却来诸方辨验孤危平实)。不许夜行投晓到(孤危平实总是夜行。出过二边始是大明)。家音未肯付鸿鱼(投子家音幸有分付。如文姬苏武之书传。赵州得见投子玄用。如得鸿鱼方知的细)。

　　子昭首座问法眼和尚。开堂承嗣何人(知而故问)。眼云地藏(直供)。昭云太辜负长庆老师(何背师恩)。眼云某甲不会长庆一转语(不通其旨岂肯馍糊)。昭云何不问(还以旧情)。眼云万象之中独露身。意作么生(将旧验旧)。昭竖拂子(以旧呈旧)。眼云此是长庆学得底。首座分上作么生(拨旧追新)。昭无对(忙然失所)。眼云只如万象之中独露身。是拨万象不拨万象(拨则真妄两分。不拨是非混然。故拈两路看他来径)。昭云不拨(供他不分。不知逐句)。眼云两个(点逐其句。亦辨后见)。参随左右皆云拨万象(一例逐句)。眼云万象之中独露身𠰚(收前发后。当央直示)○(主意直截根源。旨明大用全提)总结(搜短为长)。

　　离念见佛。破尘出经(未得分明须拨万象)。现成家法。谁立门庭(已得分明了然不拨)。月逐舟行江练净。春随草上烧痕青(月之是一无水不现。春之是一无草不彰。此颂万象独露一身)。拨不拨。听叮咛(嘱之切忌逐其两头)。三径就荒归便得。旧时松菊尚芳馨(首座闭塞道路。法眼与他开通。但肯回心旧情如故。似乎蒋诩仲求仲从之交游)。

　　僧问首山如何是佛。山云新妇骑驴阿家牵(当央直指)○(主意直下明宗。旨明无有意路)总结(信手拈来)。

　　新妇骑驴阿家牵(拈案)。体段风流得自然(言他答得自然。更无些子造作)。堪笑效颦邻舍女。向人添丑不成妍(耳口之徒也要从容中道。争奈临时取舍无路。如乎丑女去学美人之哭。只知笑人不知增丑)。

　　僧问九峰如何是头(头即今时)。峰云开眼不觉晓(偏不见偏)。僧云如何是尾(末后一着)。峰云不坐万年床(正不住正)。僧云有头无尾是如何(一向今时)。峰云终是不贵(奴儿婢子)。僧云有尾无头是如何(一向劫外)。峰云虽饱无力(自尊自贵)。僧云头尾相称是如何(体用俱备)。峰云。儿孙得力。室内不知(高低普应故曰得力。本来尊贵故曰不知)○(主意体用互兴。旨明五位各显)总结(周遍含容)。

　　规圆(体之饱也)矩方(用之全也)。用行(不居正位随缘赴感)含藏(不住偏方谦𢍉自处)。钝置栖芦之鸟(执功堕位恋小失大)。进退触藩之羊(执法迷宗丧本逐末)。吃人家饭(徒夸句下精通)。卧自家床(枉守言前荐得)。云腾致雨(须不守正出则乍兴)。露结为霜(须不恋偏入则乍废)。玉线相投透针鼻(金针玉线只明贯通。免其披离)。锦丝不断吐梭肠(玉机金梭打成一片。免其碎杂)。石女机停兮夜色向午(机停向午不住偏方)。木人路转兮月影移央(路转移央不居正位。欲得相应。停机处路转。移央处向午。使其正偏交互出入纵横。八面应赴无拘。十方归行自在)。

　　华严经云。我今普见一切众生。具有如来智慧德相。(本来面目十界不二。福智有殊受用各别)但以妄想(因妄有业。因业有报)执着(着相执相各随所见)而不证得(一逐外境本相自迷。五十五位列列差殊。三十二相件件分离。世出世间妄执不了)○(主意凡圣一源。旨明真妄各异)总结(迷己逐缘)。

　　天盖地载。成团作块(会得上句一切浑然)。周法界而无边(于大无大何边之有)。柝邻虚而无内(于小无小何内之有)。及尽玄微。谁分向背(既无大小内外。何分你我向背)。佛祖来偿口业债(三藏五宗佛祖无端。故曰口债)。问取南方王老师。人人只吃一茎菜(天童先言。一切具有又恐不证。故取王老杉山之示。须要亲到此地方可)。

　　僧问夹山。拨尘见佛时如何(脱妄明真。特来呈解)。山云直须挥剑。若不挥剑。渔父栖巢(巢之在树。树去无依。恐住竿头。故喻拈之)。僧问石霜。拨尘见佛时如何。霜云。渠无国土。何处逢渠(佛本非他。何有其见。心本无所。何有其逢)。僧回举似夹山。山乃上堂举了云。门庭施设不如老僧。入理深谈犹较石霜百步(出身盖覆)○(主意大功不宰。旨明不落阶级)总结(向上)。

　　拂牛剑气(夹山如武王伐纣)洗兵威(石霜如雨洗武王兵)。定(石霜安宁)乱(夹山造作)归功更是谁(天童双收二老之见。问你诸人更是其谁)。一旦氛埃清四海。垂衣皇化自无为(须依夹山挥剑及尽今时。然后方见石霜垂衣皇化)。

　　南泉示众云。三世诸佛不知有(本来尊贵)。黧奴白牯却知有(在偏忘偏。渴饮饥餐)○(主意大忘人世。旨明如愚若哑)总结(在凡不减在圣不增)。

　　跛跛(足瘸非行)挈挈(手瘸非运)。㲯㲯毵毵(毛长绝威)。百不可取。一无所堪(盖世无用)。默默自知心地稳。腾腾谁谓肚皮憨。普周沙界浑成饭。鼻孔累垂信饱参(既到平实廓周无二。只知餐饮更无别念)。

　　进山主问修山主云。明知生不生性。为什么为生之所留(生即是情。不生是性。情性两明。因何昧性从情)。修云。笋毕竟成竹。如今作篾使还得么(笋力未充待时方用。道力未充养久方纯)。进云汝向后自悟去在(见他沉情大失本分)。修云。某只如此。上座如何(不准反追)。进云这个是监院房。那个是典座房(当央直指)。修礼拜(知过故谢)○(主意探竿。旨明直指)总结(权衡在手)。

　　豁落忘依。高闲不羁(于法无情。在世无碍)。家邦平贴到人稀。些些力量分阶级(须然乎帖几人能到。本乎一理妄分情性)。荡荡身心绝是非(法法无余何有彼此)。是非绝。介立大方无轨辙(此绝亦绝。大方绝待)。

　　翠岩示众云。一夏已来为兄弟说话。看翠岩眉毛在么(探竿在手)。保福云作贼人心虚(就身打劫)。长庆云生也(䶗粗啮细)。云门云关(一点一拈)○(主意垂钓。旨明藏锋)总结(作家唱和)。

　　作贼心。过人胆(善有机谋。翠岩夺最)。历历纵横对机感(三子之才纵横无碍)。保福云门也垂鼻欺唇(二人皆有衲僧鼻孔)。翠岩长庆也修眉过眼(二人皆有衲僧眼目)。杜禅和。有何限。刚道意句一齐刬(一夏妄生穿凿。于今一切扫却)。埋没自己也饮气吞声。带累先宗也面墙担板(若作此见。非唯埋没自己。亦乃带累先宗)。

　　仰山问中邑。如何是佛性义(辨主)。邑云。我与你说个譬喻。如室有六窗。中安一猕猴。外有人唤狌狌。猕猴即应。如是六窗俱唤俱应(窗表六根。猴表六识。见山之幼故如此示)。仰云。只如猕猴睡时又作么生(见其[迡-匕+雨]逗一点一拶)。邑下禅床把手云狌狌我与你相见(大用全提)○(主意探竿。旨明大用)总结(作家相见)。

　　冻眠雪屋岁摧颓。窈窕萝门夜不开(中邑把住不放。如乎大雪封门至夜不开。故曰冻眠)。寒稿园林看变态(中邑显其大用。如死发活)。春风吹起律筒灰(不妨仰山春风吹起)。

　　僧问曹山。灵衣不挂时如何(得道不忘如丧考妣。今乃知非不执法见。故曰不挂。)山云曹山今日孝满(法执已尽如乎孝满)。僧云孝满后如何(更追后用)。山云曹山好颠酒(法执既尽无不风流)○(主意以见遣见。旨明大功不宰)总结(不落阶级)。

　　清白门庭四绝邻。长年关扫不容尘(及尽今时把定不放)。光明转处倾残月(不执幽寂万物全彰)。爻象分时却建寅(日至寅天之将明。月建寅时之逢春。二象爻分日明春暖。此明绝后再苏十方无碍)。新孝满便逢春(孝满礼之无拘。逢春气之融通。)醉步狂歌任堕巾。散发夷犹谁管系。太平无事酒颠人(君臣道合。理事俱忘。一律平符。了无忌讳)。

　　僧问法眼。承教有言。从无住本立一切法。如何是无住本(本非诸法。能生诸法)。眼云。形兴未质。名起未名(形兴名起。从体法用。未质未名。摄用归体)○(主意直注。旨明兼带)总结(体用交互)。

　　没踪迹。断消息(明无住本)。白云无根。清风何色(云之绝迹。风之绝色。天童之巧比兴相通)。散干盖而非心。持坤舆而有力(云之能泽万物生焉。风之能持万物育焉。借明立法)。洞千古之渊源。造万象之模则(体用双呈通贯前后)。刹尘道会也处处普贤(会之一切即一。刹尘只在普贤)楼阁门开也头头弥勒(开之一即一切。楼阁全彰弥勒)。

　　瑞岩问岩头。如何是本常理(寻常本理)。头云动也(一点二提)。岩云动时如何(失见返追)。头云不见本常理(就中一指)。岩伫思(迷宗失路)。头云。肯即未脱根尘(肯即是情。所言难脱)。不肯永沉生死(既背妙明。生死安出)○(主意急处一提。旨明句里呈机)总结(老婆心切)。

　　圆珠不穴。大璞不琢(本常之理如珠如璞)。道人所贵无棱角(世法佛法如角峥嵘)。拈却肯路根尘空(肯即是能。根尘是所。能之一绝。所自无安)脱体无依活卓卓(十八界空一真孤显)。

　　首山示众云。第一句荐得与佛祖为师(一是无极之本。何有凡圣之名)。第二句荐得与人天为师(二是对待之机。主宾交参之用)。第三句荐得自救不了(出口入耳有何用处)。僧云和尚是第几句荐得(□□□□)。山云月落三更穿市过(当央直指)○(主意垂钓。旨明绝待)总结(破权显实)。

　　佛祖髑髅穿一串。宫漏沉沉密传箭(向上之人出过佛祖。可传心印如乎宫漏密定时候)。人天机要发千钧。云阵辉辉急飞电(第二门中示其大机。如乎电光不容眨眼)。个中人。看转变。遇贱则贵贵则贱(贱则今时。贵则劫外。见机而作宛转随宜)。得珠罔象兮至道绵绵(答处绵绵如乎罔象)。游刃亡羊兮赤心片片(尽心吐出如牛剖腹)。

　　僧问仰山。和尚还识字否(探竿在手)。山云随分(影草随身)。僧乃右旋一匝云是什么字(大用为验)。山于地上书一十字(大用相酬)。僧左旋一匝云是什么字。山改十字为卍字。僧画一圆相以两手托如修罗掌日月势。云是什么字。山画一圆相围却卍字。僧作楼至势。山云。如是如是。善自护持(宾主之机总明大用)○(主意当央直示。旨明大用全提)总结(作家相见)。

　　道环之虚靡盈(这僧道满环虚。杳然无相可比)。空印之字未形(仰山如印印空。文彩十分难辨)。妙运天轮地轴(天左转。地右转。明僧左右两匝)。密罗武纬文经(文为经。武为纬。交织成锦。明山十字卍字了无空缺)。放开捏聚(山之收放)。独立周行(僧之施为)。机发玄枢兮青天激电。眼含紫光兮白日见星(二人之妙具乎不测。如空闪电。眼目清明。直教陪中看出)。

　　僧问云门。如何是超佛越祖之谈(请益)。门云糊饼(当央直指)○(主意拈转话头。旨明无有意路)总结(直下明宗)。

　　糊饼云超佛祖谈(问处壁立万仞。答处当央直指)。句中无味若为参(句绝言思)。衲僧一日如知饱。方见云门面不惭(若会糊饼方见佛祖无超。非见云门不羞。亦不辜负自己)。

　　长沙令僧问会和尚。未见南泉时如何(故去探㧞)。会良久(当央直示)。僧云见后如何(彻底相穷)。会云不可别有(把定死蛇更无动转)。僧回举似长沙。沙云。百尺竿头坐底人。虽然得入未为真(法身为极故喻竿头。执法成功失自尊贵)。百尺竿头须进步。十方沙界是全身(不执法身十界任缘)。僧云百尺竿头如何进步(闻训故追)。沙云。朗州山。澧州水(当央直指)。僧云不会(直供)。沙云四海五湖王化里(注上之机一切浑然)○(主意探竿在手。旨明大功不宰)总结(不落二边)。

　　玉人梦破一声鸡。转盻生涯色色齐(玉人者一色也。即涅槃心。忽尔苏回。万别千差无不全身)。有信风雷催出蛰(如虫在穴。信乎春雷无有不出)。无言桃李自成蹊(无情草木尚尔春苏。何况灵贤而不反觉)。及时节。力耕犁。谁怕春畴没胫泥(时穷三际处遍十方。事事物物无不当然)。

　　龙牙问翠微。如何是祖师西来意(请益)。微云与我过禅板来(句里呈机)。牙取禅板与微(半醉半醒不知蹉过)。微接得便打(大用全提)。牙云。打即任打。要且无祖师西来意(空受痛棒不领大旨。强作主宰反言无意)。又问临济。如何是祖师西来意。济云与我过蒲团来。牙取蒲团与济。济接得蒲团便打。牙云。打即任打。要且无祖师西来意(行德同前)○(主意明宗。旨明大用)总结(正令全提)。

　　蒲团禅板对龙牙(二师之用)。何事当机不作家(一不领旨。二不能用)。未意成褫明目下(成就结果尽在目下。贪向外求故失当央)。恐将流落在天涯(现在不领又怕丧失)。虚空那挂剑(点他妄作)。星汉却浮槎(逢之不识。识之不逢。如乎张骞误见牛斗)。不萌草解藏香象(不存一法能含大用)。无底蓝能着活蛇(不受一尘故曰无底。能显全机故曰活蛇)。今日江湖何障碍。通方津渡有船车(见出群机在世无碍。如乎江河自有船渡)。

　　玄沙到蒲田县。百戏迎之(敬之甚重)。次日问小塘长老。昨日许多喧闹向甚么处去(动中有失故乃探㧞)。小塘提起袈裟角(当央直示)。沙云料掉没交涉(静中有失。故点故拈)○(主意探竿在手。旨明不落二边)总结(拈情)。

　　夜壑藏舟(小塘之住)。澄源着棹(玄沙令起)。龙鱼未知水为命(动不觉动)。折箸不妨聊一搅(一搅令知)。玄沙师。小塘老。函盖箭锋。探竿影草(二师之用甚有作略)。潜缩也老龟巢莲(小塘把住中放行。无迹处不藏)。游戏也华鳞弄藻(玄沙放行中把住。藏身处无迹)。

　　云门云。闻声悟道。见色明心(声色和道。从缘悟旨)。观音菩萨将钱来买糊饼。放下却是馒头(先示其功明体。后示无功明用)○(主意不落二边。旨明垂钓为人)总结(拈情)。

　　出门跃马扫搀抢(搀抢者乃妖星也。外绝六尘)。万国烟尘自肃清(六尘脱落。六根自净)。十二处忘闲影响(根尘脱落。六识自忘)。三千界放净光明(十八界空。神光塞宇)。

　　沩山问道吾甚处来(平常一探)。吾云看病来(就事一呈)。山云有几人病(就事一拶)。吾云有病者不病者(不可一例)。山云不病者莫是智头陀么(就许陷他)。吾云。病与不病总不于他事。速道(正偏双夺就见一拶)。山云道得也与他没交涉(以计截计)○(主意探竿在手。旨明以见遣见)总结(作家相见)。

　　妙药何曾过口。神医莫能捉手(药不能治。手不能胗。病非世病)。若存也𠍲本非无(心之若存。不可言无)。至虚也𠍲本非有(心之至虚。不可言有)。不灭而生。不亡而寿(灭之不灭故曰长生。生之不生故曰长寿)。全超威音之前(未有先有)。独步劫空之后(已坏不坏)。成平也天盖地擎(在静无静)。运转也乌飞兔走(在动无动)。

　　俱胝和尚凡有所问只竖一指(当央直示)○(主意觌亲呈。旨明大用现前)总结(一切即一)。

　　俱胝老子指头禅。三十年来用不残(一生为人。更无更改)。信有道人方外术(须是一指尽凡尽圣)。了无欲物眼前看(尽今尽古绝毫绝厘)。所得甚简(得之甚少)。施设弥宽(用之甚浩)。大千刹海饮毫端(十界之广无出一指)。鳞龙无限落谁手。珍重任公把钓竿(四海龙鱼尽在俱胝天童之手)。师复竖起一指云看(且道是钓竿是示现)。

　　肃宗帝问忠国师。百年后所须何物(仁义之问)。师云与老僧作个无缝塔(有缝今时。无缝实际)。帝曰请师塔样(就机一拶)。师良久(全身直示)。会么(恐失复追)。帝曰不会(实供)。师云。吾有付法弟子耽源却谙此事。请诏问之(一嘱二荐)。师迁化后。帝诏耽源问此意如何。源云。湘之南。谭之北(虽不存意。暗拈二边)。中有黄金充一国(尽力傍通)。无影树下合同船。琉璃殿上无知识(对上良久。不堕偏方不居正位)○(主意当央直示。旨明不落阶级)总结(一呈一注)。

　　孤迥迥。圆陀陀(孤绝其伦。圆无缝罅)。眼力尽处高峨峨(非见可及)。月落潭空夜色重(心境双绝)。云收山瘦秋容多(无遮独露)。八卦位正。五行气和(十方无忌。随缘任用)。身先在里见来么(人皆在内你还见否)。南阳父子兮恰似知有(父子之美不犯当头)。西竺佛祖兮无如奈何(本无巴鼻岂敢强言)。

　　临济问黄檗。如何是佛法的的大意(请益)。檗便打(全提大用)。如是三度(为法忘躯)。乃辞檗见大愚。愚问甚么处来(探竿)。济云黄檗来(直供)。愚云黄檗有何言句(指彼验此)。济云。某三问佛法的的大意。三度吃棒。不知有过无过(逐句迷)。愚云黄檗恁么老婆为你得彻困在(尽心尽力无能分解。婆心尚困)。更来问有过无过(责他背德)。济于言下大悟(因此之提忽悟师指)○(主意直示。旨明大用)总结(作家共示)。

　　九包之雏。千里之驹(大有神俊力之不充)。真风度籥(三度之棒如风入籥)。灵机发枢(忽悟大智如机发枢)。劈面来时飞电急(掌擘拳愚神机不测)。迷云破处太阳孤(一念顿绝十分炳焕)。捋虎须。见也无(才然得悟便具全机)。个是雄雄大丈夫(策其后昆成皆如济)。

　　疏山到沩山便问。承师有言。有句无句如藤倚树。忽然树倒藤枯句归何处(树比其心。藤比其法。心树已绝。法藤何立)。山呵呵大笑(大用直示)。疏云。某四千里卖布单来。和尚何得相弄(一日打铺一遭。岂是我卖被盖千里来访。何以为戏)。沩唤侍者(隔身大用)。取钱还这上座(既失当央不免点罚)。嘱云向后有独眼龙为子点破去在(勿则且止。后有独眼于子指明)。后到明昭举前话(今决前情)。昭云。沩山可谓头正尾正。只是不遇知音(分明问答无差。不遇良材空叹)。疏复问树倒藤枯句归何处(逐句反追)。昭云更使沩山笑转新(一点二拈以直指见)。疏方有悟云。沩山元来笑里有刀(承此悟彼。方知辜负)○(主意当央直示。旨明大用全提)总结(见机而用)。

　　藤枯树倒问沩山。大笑呵呵岂等闲(问处绝相。答处绝情)。笑里有刀窥得破。言思无路绝机关(会得此笑。凡圣路穷)。

　　楞严经云。吾不见时。何不见吾不见之处(我不见物。何不见我不见物处)。若见不见。自然非彼不见之相(见我不见物处。此见非对物有。见非物有。离物存见)。若不见吾不见之地。自然非物。云何非汝(见我不见之地自然无见。见尚无迹。不汝而谁)○(主意直明向上。旨明双离物见)总结(人境俱夺)。

　　沧海沥干(绝之本无)。太虚充满(苏之本有)。衲僧鼻孔长(只可自知)。古佛舌头短(非言可及)。珠丝度九曲(屈曲于人贯通。如穿珠之丝蚁。)玉机才一转(只明向上之玄。如有经而无纬)。直下相逢谁识𠍲。始信斯人不合伴(若肯直下承当。方知本无一物)。

　　洞山价禅师解夏上堂云。初秋夏末。兄弟或东或西。直须向万里无寸草处去(不涉今时高超十界。即藏身处无踪迹)。良久(大众不得粗心。利害全在此中)云。祗如万里无寸草处。又作么生(不住真空。异中来往。即无踪迹处不藏身)。顾视左右(应须着眼不可辜负)云。欲知此事。直须枯木上生花方与他合(枯则十界情绝。生则十界情苏。注上之用。敲唱并行)。石霜云出门便是草(动落今时)。明安云直得不出门亦是草漫漫(静沉死水)○(主意拈情。旨明绝待)总结(作家唱和)。

　　草漫漫。门里门外君自看(太阳点静。石霜点动。天童双举令人自看)。荆棘林中下脚易(今时易下脚易转身)。夜明帘外转身难(劫外难转身难下脚)。看看几何般(三人三样各着眼［着］)。且随老木同寒瘠(未到休心。如木经寒)。将逐春风入烧瘢(已到须苏。如花绽春)。

　　仰山梦往弥勒所居第二座(夙昔之缘)。尊者白云。今日当第二座说法(递相究竟)。山起白椎云(大用警众)。摩诃衍法。离四句。绝百非。谨白(尽心直注)○(主意拈情。旨明直截)总结(不落阶级)。

　　梦中拥衲参耆旧。列圣森森坐其右(拈上公案)。当仁不让楗椎鸣(拈椎白众)。说法无畏师子吼(离句绝非如师全威)。心安如海(无有倾动)。胆量如斗(如姜维胆)。鲛目泪流(泪出悲痛如鲛成珠。)蚌肠珠剖(尽心吐出如蚌之剖)。谵语谁知泄我机(梦泄玄微)。庞眉应笑扬家丑(笑他[迡-匕+雨]逗)。离四句。绝百非。马师父子病休医(天童恐落顽空。令看劳倦头痛)。

　　陆亘大夫语南泉云。肇法师道。天地同根。万物一体。也甚奇怪(只见句奇。不知自昧)。泉指花云。大夫。时人见此一株花。如梦相似(当央直截点他错认)○(主意拈转话头。旨明直下明宗)总结(法窟爪牙)。

　　照彻离微造化根(离微之根南泉看破)。纷纷出没见其门(如坐于门出人皆见)。游神劫外问何有(劫外绝相。何有天地万物之问)。着眼身前知妙存(身前无识。唯一本分)。虎啸萧萧岩吹作。龙吟冉冉洞云昏(先悟劫外身前之妙。然后却来今时路上。如龙吟雾起。似虎啸风生。岂可执一失诸)。南泉点破时人梦。要识堂堂补处尊(天童打草惊蛇。不可开眼作梦。直须领旨。切莫辜负)。

　　云门垂语云。乾坤之内。宇宙之间(明其依报)。中有一宝。秘在形山(宝隐在身)。拈灯笼来佛殿里。将三门来灯笼上(恐乃情解。今故直指)○(主意明宗。旨明拈情)总结(破权显实)。

　　收卷余怀厌事华(宝藏之繁华。云门之迳捷。故曰收卷)。归来何处是生涯(天童恐无下落。审问何处为归)。烂柯樵子疑无路(直饶丝毫不挂。也是樵子迷家)。挂树壶公妙有家(倘肯直下承当。方见云门之妙。如长房直入壶中。方见壶公也)。夜水金波浮桂影(金波桂影月之异名。用表其明)。秋风雪阵拥芦花(雪阵芦花二者皆白)。寒鱼着底不吞饵。兴尽清歌却转槎(云门拈处十分明白。几人能晓。不遇知音。如其钓者空棹舟回)。

　　鲁祖问南泉。摩尼珠。人不识。如来藏里亲收得(引教请益)。如何是藏。泉云王老师与汝往来者是(就问一提。)祖云不往来者(未通再决)。泉云亦是藏(指之无空)。祖云如何是珠(疑而再决)。泉召云师祖(急处一提)。祖应喏(顺情之回)。泉云。去。汝不会我语(一拈二点)○(主意急处一提。旨明句里呈机)总结(老婆心切)。

　　别是非。明得丧(此言诸方生情妄认机境之诫)。应之心。指诸掌(人人有珠。人人自昧。王老就手方便一指)。往来不往来。只这俱是藏(双拈问答左右逢原)。轮王赏之有功(无上之珠不妄与人)。黄帝得之罔象(在于无心不可强取)。转枢机。能伎俩(此言先放后收。智用甚活)。明眼衲僧莫卤莽(天童戒后不可粗心)。

　　洞山不安。僧问和尚病还有不病者么(性相各显。谁病不病)。山云有(真妄不混。故言之有)。僧云不病者还看和尚否(须言不病还有看否)。山云老僧看他有分(在病忘病。故曰有分)。僧云和尚看他是如何(细辩根源)。山云则不见病(孤光独照。诸有不混)○(主意探竿在手。旨明灵光不混)总结(性相无碍)。

　　卸却臭皮袋。拈转赤肉团。当头鼻孔正。直下髑髅干(肉身如乎不挂。法身自然周正)。老医不见从来癖(洞山能治天下人病。今日病中皎然自在)。少子相看向近难(这僧有言无实。点他非见可及)。野水瘦时秋潦退(水澄无泥。心净绝情)。白云断处旧山寒(云去山露。相脱性彰)。须剿绝。莫瞒盰(我乃尽情分剖。你便一刀两段)。转尽无功伊就位。孤标不与汝同盘(恐住其功。今就其位。若就本位。方知尊贵)。

　　临济问院主甚处来(就事藏锋)。主云州中粜黄米来(只知具实而供。不知动落今时)。济云粜得尽么(见他不觉故又去拶)。主云粜得尽(依然不懂)。济以拄杖一画云还粜得这个么(米则故然。这个如何)。主方喝(只知大用现前。不知静沉死水)。济便打(截断动静)。次典座至。济举前话(指彼辩此)。座云院主不会和尚意(只见他非。不见己过)。济云你又作么生(要见其的)。座便礼拜(一模脱出)。济亦打(前后一截)○(主意探竿在手。旨明大用全提)总结(权衡在手)。

　　临济全机格调高(全提正令截断动静)。棒头有眼辩秋毫(眼前清明比于离娄)。扫除狐兔家风峻(截断二僧动静之见)。变化鱼龙电火烧(变化诸方如鱼成龙)。活人剑。杀人刀。倚天照雪利吹毛(利剑当央能杀能活)。一等令行滋味别(须同诸方不落阶级)。十分痛处是谁遭(问你诸人吃棒是谁)。

　　石霜迁化。众请堂中首座接续住持(大众只见人材不见道业)。九峰不肯乃云。待某问过。若会先师意。如先师侍奉(只论道业不论人材)。问首座云。先师道。休去歇去(一物不为)。一念万年去(永远无更)。寒灰(更无执相)枯木去(不生花叶)。古庙香炉去(了无交涉)。一条白练去(绝无垢染)。且道明什么边事(皆是断德法身之极。将此为验)。座云。明一色边事(非为执其大功。亦乃迷名滞相)。峰云恁么则未会先师意在(如此沉机辜负先师故曰未会)。座云。你不肯我那。装香来(自不知过所以不伏)。座乃烧香云。我若不会先师意。香烟起处脱去不得。言讫便坐脱(直饶坐脱立亡。也是把定死蛇)。峰乃抚背云。坐脱立亡则不无。先师意未会在(若认大功。诚昧天真)○(主意探竿在手。旨明执法堕功)总结(沉空滞寂)。

　　石霜一宗。亲传九峰(九峰亲悟先师之妙)。香烟脱去。正脉难通(有体无用。过在执法)。月巢鹤作千年梦。雪屋人迷一色功(自夸明白。执功不舍)。坐断十方犹点额(及尽今时抱妙不舍。如鱼遭点死与句下)。密移一步看飞龙(倘然撒手如龙飞空)。

　　同光帝谓兴化云。寡人收得中原一宝。只是无人酬价(因取大梁得胜。故乃借事呈奇)。化云借陛下宝看(以计验计)。帝以两手捧幞头(大用亲呈)。化云君王之宝谁敢酬价(一奉天府。二截方隅。佛事人情一时周足)○(主意探竿在手。经明大用全提)总结(作家相见)。

　　君王底意语知音(二人相契)。天下倾诚葵藿心(兴化奉主如葵捧日)。掇出中原无价宝。不同赵璧与燕金(赏其绝类)。中原之宝呈兴化。一段光明难定价(不落凡圣诚难言说)。帝业堪为万世师。金轮景耀四天下(君主当时。师垂万古。四轮之中金轮第一)。

　　僧问洞山。三身中那身不堕诸数(法身高超十界非比)。山云吾常于此切(尽情指示)○(主意就见呈见。旨明句里呈机)总结(一念无私)。

　　不入世。未循缘(不落凡圣)。劫壶空处有家传(执功住位)。白苹风细秋江暮。古岸船归一带烟(不守圆极之功。自然归家稳坐)。

　　僧问云门。如何是尘尘三昧(请益)。门云。钵里饭。桶里水(函盖相应)○(主意直下明宗。旨明无有意路)总结(信手拈来)。

　　钵里饭。桶里水。开口见胆求知己(其僧开口。云门见胆。两手分付。谁是知音)。拟思便落二三机。对面忽成千万里(疑议思量。千山万水)。韶阳师。较些子(当央直指。更无回互)。断金之义兮谁与相共(云门把手相行。其利分金何比)。匪石之心兮独能如此(石之可移。席之可卷。云门之见。不可轻动)。

　　僧问琅玡觉和尚。清净本然。云何忽生山河大地(富楼那问佛之词。僧将验主)。觉云。清净本然。云何忽生山河大地(以见拈见。以句点句)○(主意就事破事。旨明当央直截)总结(劈筈夺窝)。

　　见有(僧之情也)不有(觉之拈也)。翻手覆手(不动来机。以机拈机。如不去手。只就一反)。琅玡山里人。不落瞿昙后(琅玡天童皆出佛祖之外。今日利生随缘以楔出楔)。

　　焭绝老人天奇直注天童珏和尚颂古下(终)
