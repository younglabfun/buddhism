卍新纂续藏经第 02 册 No. 0205 佛说阿弥陀佛根本秘密神咒经


　　No. 205

　　佛说阿弥陀佛根本秘密神咒经

　　曹魏朝三藏菩提流支奉　诏译

　　如是我闻一时佛在舍卫国祇树给孤独园与大比丘众千二百五十人俱皆是大阿罗汉众所知识长老舍利弗摩诃目犍连摩诃迦叶摩诃迦旃涎摩诃俱絺罗离婆多周利槃陀伽难陀阿难陀罗睺罗憍梵波提宾头卢颇罗堕迦留陀夷摩诃劫宾那薄狗罗阿菟楼驮如是等诸大弟子并诸菩萨摩诃萨文殊师利法王子阿逸多菩萨干陀诃提菩萨常精进菩萨与如是等诸大菩萨及释提桓因等无量诸天大众俱。

　　尔时佛告长老舍利弗从是西方过十万亿佛土有世界名曰极乐其土有佛号阿弥陀今现在说法舍利弗彼土何故名为极乐其国众生无有众苦但受诸乐故名极乐。

　　又舍利弗极乐国土七重栏楯七重罗网七重行树皆是四宝周匝围绕是故彼国名曰极乐。

　　又舍利弗极乐国土有七宝池八功德水充满其中池底纯以金沙布地四边阶道金银琉璃玻璃合成上有楼阁亦以金银琉璃玻璃砗磲赤珠玛瑙而严饰之池中莲华大如车轮青色青光黄色黄光赤色赤光白色白光微妙香洁舍利弗极乐国土成就如是功德庄严。

　　又舍利弗彼佛国土常作天乐黄金为地昼夜六时而雨曼陀罗华其国众生常以清旦各以衣裓盛众妙华供养他方十万亿佛即以食时还到本国饭食经行舍利弗极乐国土成就如是功德庄严。

　　复次舍利弗彼国常有种种奇妙杂色之鸟白鹄孔雀鹦鹉舍利迦陵频伽共命之鸟是诸众鸟昼夜六时出和雅音其音演畅五根五力七菩提分八圣道分如是等法其土众生闻是音已皆悉念佛念法念僧舍利弗汝勿谓此鸟实是罪报所生所以者何彼佛国土无三恶趣舍利弗其佛国土尚无三恶道之名何况有实是诸众鸟皆是阿弥陀佛欲令法音宣流变化所作舍利弗彼佛国土微风吹动诸宝行树及宝罗网出微妙音譬如百千种乐同时俱作闻是音者皆自然生念佛念法念僧之心舍利弗其佛国土成就如是功德庄严。

　　舍利弗于汝意云何彼佛何故号阿弥陀舍利弗彼佛光明无量照十方国无所障碍是故号为阿弥陀又舍利弗彼佛寿命及其人民无量无边阿僧祇劫故名阿弥陀舍利弗阿弥陀佛成佛已来于今十劫又舍利弗彼佛有无量无边声闻弟子皆阿罗汉非是算数之所能知诸菩萨众亦复如是舍利弗彼佛国土成就如是功德庄严。

　　又舍利弗极乐国土众生生者皆是阿鞞䟦致其中多有一生补处其数甚多非是算数所能知之但可以无量无边阿僧祇劫说舍利弗众生闻者应当发愿愿生彼国所以者何得与如是诸上善人俱会一处舍利弗不可以少善根福德因缘得生彼国。

　　又舍利弗阿弥陀佛有根本秘密陀罗尼神咒是名拔一切业障根本得生极乐净土神咒即说咒曰。

　　南无阿弥多婆夜哆(多曷切)(一)他伽跢(都饿切)(二)夜哆地(途卖切)(三)夜他阿弥利(上声)(四)都婆毗(五)阿弥利哆(六)悉耽婆毗(七)阿弥利哆(八)毗迦兰谛(九)阿弥利哆(十)毗迦兰哆(十一)伽弥腻(十二)伽伽那(十三)枳多迦𨽻(十四)莎婆诃(十五)

　　佛言若有善男子善女人能诵此咒者阿弥陀佛常住其顶日夜拥护无令怨家而得其便现世常得安稳临命终时任运往生极乐国土。

　　又舍利弗阿弥陀佛名号具足无量无边不可思议甚深秘密殊胜微妙无上功德所以者何阿弥陀佛三字中有十方三世一切诸佛一切诸菩萨声闻阿罗汉一切诸经陀罗尼神咒无量行法是故彼佛名号即是为无上真实至极大乘之法即是为无上殊胜清净了义妙行即是为无上最胜微妙陀罗尼而说偈曰。

　阿字十方三世佛　　弥字一切诸菩萨
　陀字八万诸圣教　　三字之中是具足

　　舍利弗若有众生闻说阿弥陀佛不可思议功德欢喜踊跃至心称念深信不懈于现在身受无比乐或转贫贱获得富贵或得果免宿业所追病患之苦或转短命得寿延长或怨家变恨得子孙繁荣身心安乐如意满足如是功德不可称计。

　　舍利弗若有善男子善女人闻说阿弥陀佛执持名号若一日若二日若三日若四日若五日若六日若七日一心不乱专持名号以称名故诸罪消灭即是多善根福德因缘其人临命终时阿弥陀佛与诸圣众现在其前是人终时心不颠倒即得往生阿弥陀佛极乐国土舍利弗我见是利故说此言若有众生闻是说者应当发愿生彼国土。

　　舍利弗如我今者赞叹阿弥陀佛不可思议功德东方亦有阿閦鞞佛须弥相佛大须弥佛须弥光佛妙音佛如是等恒河沙数诸佛各于其国出广长舌相遍覆三千大千世界说诚实言汝等众生当信是称赞不可思议功德一切诸佛所护念经。

　　舍利弗南方世界有日月灯佛名闻光佛大焰肩佛须弥灯佛无量精进佛如是等恒河沙数诸佛各于其国出广长舌相遍覆三千大千世界说诚实言汝等众生当信是弥赞不可思议功德一切诸佛所护念经。

　　舍利弗西方世界有无量寿佛无量相佛无量幢佛大光佛大明佛宝相佛净光佛如是等恒河沙数诸佛各于其国出广长舌相遍覆三千大千世界说诚实言汝等众生当信是称赞不可思议功德一切诸佛所护念经舍利弗北方世界有焰肩佛最胜音佛难[公*且]佛日生佛网明佛如是等恒河沙数诸佛各于其国出广长舌相遍覆三千大千世界说诚实言汝等众生当信是称赞不可思议功德一切诸佛所护念经舍利弗下方世界有师子佛名闻佛名光佛达摩佛法幢佛持法佛如是等恒河沙数诸佛各于其国出广长舌相遍覆三千大千世界说诚实言汝等众生当信是称赞不可思议功德一切诸佛所护念经。

　　舍利弗上方世界有梵音佛宿王佛香上佛香光佛大焰肩佛杂色宝华严身佛沙罗树王佛宝华德佛见一切义佛如须弥山佛如是等恒河沙数诸佛各于其国出广长舌相遍覆三千大千世界说诚实言汝等众生当信是称赞不可思议功德一切诸佛所护念经。

　　舍利弗于汝意云何何故名为一切诸佛所护念经舍利弗若有善男子善女人闻是诸佛所说名及经名者是诸善男子善女人皆为一切诸佛共所护念皆得不退转于阿耨多罗三藐三菩提是故舍利弗汝等皆当信受我语及诸佛所说舍利弗若有人已发愿今发愿当发愿欲生阿弥陀佛国者是诸人等皆得不退转于阿耨多罗三藐三菩提于彼国土若已生若今生若当生是故舍利弗诸善男子善女人若有信者应当发愿生彼国土。

　　舍利弗如我今者称赞诸佛不可思议功德彼诸佛等亦称说我不可思议功德而作是言释迦牟尼佛能为甚难希有之事能于娑婆国土五浊恶世劫浊见浊烦恼浊众生浊命浊中得阿耨多罗三藐三菩提为诸众生说是一切世间难信之法舍利弗当知我于五浊恶世行此难事得阿耨多罗三藐三菩提为一切世间说此难信之法是为甚难佛说此经已舍利弗及诸比丘一切世间天人阿修罗等闻佛所说欢喜信受作礼而去。

　　佛说阿弥陀佛根本秘密神咒经

　　No. 205-A 神咒经真伪决疑

　　难云藏经之中拔一切业障根本得生净土咒(出小无量寿经)刘宋天竺三藏求那䟦陀罗奉诏重译矣合计五十九字一十五句也又说咒功德有若有善男子(乃至)任运往生之二十七字(切德文如此经)而无前后文且前后文者与罗什所译之小经全同而无异中间编入神咒与说功德等之文为流支所译是以阿字十方等文为金口说欲压下众经企扬邪慢之后学伪制者欤疑难不少考于诸录不载此经(其一)此经前后文与罗什所译小经虽有剩语少分无异译人既异文言何同(其二)依弥陀不思议神力传(神力传在藏本)龙树菩萨愿生安养梦感此咒耶(或作那)舍三藏诵此咒天平寺锈法师从那舍三藏口受此咒其人云经本外国不来(文)蒙记(有楞伽经蒙授记之文)龙树译场耶舍不得其本(其三)况外国不来矣未渡经本谁人译之(其四)又流支传中(唐传一释教录六等)未见译此经之语(其五)伪经梗概如是云何正经耶答曰不载录中不流布故例如彼释摩诃衍论七百年之间不流布汉土(释论不流布汉土出通法疏一卷)通疑难之一异译而文言全同例如罗什所译阿弥陀经与求那䟦陀罗翻译小无量寿经文言同而不异见于开元释教录第十二卷同第十四卷同第十七卷又如真谛与摩多所译起信(摩多者释论译者也释论本文者起信论也)文言不异(会三)龙树耶舍不得之者结集之梵本百千也(依华严一经上本经有十个三千大千世界微尘数偈一四天下微尘数品中本经有四十九万八千八百偈一千二百品下本经有十万偈四十八品略本经即今本部八十卷等也出行愿品疏钞三卷)况难诃之中云外国不来在梵地分明(会三)又外国不来语以不得故属之未渡(会四)流支传中不举者所译经论最广何悉载之流支传云流支房内经论梵本可有万夹所翻新文笔受藁本满一间屋(文)万夹满屋之中有此经指掌乎用不任学者敢勿生毁谤愿以一校功自他生安乐。

　　于时元禄十一年九月下旬
武江上高轮龙原寺九世住　寂誉知足钦书
