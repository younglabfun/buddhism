卍新纂续藏经第 02 册 No. 0207 十六大罗汉因果识见颂


　　No. 207-A 十六罗汉因果识见颂并序

　　余尝览释教大藏经究诸善之理见诸佛菩萨施广大慈悲力启利益方便门大自天地山河细及昆虫草木种种善谕开悟迷徒奈何业结障蔽深高着恶昧善者多见性识心者少故佛佛留训祖祖垂言以济群生以成大愿所以随函类众圣之诠总为大藏凡四百八十函计五千四十八卷录而记之俾无流堕余庆历初任知政事时西虏背惠侵扰边遇劳师困民以殄凶丑圣人爱民䘏士命余宣抚河东沿边居民将士涂中寓宿保德冰谷之传舍偶于堂檐罅间得故经一卷名曰因果识见颂其字皆古隶书乃藏经所未录而世所希闻者也余颇异之启轴而观乃十六国大阿罗汉为摩拏罗多等诵佛说因果识见悟本成佛大法之颂也一尊七颂总一百一十二颂皆直指死生之源深陈心性之法开定慧真明之宗除烦恼障毒之苦济生戒杀诱善袪邪正渐法序四等功德说顿教陈不二法门分顿渐虽殊合利钝无异使群魔三恶不起于心万法诸缘同皈于善余一句一叹一颂一悟以至卷终胸臆豁然顿觉世缘大有所悟傥非世尊以六通万行圆明惠鉴之圣则无以至此方知尘世之中有无边圣法大藏之内有遗落宝文谨于府州承天寺命僧归依别录藏之厥后示诸讲说高僧通证耆达皆未见闻莫不钦信后于戊子岁有江陵老僧惠喆见访因话此颂诸圣秘密世所希闻喆传之于武陵僧普焕处宝之三十余年未逢别本余因求副本正其舛驳以示善知故直序其事以纪其因。

　　时戊子仲春高平范仲淹序

　　No. 207

　　十六大阿罗汉因果识见颂

　　天竺沙门阇那多迦译

　　尔时十六国大阿罗汉于毗子祁音乐树下听佛说因果识见悟本成佛大法罢𢿨之后欢喜而回心性顿了咸证佛果时诸大阿罗汉悉会于崛陀山中积宝台上有比丘僧摩拏罗多等一百五十人闻是诸罗汉听佛说因果识见悟本成佛大法已回乃集于台下围绕恭敬䖍恳作礼而白诸大罗汉我等累劫修行专持戒定未曾见佛得闻正法我等闻诸圣众听佛说因果识见悟本成佛大法而回伏愿诸圣大慈哀愍为我等传说令得正果尔时诺矩罗尊者言汝等初入圣流未离生死虽有善果而皆执着以至未悟见佛艰难吾等见因果识见成佛大法已各省悟证果菩提时摩拏罗多复白诸尊者何名因果识见尊者言因者因缘果者果报识者识自本心见者见其本性若因缘有善果报有福则自识其本心见其本性使万法不生当得成佛摩拏罗多复白尊者因缘果报善恶轻重惟愿宣说尊者言汝等谛听为汝说之夫人发善言者不如发善心发善心者不如行善事所以者何发善言者于福有因发善心者于福有基行善事者于福有报是故发恶言者轻于发恶心发恶心者轻于行恶事所以者何发恶言者于罪有因发恶心者于罪有基行恶事者于罪有报是以果报相对有若影响有若权衡而不差毫厘摩拏罗多等闻尊者所说齐心䖍敬再三启告愿闻大法度脱未悟尊者言以是因缘得至于此时十六大阿罗汉各各会念为摩拏罗多等传因果识见悟本成佛大法而各课七颂共一百一十二颂。

　　第一䟦罗驮阇尊者

　因缘善恶理分明　　果报阴功若秤平
　垂此百篇因果颂　　说言性法惠众生
　断尽欲界更不还　　一灵飞上四禅天
　永除烦恼离生死　　方得那含道果全
　渐法顿法非两种　　成道之时理一同
　钝利疾迟由所见　　各于本性现神通
　孝尽于家忠尽国　　治家治国法皆通
　未知性命归何处　　须向如来问苦空
　世间秤尺并升斗　　解使汝心起不平
　但看此般图利者　　几人待得白头生
　身是僧兮心是僧　　身心了了是真僧
　世缘不染无烦恼　　更有何人得似僧
　赐汝法印定一心　　赐汝法权擒六贼
　心定贼灭真性明　　使汝法身常自得

　　第二迦诺迦伐蹉尊者

　佛道无私启万门　　含生之类性皆存
　汝得一念生清净　　天上人间见世尊
　二百五十戒行清　　四真善道镇常行
　六通自受人天福　　此是阿罗圣果因
　性如秋月照群方　　欲是浮云苦蔽藏
　慧是猛风吹却后　　清天自见一轮光
　急急修行急急修　　年光七十去如流
　汝能理性除诸恶　　不独披缁与剃头
　一百二十灭二十　　一百又减三十年
　劫数渐满人渐促　　即今七十亦为难
　徒将禅理论纵横　　口解高谈不解行
　无法可说方是道　　善根非自说中生
　赐汝法门开诸昧　　赐汝法路通诸迷
　昧释明通心了了　　使汝法身无所疑

　　第三诺迦䟦厘驮尊者

　汝得为人存佛性　　皆从外物转如轮
　汝能转物持真性　　便是如来证觉身
　内无所得外无求　　清净心源万行周
　爱欲不生烦恼断　　世尊妙旨在勤修
　终日供养求福田　　不求出离生死源
　却将福德为功德　　作福无由见性根
　富贵贫穷各有由　　宿缘分定莫刚求
　不曾下得春时种　　空守荒田望有秋
　疾病官刑与死亡　　孤穷贫蹙正荒忙
　汝能方便施恩慧　　何异修斋与道场
　得到七十百有一　　造成罪业无边际
　不向善果早回心　　改头换面何时离
　赐汝法船渡苦海　　赐汝法风荡业尘
　海渡尘清到彼岸　　使汝法身悟至真

　　第四苏频陀尊者

　舌身嗅视意兼聪　　六贼猖狂乱性宗
　汝守戒持并定慧　　用兹三法灭诸凶
　空中之有无形性　　忽然配在有形躯
　便任有形生妄想　　不寻元性是痴愚
　藕根种在淤泥下　　禀气乘时暗吐芽
　渐引茎条离水面　　众人方得见莲华
　福自善生无别路　　祸因恶积理自然
　明明果报无差忒　　争奈愚迷不自悛
　命终之际苦千般　　冤对勾牵去又还
　若向世缘无挂碍　　便如弹指舍人间
　福势在时人竞亲　　福势去后人竞恶
　汝当有福有势时　　修取前程好岐路
　赐汝法香除其秽　　赐汝法座定其性
　秽除性定自圆明　　使汝法身长清净

　　第五诺矩罗尊者

　随处出生皆是道　　当时灭尽却归空
　都无挂碍心清净　　顿觉圆明处处通
　内见自性殊不动　　外观诸境亦如无
　内心外物皆无著　　顿悟真如自此初
　定是月兮慧是光　　月光体用万邪藏
　性中见佛无求外　　归命时时爇信香
　日月山川皆有尽　　有形有灭理皆常
　菩提道路人行少　　不悟年华若电光
　天时地利生衣食　　资育众生万事周
　不起善心多枉费　　轮回六道报无休
　汝思已往平生事　　富贵荣华一梦中
　不悟死生为大事　　汝身有限事无穷
　赐汝法轮转三毒　　赐汝法慧净百垢
　毒消垢尽自隐安　　使汝法身道成就

　　第六䟦陀罗尊者

　自本爱欲为根蒂　　烦恼随身自此来
　却向爱欲能断绝　　自然烦恼不轮回
　常将智慧照其性　　不起诸般恶业心
　纵发善心还不着　　菩提妙果自然深
　菩提般若真智慧　　世人本性自有之
　心迷不悟如来意　　身外求时没了期
　不结良因与善缘　　苦贪名利日忧煎
　岂知住世金银宝　　借汝闲看七十年
　世人但怨饥寒苦　　此种皆因枉费生
　若是守中常节俭　　自然衣食得丰盈
　汝心卧想居荣富　　妓乐珠金想有余
　任意想欢从所欲　　人生一世亦何殊
　赐汝法扇驱邪妄　　赐汝法珠戒贪欲
　贪妄不起诸根净　　使汝法身常自足

　　第七迦哩尊者

　身三口四意兼三　　十恶随身汝莫耽
　若向此中还不悟　　汝于性法更何堪
　一切尘劳诸妄想　　自于本性不能侵
　上人无我无邪见　　生灭根源总在心
　外迷著相内迷空　　闭塞诸门路不通
　于相离相方是相　　于空离空即是空
　爱欲牵缠没了期　　日生烦恼镇相随
　官中囹圄犹存赦　　家业拘囚没赦时
　虫鸟乘春卵育时　　毁佗巢穴取佗儿
　有情爱育皆无异　　生死成冤必报之
　所欲常教离眼前　　六根不被业缘牵
　渐持渐戒成真性　　对境无心始道全
　赐汝法秤平嗔垢　　赐汝法钟警痴聋
　嗔息痴悟诸善生　　使汝法身乐无穷

　　第八弗多罗尊者

　心是佛兮佛是心　　存心心外佛难寻
　还知善恶皆心造　　得见如来理甚深
　人生本性皆清净　　万法皆存自性生
　心性相符无所动　　皎然内外自分明
　识自本心生自性　　不生不灭都无竞
　一切时中万物通　　如如不动常清净
　今生有福居荣富　　宿有因缘理不差
　更向福中资福地　　生生福报自无涯
　弹丸手弩与粘糍　　物外无辜被杀之
　一命一冤皆有报　　暗中冤对自相随
　定心静观诸法性　　更无二相皆一定
　有若仰然太虚空　　上下无碍咸清净
　赐汝法杵击群魔　　赐汝法云蔽诸爱
　魔降爱断色身空　　使汝法身无挂碍

　　第九戍博迦尊者

　汝因破暗待天明　　明灭之时暗又生
　欲得常明除暗障　　但持慧炬镇常行
　汝悟色身无住宅　　须明本性定归依
　一灯破却千年暗　　照见堂厨总是非
　一化化生天上乐　　一化化生地狱苦
　二化皆自性中生　　汝化欲归何处去
　莫把含生性命轻　　好生恶杀物之情
　汝贪百味腥膻馔　　汝听群生就杀声
　父母尸灵居浅土　　速须安葬莫因循
　此疑未了求诸善　　不免阴司作罪人
　身自无相而受生　　心因有境而生灭
　若无前境心自无　　心性了了佛何别
　赐汝法几离色相　　赐汝法剑定怖畏
　相离怖灭见本宗　　使汝法身无有二

　　第十半诺迦尊者

　心为明镜欲为尘　　尘厚明藏见没因
　渐去渐磨浮垢尽　　自然通照往来人
　心念菩提口说空　　对持善恶自为通
　皆因色相成迷着　　万劫无由见性宗
　地水火风化此身　　身灭四大各归真
　诸魔六贼皆消散　　苦乐前程秪主人
　鳏寡孤独此四民　　困穷无苦在饥贫
　汝能济慧加存䘏　　最向菩提是善根
　不怀仇怨与无明　　忍辱持心万事平
　彼以恶来还以善　　深明三昧号无诤
　广开心量无边际　　世界山河尽总容
　无是无非无所著　　常令心等太虚空
　赐汝法桥济阻厄　　赐汝法绶解仇冤
　厄度冤消无所系　　使汝法身归自然

　　第十一罗怙罗尊者

　六贼清净无烦恼　　烦恼无时慧自明
　照见万缘皆外物　　一如天理秪空清
　空心静坐不为空　　道是无空又不空
　有若虚空包万象　　此空方始是空空
　善恶之终如积水　　资流资露渐成深
　善深自获无量福　　恶积如何免祸侵
　见人患难当危困　　方便阴功与救之
　因果之中为第一　　福缘证果佛菩提
　自生至老老至病　　自病至死苦难量
　不能渐悟轮回理　　生死无由脱祸殃
　汝心向佛佛自见　　汝心背佛佛自无
　见佛自然诸善生　　背佛自然诸恶趋
　赐汝法杖悔前过　　赐汝法文忏前恶
　过省恶悛自泰然　　使汝法身无所著

　　第十二那伽犀那尊者

　境若胜识诸善根　　识能胜境万缘通
　内缘外境皆无著　　只此为空更没空
　性定心定身自定　　脱去之时无所竞
　从来去止是寻常　　祖祖相传悉归命
　前世今生有宿冤　　重须功德汝须还
　从来债负都还了　　交割分明离世间
　汝向如来求证果　　须凭三宝善缘增
　能于父母行纯孝　　何异看经与饭僧
　汝贪饮宴号为欢　　水陆众生杀几般
　百品荤膻犹恨少　　试将物命算来看
　欲求诸佛修真性　　先向诸缘起善心
　渐觉性明诸境灭　　汝于佛性自然深
　吾今赐汝诸法物　　汝持此物断邪魔
　邪灭魔除当见性　　自然功德满恒河

　　第十三因揭陀尊者

　性与心符邪不入　　志将道合识皆明
　六尘五欲咸相离　　证果菩提自此成
　一壶甘露灌心田　　业火成灰顿豁然
　忽向净中逢本性　　相将飞上率陀天
　不杀不盗不行邪　　身之三善福之涯
　心源澄澈诸根净　　岂在寻山与出家
　彼以害汝汝须报　　一往一来事有因
　汝若静心能不动　　彼全罪业汝全真
　普施善利救群生　　广大慈悲一等平
　布施周圆无住相　　至哉菩萨道常行
　汝贪名利事无根　　梦幻驱驱有限身
　不解抽头求出路　　空耽罪业作埃尘
　赐汝法水灭业火　　赐汝法雨生善根
　火灭善生心境净　　使汝法身见世尊

　　第十四伐那婆斯尊者

　去尽尘埃洗尽瑕　　皎如明月照天涯
　诸邪不动无形相　　此去如来路不遐
　摩诃般若波罗蜜　　理性理心为第一
　无住无去亦无来　　三世诸佛自此出
　未来之事思难及　　已往之事不足道
　秪据眼前为见在　　自然烦恼不相随
　杀生欠负两般事　　罪业之中第一深
　施惠放生还却债　　可于三恶免漂沈
　勿舍小善而不作　　积之自与福为强
　莫将小恶为无事　　小恶增来作大殃
　修得人天道果成　　天华天乐自来迎
　迎皈兜率陀天上　　弥勒当来说上生
　赐汝法灯破诸暗　　赐汝法镜照诸罪
　暗消罪灭豁然明　　使汝法身常自在

　　第十五阿氏多尊者

　万行周通能觉性　　驱除烦恼更勤修
　七生七死方成道　　初等陀洹入圣流
　前念未悟成罪业　　后念善悟诸罪灭
　今念念念在空空　　皎然智慧如明月
　万缘善果无如孝　　罪业之中不孝深
　若向此中明善恶　　自然暗合觉皇心
　渐逢燕雀并龟鳖　　莫惜资金买放之
　偿却今生餐过死　　免教冤债暗相随
　坚持行戒除诸恶　　身在家中心是僧
　何必出家方见道　　中心了了悟三乘
　自然音乐乐无涯　　七宝楼台丽日霞
　上妙众香常不散　　缤纷云里雨天华
　赐汝法刀断烦恼　　赐汝法钥开囚锁
　烦恼不生枷杻解　　使汝法身成证果

　　第十六注荼半托迦尊者

　功行将成尚往还　　一生天上一人间
　方能证得阿罗位　　此号陀含度上关
　多将布施为功德　　见性为功德是平
　外事善因为住相　　此名福德甚分明
　万事因缘有对持　　死生荣辱分皆知
　心田自广无忧恼　　汤火兵刀不畏之
　己欲万端求利路　　暗施机阱陷他人
　汝看此等称能者　　果报何人到子孙
　心不离家身出家　　不除诸恶挂袈裟
　此般罪障恒河等　　三恶涂中莫怨嗟
　种种善缘深譬喻　　广施言教破迷昏
　众生谛听咸皈信　　的的如来不妄言
　赐汝法锄去恶根　　赐汝法田长善苗
　恶尽善成功德就　　使汝法身自逍遥

　　如是十六大阿罗汉为摩拏罗多颂佛因果识见悟本成佛大法既毕复言吾等所颂者皆世尊金口叮咛开悟众圣令得证果成佛之言吾今记而颂之垂缘后觉汝当以因果识见颂为名吾复为世间众生背善向恶多所迷着吾垂此真颂当于末劫流在人间汝等恭敬奉持度脱众生令免离生死之苦广为说言警悟后学俾诸善识见此妙言咸得证果时摩拏罗多闻是十六国大阿罗汉教颂觉悟顿释迷着心性了了恭敬奉信久久作礼而退。

　　十六大阿罗汉因果识见颂卷终

　　No. 207-B 十六大阿罗汉圣迹附(详于法住记)

　　梵语阿罗汉华言无学谓其生死已尽无法可学又云无生谓其断见思惑尽无复三界受生又云应供谓其应受人天供养又云杀贼谓其能杀烦恼之贼以其皆具三明六通无量功德故称为大此阿罗汉承佛敕故以神通力延自寿量住于世间守护正法至今犹未入灭若遇世间设大施无遮会时即同诸眷属蔽隐圣仪同于凡流密受供养令施者得胜果报饶益有情是为十六大阿罗汉也(三明者天眼明宿命明漏尽明也六通者天眼通天耳通宿命通他心通神足通漏尽通也)。一者宾度罗䟦啰惰尊者梵语宾度罗华言不动字也梵语䟦啰惰阇华言捷疾姓也此尊者与千阿罗汉多分住在西瞿耶尼洲(梵语瞿耶尼华言牛货)。二迦诺迦伐蹉尊者梵语迦诺迦伐蹉(无翻)此尊者与五百阿罗汉多分住在北方迦湿弥罗国。三迦诺迦䟦厘惰阇尊者梵语迦诺迦䟦厘惰阇(无翻)此尊者与六百阿罗汉多分住在东胜身洲。四苏频陀尊者梵语苏频陀(无翻)此尊者与七百阿罗汉多分住在北俱卢洲。五诺讵罗尊者梵语诺讵罗华言鼠狼山此尊者与八百阿罗汉多分住在南赡部洲(梵语赡部亦云阎浮提华言胜金洲)。六䟦陀罗尊者梵语䟦陀罗华言好贤此尊者与九百阿罗汉多分住在耽没罗洲。七迦哩迦尊者梵语迦哩迦(无翻)此尊者与千阿罗汉多分住在僧伽荼洲。八伐阇罗弗多罗尊者梵语伐阇罗弗多罗(无翻)此尊者与一千一百阿罗汉多分住在钵剌拏洲。九戍博迦尊者梵语戍博迦(无翻)此尊者与九百阿罗汉多分住在香醉山中。十半托迦尊者梵语半托迦(无翻)此尊者与一千三百阿罗汉多分住在三十三天(三十三天即忉利天也)。十一啰怙罗尊者梵语罗怙罗华言执日此尊者与一千一百阿罗汉多分住在毕利飏瞿洲。十二那伽犀那尊者梵语那伽犀那(无翻)此尊者与一千二百阿罗汉多分住在半度波山。十三因揭陀尊者梵语因揭陀(无翻)此尊者与一千三百阿罗汉多分住在广胁山中。十四伐那婆斯尊者梵语伐那婆斯(无翻)此尊者与一千四百阿罗汉多分住在可住山中。十五阿氏多尊者梵语阿氏多(无翻)此尊者与一千五百阿罗汉多分住在鹫峰山中。十六注荼半托迦尊者梵语注荼半托迦(无翻)此尊者与一千六百阿罗汉多分住在持轴山中。
