卍新纂续藏经第 02 册 No. 0192 佛说如意虚空藏菩萨陀罗尼经


　　No. 192

　　佛说如意虚空藏菩萨陀罗尼经

　　菩提留支三藏奉　诏译

　　如是我闻一时佛住佉翅山欲说无怖畏陀罗尼故与无量菩萨摩诃萨俱其名曰弥勒菩萨普贤菩萨文殊师利菩萨药王菩萨观世音菩萨大势至菩萨梵顶菩萨那罗延菩萨乃至福智菩萨等皆是灌顶大法王子又与诸大声闻僧俱其名曰须菩提乃至阿难等皆是大阿罗汉又与无量梵王无量天子护世四王天众一切人非人乃至无量男女皆俱。

　　尔时世尊于大众前从面门放和光照十方世界日月星宿光皆悉不现大地六种震动从天雨一切宝华遍下一切天宫殿一切江河海神宫龙宫诸尊神宫皆悉震动不安大众皆作未曾有想来至此会。

　　尔时十方菩萨摩诃萨诸声闻四众来至此会从是西方有佛土名曰一切香集世界其土有佛名曰胜华敷藏如来十号具足时有一菩萨名曰虚空藏菩萨从众中起问如来言有何因缘现此瑞佛告虚空藏菩萨言善哉善哉汝知时问此事从是东方过八十万亿恒河沙世界有一佛土名曰娑婆世界其国众生成就五浊三世诸佛为教化难十地菩萨为教化难况下位菩萨更永不能利益但其土有佛名曰释迦牟尼佛今在佉翅山一切菩萨摩诃萨诸大声闻诸人天等前现此瑞汝往可供养释迦牟尼佛复为其国众生说法度生死之海令致涅槃之岸时虚空藏菩萨闻佛语已欢喜踊跃与八十亿菩萨摩诃萨共上声白佛言善哉善哉我等承佛威神力往诣彼世界供养释迦牟尼佛为其国众生说无怖畏陀罗尼尔时如来言汝名号能满诸愿大悲虚空藏菩萨故可往其国犹可往其国尔时世尊即申右手指西方而作此言如意宝珠现是在西方世界名曰一切香集有佛号曰智藏如来有第一菩萨名曰虚空藏菩萨往来此土欲度诸众生故犹往来是现种种形现种种身形现佛身形现菩萨身形现辟支佛形现声闻身形现梵王身形现帝释身形现自在天身形现大自在天身形现天大将军身形现毗沙门身形现小王身形现长者身形现居士身形现宰官身形现婆罗门身形现比丘比丘尼等身形现妇女身形现童男童女形现天龙等形现执金刚神形现道心形现恶人形现和光形现诸佛非异形现为好子形现为好师异形现为人一子形现鸟畜形现药树王形现如意珠王形现重病人形现无病人形现明星形如是现三十五佛形随诸众生游诸国土度脱一切众生是故汝等应当一心供养虚空藏菩萨是菩萨于怖畏急难之中能施无畏是故此菩萨名虚空藏八万大士中是菩萨为第一八十亿菩萨中为主诸众生不知法性故是菩萨在不知但明星出时别上声可作礼礼毕即所求得圆满况诵持书写人弥疾得福智。

　　尔时虚空藏菩萨白佛言二世尊许我说许我说汝早可说汝早可说时虚空藏菩萨悦即说咒曰。

　　曩谟(一)阿迦(去)舍(舒可反)(二)揭(鱼羯反)婆(去)(引)耶(余可反)(三)唵(四)阿利(五)迦(入)摩利(六)慕利(七)娑婆呵

　　尔时虚空藏菩萨说此咒已时大地六种震动天魔外道弥不安诸菩萨作重想时佛告虚空藏菩萨言汝三世诸佛母汝大良福田汝一切众生不请师汝无病师汝随一切众生愿故名能满诸愿大慈大悲虚空藏菩萨故满一切众生愿如疾风染身若谤持者过谤三世诸佛罪况持此经者谤持此经人坐高座莫见下事坐高座者得坐刀山顶报此罪报我即说不可尽但为令护持此经者故与我共说偈曰。

　我遣于八万大士　　同八十亿菩萨等
　常当令护持者等　　我遣于十罗刹女
　十二神将护法等　　常当令护持者等
　我遣梵王帝释天　　毗沙门二十八部
　常当令护持者等　　我遣于恶神善神
　乃至不可说诸神　　常当令护持者等
　我遣金刚密迹神　　八大龙王三光天
　常当令护持者等

　　二世尊说此偈毕时虚空藏菩萨言是二世尊我赞善已吾倍弥合掌八万大士八十亿菩萨同音白佛言我等为未来恶世一切众生故说所求圆满犹说犹说时本土世尊言末法众生持此陀罗尼者定知是人持三世诸佛名亦世尊言持此陀罗尼者当知过持三世诸佛名何者不可说尽诸佛出世不可说尽况本土如来及我虽说不可穷尽。

　　尔时福智菩萨告梵顶菩萨言四菩萨外汝为主汝能听不称我名菩萨迳无量劫不尽名菩萨闻我名见我体菩萨则与佛如来等无差别故可称我名若人欲被众人爱敬者持此咒日满三十五遍明施灵验若不施者菩提之因永断我不成正觉若人在病莚无问人无与药人饿死时持此咒者出行向得病灭不得者我誓不成正觉若人被口不犯罪俄被切王难若持此咒者相向过遁不赦者我誓不成正觉若但不净女人持此咒三七日乃至七七日内至心称念得转女身若不得者我誓不成正觉但持此咒者思来所为界若其内虽有色有情师子不相随意者我誓不成正觉若持者相问无智人此经随不教者永断三世诸佛种子若持者三七日乃至七七日内欲悉地成就者以正五九月内可满此咒算满一百万遍毕无胜利者我誓不成正觉若持此咒者堕三恶道者我共随往三恶道但为不信之者为因令至菩提虽鸟畜闻此经者即得免患忧。

　　尔时虚空藏菩萨白佛言是经名何可号何佛言此经名如意虚空藏经亦名能满诸愿大悲亦名福智圆满亦名悉地成就亦名如意满足亦名平等一切亦名护国郡家亦名天地明镜亦名无病延命亦名不思议誓愿亦名自在圆满如意亦名随愿如意亦名法界自在心亦名依诵得法忍亦名依经得自在心如是如是此经种种异名不可说尽是菩萨乘如如法性超诸菩萨故号名虚空藏是菩萨善能明星出时五体投地可礼敬是菩萨身长二十五由旬现真实大身时同虚空胜余菩萨故号虚空藏汝于众中独处恶处此咒日内持三十五遍者所求取后日内不圆满者我永菩提因不成若虽女犯者持此咒者死时得菩提如疾风吹云此菩萨天冠有三十五佛谓言释迦牟尼佛金刚不坏身佛宝光佛龙尊王佛精进军佛精进喜佛宝炎佛宝月光佛现无畏佛宝月佛无垢佛离垢佛勇施佛清净佛清净施佛婆留那佛水天佛坚德佛旃檀德佛无量光佛光德佛无量菊光佛那罗延佛功德华佛莲华光智佛智功德佛念功德佛善名称功德佛红炎王佛大战胜王佛善游步佛周匝庄严功德佛财功德佛宝华游步佛宝莲华善住沙罗树王功德佛是则虚空藏菩萨未来成佛记莂亦是菩萨可号如来在三十五佛复礼虚空藏菩萨者礼三世十方诸佛。

　　尔时诸菩萨等大阿罗汉比丘比丘尼等合掌弥得无生忍大陀罗尼毕欢喜作礼而去。

　　佛说如意虚空藏菩萨陀罗尼经

　　势州朝熊岳

　　胜峰山金刚证禅寺藏板

　　安永五丙申年十一月
