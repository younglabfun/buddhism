卍新纂续藏经第 02 册 No. 0206 马鸣菩萨成就悉地念诵


　　No. 206

　　马鸣菩萨成就悉地念诵一卷(吉备大臣持来)

　　大兴善寺三藏沙门大广智不空奉　诏译

　　尔时菩萨白佛言我有大神力极秘密陀罗尼为度脱当来末法杂染世界众生欲说是神咒佛听许尔时佛世尊赞菩萨言善哉善哉汝诸佛听许诸菩萨诸天皆悉以随喜速疾可说即菩萨从座而起合掌低头踊跃欢喜右绕佛三币退坐一面佛前即说大神咒曰。

　　曩莫三曼驮没驮喃迦嚩日罗(二合)缚多曩吽笃𧁢讫哩(二合)婆呵

　　尔时说妙真言已三千大千世界六种震动天雨曼荼罗华地涌出七宝一切众生获得悉地财绵锦绣金宝种如山岳世间甚以为希有若有在家出家善男善女受持是妙真言之中一字及我名一经于耳消灭生生世世极贫穷果报速疾世间出世间荣华乐具满足成就供养三宝及六亲九族乃至一切乞丐给施莫不如意。

　　若欲受持此法先画菩萨像其形六臂又二肾色红莲华白马为座围绕六大使者菩萨画已从师传授真言先锦绣净洁衣服乃至妻子眷属所持财宝用施与师我即欢喜以一切宝施恩以七宝若是誓愿不信为人不可令闻不可说假令受习修道不感应斯妙真言价直无央数佛功德若发信心供养恭敬瑜伽者如佛敬妙句受持之人得大功德如前所说若有国王大臣及诸小国王国土万物枯尽五谷不丰登又蚕子不生锦绣财绵乏少时年中三个月修行是法所谓三月三日五月五日九月九日种种妙华散种种肴膳饮食用供养五谷成就万果丰登国民皆悉天上人中所有乐具满足其坛法量二肘半用牛粪涂种种名香和泥涂贤瓶四角置十方毗底罗香烧不烧是香不成就法所设供具用至其信心不唤菩萨自来至纳受证诚令满足施主所求愿若有信男信女不论净不净日日晨朝时受持妙真言一百八遍并菩萨赞叹七遍称诵不离身体世间诸事报示又官位福寿如意成就。

　　又印相说十指交绞右押左腕相离以印印五处由结印诵真言力故灭除无量罪报厌眉咒咀恶鬼罗刹亡灵魑魅之毒害一切灾难得无量福现世有无量快乐后生往生极乐。

　　子细次第可见又可受习符书大灵验速疾术。

　　一校了

　　奥书有康和天仁大治保延年号蠹损文字不分明故略之。

　　以高山寺藏本写得毕

　　文化甲子七月二十七日　一校了　　慈顺
