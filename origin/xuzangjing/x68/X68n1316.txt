卍新纂续藏经第 68 册 No. 1316 古尊宿语要目录


　　No. 1316

　　福州鼓山寺古尊宿语要全部目录卷一南泉愿(藏古卷十二)投子同(藏古卷三十六)睦州踪(藏古卷六)赵州谂(藏古卷十三及卷十四)卷二南院颙(藏古卷七)首山念(藏古卷八)叶县省(藏古卷廿三)神鼎諲(藏古卷廿四)三交嵩(藏古卷十)石门聪(藏古卷八)卷三法华举(藏古卷廿六)大愚芝(藏古卷廿五)云峰悦(藏古卷四十)杨岐会(藏古卷十九)道吾真(藏古卷十九)卷四大隋真(藏古卷三十五)子湖踪(藏古卷十二)国师晏(藏古卷三十七)洞山初(藏古卷三十八)智门祚(藏古卷三十九)

　　右总二十家　如云卧纪谈物初剩语。并云。赜藏主所搜二十二家(止此)。然则此本少二(总序亦云二十二家)。

　　古刊(每半面十二行。每行廿字或廿一二三四字不齐)第一卷(总九十二丈)第二卷(总九十丈)第三卷(总九十四丈)第四卷(总九十一丈)总三百六十七张。

　　云卧纪谈上(十一丈)曰。福州鼓山。于绍兴之初。刊行古尊宿语录。二十有二。洪之翠岩芝禅师者。其一焉。

　　物祖誊语十三(十九丈)。重刊古尊宿语录序曰。有赜藏主者。旁搜广采。仅得南泉而下二十二家示众机语。厥后又得云门真净佛眼三家。总曰古尊宿语。非止乎此也。据其所搜采而言尔。

　　赜藏主刊行古尊宿语录二十二家。有补于宗门多矣。惜不略叙其始末。为阙典。就中惟大隋赵州有行状。　枢使懒窝大居士沈公。来殿是邦。权衡此道。一见谓住鼓山(德最)曰。虽传灯广灯续灯僧宝传具载。而衲子未暇检阅。卒读则惘然不知宜。撮其大概。标于卷首(德最)。谨略具其始终出处。有不载者。则阙焉。学者一览。便见是亦一助也。淳熙戊戌腊月望日。

　　福州鼓山寺古尊宿语要全部目录卷一南泉愿投子同睦州踪赵州谂卷二南院颙首山念叶县省神鼎諲三交嵩石门聪卷三法华举大愚芝云峰悦杨岐会道吾真卷四大隋真子湖踪国师晏洞山初智门祚

　　已上四䇿。共二十家。系赜藏主刊。在藏司印行。天字共一十四家地字共一十六家日字共一十一家(内扬岐一家重出)月字共一十五家星字共一十五家辰字共一十家

　　已上六䇿。总八十家。系嘉熙戊戌岁续刊。在　蒙堂印行。逐䇿各有目录。具载
尊宿名字。伏幸
众悉。

　　No. 1316-A 重刻赵州祖师语录序

　　闻夫破家散宅于十八上。而善舞太阿。纵宾夺主于贤圣前。而逢场作戏。一物不将来。便教放下着。不起一念时。向道须弥山。每拈一茎草。而唤作丈六金身。口惟一个齿。而尽知世间滋味。镇州萝卜。诸方谩云即是师承。青州布衫。学者休向言中取的。一个老实头。杀活临机。顿超他动棒用喝。三寸绵软舌。纵横自在。何尝用怪语奇言。其犹水上按葫芦。垂手东捺西捺。室中悬宝镜。任教凡来圣来。拈提向上宗乘。念佛则漱口三日。善解拖泥带水。随而问随答有无。南泉真子。马祖的孙。其惟此老一人而已矣。其垂迹也。滕蚐入口。而糠食自安。转现报也。明珠出海。而二王供养。如此则宁非先佛示现利生者哉。惜其语录不能尽传。学者仅获一帙。真如尝鼎一脔饮海一滴者矣。柰旧刻岁久。字迹馍糊。吾徒明声。发心重刻。诏示后来。真报祖师之恩。深惬老朽之意。因佳其志。𦕅缀数言。其会机大用。非予劣智能解。造渊洞微。自有通方作者。

　　传曹洞正宗第二十七代云门显圣寺住持散木圆澄撰

　　南院和尚

　　亦云宝应。名慧颙。乡贯姓氏受业不载。得法于兴化奖和尚。临济第三世。后唐庄宗明宗时人。

　　首山和尚

　　名省念。莱州人。姓狄氏。南禅院受业。得法于风穴昭和尚。寿六十八。临济第五世。　本朝太宗淳化中示寂。

　　叶县和尚

　　名归省。冀州人。姓贾氏。易州保寿院受业。得法于首山念和尚。临济第六世。　本朝太宗真宗时人。

　　神鼎和尚

　　名洪諲。襄州人。姓氏受业不载。得法于首山念和尚。年八十余。临济第六世。与叶县同时。

　　承天和尚

　　名智嵩。亦云三交嵩。亦云唐明嵩。亦云铁佛嵩。三交即承天也。乡贯姓氏受业不载。得法于首山念和尚。临济第六世。与叶县同时。

　　石门和尚

　　亦住谷隐。号慈照。名蕴聪。南海人。姓张氏。受业不载。得法于首山念和尚。寿六十八。临济第六世。　本朝仁宗天圣中示寂。

　　法华和尚

　　名齐举(一本名全举)。乡贯姓氏受业不载。得法于汾阳昭和尚。年七十余。临济第七世。　本朝真宗仁宗时人。

　　大愚和尚

　　名守芝。太原人。姓王氏。潞州承天寺受业。得法于汾阳昭和尚。临济第七世。　仁宗嘉祐中示寂。

　　云峰和尚

　　名文悦。南昌人。姓徐氏。龙兴寺受业。得法于大愚芝和尚。寿六十六。腊五十九。临济第八世。嘉祐中示寂。

　　云峰悦禅师语录序

　　无为　杨杰　撰

　　祖师门下。正令全提。坐断十方。壁立千仞。摩竭掩室。已涉尘劳。净名杜辞。自彰瑕谪。别传一句。盗贼破家。不失本宗。狐狸恋窟。西山谷口。南岳峰前。有大沙门。曾行是令。丛林学者。辐凑景从。报缘将终。辞众坐逝。舍利充溢。激射宝龛。末后度人。不可胜数。后三十年。黄梅齐晓山主。求无为子序其录云。禅师讳文悦。钟陵人也。

　　杨岐和尚

　　名文会。袁州人。姓冷氏。筠州九峰院受业。得法于石霜圆和尚。临济第八世。　仁宗庆历中。住云盖。

　　道吾和尚

　　名悟真。乡贯姓氏受业不载。得法于石霜圆和尚。临济第八世。　仁宗时人。

　　大隋和尚

　　已有行状　马祖第四世。

　　衢州子湖山定业禅院第一代神力禅师语录序

　　第三代住持传法赐紫　慧觉　撰

　　昔神力禅师。讳利踪。有奇行。蔼然丛林。自唐迨今。仅于三百载。所居法席。废来久矣。所示徒语言。亦无闻于世。其所传者。惟犬话耳。余自元丰三年来。主是席。遂探讨其语。未之得也。一旦往大云置师院。乃获一小䇿。开览玩味。见其言直其理深。若醍醐之一滴。能散其六斛之驴乳。真南泉之的嗣也。文字讹舛固多。余遂逐一看详。改正镂板。传于世。不独显当时之盛事。贵有益于来者。时元丰六年癸亥岁五月十有二日序。

　　赞神力禅师

　　住持传法赐紫(慧觉)撰

　　钦哉神力。真善知识。不住有无。宁拘顺逆。入门看犬。思量痛惜。上山见路。不妨径直。三截取人。一言最的。左右转时。湍流峻激。东西往来。庭趋愕立。清风千古振丛林。万里无云轰霹雳。

　　洞山和尚

　　名守初。凤翔人。姓傅氏。渭州崆峒山受业。得法于云门偃和尚。寿八十一。腊六十五。　本朝太宗淳化中示寂。

　　智门和尚

　　名光祚。乡贯姓氏受业不载。得法于香林远和尚。云门第三世。　真宗时人。

　　
