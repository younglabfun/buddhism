卍新纂续藏经第 68 册 No. 1319 御选语录


　　No. 1319-A 御制总序

　　如来正法眼藏。教外别传。实有透三关之理。是真语者．是实语者．不妄语者．不诳语者。有志于道之人。则须勤参力究。由一而三。步步皆有着落。非可颟顸函胡。自欺欺人。朕既深明此事。不惜话堕。逐一指明。　夫学人初登解脱之门。乍释业系之苦。觉山河大地。十方虚空并皆消殒。不为从上古锥舌头之所瞒。识得现在七尺之躯不过地水火风。自然彻底清净。不挂一丝。是则名为初步破参。前后际断者。破本参后。乃知山者山。河者河。大地者大地。十方虚空者十方虚空。地水火风者地水火属。乃至无明者无明。烦恼者烦恼。色声香味触法者色声香味触法。尽是本分。皆是菩提。无一物非我身。无一物是我己。境智融通。色空无碍。获大自在。常住不动。是则名为透重关。名为大死大活者。　透重关后。家舍即在途中。途中不离家舍。明头也合。暗头也合。寂即是照。照即是寂。行斯住斯。体斯用斯。空斯有斯。古斯今斯。无生故长生。无灭故不灭。如斯惺惺行履。无明执着自然消落。方能踏末后一关。虽云透三关。而实无透者。不过如来如是。我亦如是。从兹方修无修。证无证。妙觉普明。圆照法界。一为无量。无量为一。大中现小。小中现大。坐微尘里转大法轮。于一毫端现宝王刹。救拔众生。利用无尽。佛佛祖祖皆为此一大事因缘出现于世。达摩西来。历代授受。古德传灯。无尽光中。大圆镜里。日往月来。以至于今。　虽然广大法门。圣凡并托。华严香海。细钜同归。得骨得髓者固多。如麻如粟者何限。去圣遥远。魔外益繁。不达佛心。妄参祖席。金山泥封。慧日云蔽。约其讹谬。亦有三端。其上者。才见根尘互引。法界相生。意识纷飞。无非幻妄。顿生欢喜。谓是真常。休去歇去。以空为空。不知性海无边。化城无住。果能见性。当下无心。心既见空。即未见性。于是形同槁木。心等死灰。万有到前。一空不敌。纵能立亡坐脱。仍是业识精魂。况乃固执断见。必至变作狂华。谓因果之皆空。恣猖狂而不返。岂非一妄在心。恒沙生灭。能不造生死业。断菩提根。　又其下者。见得个昭昭灵灵。便谓是无位真人。面门出入。扬眉瞬目。竖指擎拳。作识神之活计。张日下之孤灯。宝鱼目为明珠。觅栴檀于粪土。噙着铁丸。口称玉液。到得腊尽机除时。方知依旧是个茫茫无据。　又其下者。从经教语录中挂取葛藤。从诸方举扬处拾人涕唾。发狂乱之知见。翳于自心。立幻化之色声作为实法。向真如境上鼓动心机。于无脱法中自生系缚。魔形难掩。遁归圆相之中。解路莫通。躲向藤条之下。情尘积滞。识浪奔催。瞒己瞒人。欺心欺佛。全是为名为利。却来说妙说元。盲驴牵盲驴。沿磨盘而绕转。痴梦证痴梦。拈漆桶为瓣香。是则循觉路而扑火轮。能不由善因而招恶果。如是三者。实繁有徒。宗旨不明。沉沦浩劫矣。　朕膺元后父母之任。并非开堂秉拂之人。欲期民物之安。惟循周孔之辙。所以御极以来。十年未谈禅宗。但念人天慧命。佛祖别传。𢬵双眉拖地以悟众生。留无上金丹以起枯朽。岂得任彼邪魔瞎其正眼。鼓诸涂毒。灭尽妙心。朕实有不得不言。不忍不言者。近于几暇。辨味淄渑。随意所如。阅从上古锥语录中。择提持向上直指真宗者。并撷其至言。手为删辑。曰僧肇．曰永嘉．曰寒山．曰拾得．曰沩山．曰仰山．曰赵州．曰永明．曰云门．曰雪窦．曰圆悟．曰玉林。十二禅师。藏外之书。曰紫阳真人。乃不数月之功。编次成集者。其他披览未周。即采掇未及。非曰此外无可取也。是数大善知识。实皆穷微洞本。究旨通宗。深契摩诘不二之门。曹溪一味之旨。能使未见者得无见之妙见。未闻者入不闻之妙闻。未知者彻无知之正知。未解者成无解之大解。此是人天眼目。无上宗乘。　至于净土法门。虽与禅宗似无交涉。但念佛何碍参禅。果其深达性海之禅人。净业正可以兼修。于焉随喜真如。圆证妙果。云栖莲池大师。梵行清净。乃曾参悟有得者。阅其云栖法汇一书。见论虽未及数善知识之洞彻。然非不具正知正见。如著相执有者之可比拟。亦采其要语别为一卷。以附于后。兼此净土一门。使未了证者。建菩提道场。已了证者。为妙觉果海途路之助。爰为总序。弁于篇端。刊示来今。嘉惠后学。庶几因指见月。得鱼忘筌。破外道之昏蒙。夺小乘之戋弇。朕有厚望焉。

　　雍正癸丑四月朔日

　　御选语录总目第一册卷一大智圆正圣僧肇法师(卍𠬧肇论与宝藏论)卷二洞明妙智永嘉觉禅师(卍𠬧永嘉集与证道歌)卷三妙觉普度和圣寒山大士(卍𠬧诗集)圆觉慈度合圣拾得大士(卍𠬧诗集)第二册卷四灵觉大圆沩山祐禅师(卍𠬧语要)真证通智仰山寂禅师(卍𠬧语要)卷五圆证直指真际赵州谂禅师(卍𠬧语要)卷六慈云匡真弘明云门偃禅师(卍𠬧语要)第三册卷七妙圆正修智觉永明寿禅师(卍𠬧唯心诀宗镜录序万善同归集与心赋)第四册卷八大慈圆通禅仙紫阳真人(卍𠬧真悟篇外集)卷九正智明觉雪窦显禅师(卍𠬧语要)第五册卷十明宗真觉圆悟勤禅师(卍𠬧语要)第六册卷十一大觉普济能仁玉琳琇国师(卍𠬧语要)明道正觉䒢溪森禅师(卍𠬧语要)第七册卷十二和硕雍亲王圆明居士(卍𠬧语录)上谕二道(附刻)圆明百问第八册卷十三　(外集)云栖莲池大师第九册卷十四　(前集上)历代禅师第十册卷十五　(前集下)历代禅师第十一册卷十六　(后集上)历代禅师第十二册卷十七　(后集中)历代禅师第十三册卷十八　(后集下)历代禅师第十四册卷十九当今法会(附刻)

　　No. 1319

　　御选语录

　　御制序

　　汉明帝时。佛法始入中国。盛于晋宋间。远公其殊胜者也。向传泥洹宗旨。由远公而始闻于此土。然观莲社高贤传中所载远公之语。远公固非洞明泥洹宗旨者。徒闻其说耳。僧肇与远公同时。晋有远公。秦有僧肇。言净土者。推远公。言讲经者。推僧肇。宗徒皆视为小乘。谓是菩提达摩以前时人。震旦未闻教外别传之旨。不得入祖席焉。朕阅肇法师所作般若无知．涅槃无名．空有不迁．形山秘宝诸论。非深明宗旨。何能了了如斯。以此讲经。正是不立文字。诸佛慧命。奚隔封疆。有何今古。岂得谓菩提达摩未来以前。震旦无宗旨哉。故删辑其要文。序而刊行之。学者勿于长江一苇。[葸-十+夕]岭只履边。目起狂华。则知菩提达摩见梁武时。无所从来。遇宋云时。亦无所去也。

　　雍正十一年癸丑四月望日

　　御选大智圆正圣僧肇法师论

　　肇论序

　　慧达率愚。序长安释僧肇法师所作宗本．不迁等四论。曰。有美若人。超语兼默。标本则句句深达佛心。明末则言言备通众教。达猥生天幸。逢此正音。每至披寻。不胜手舞。誓愿生生尽命弘述。

　　夫神道不形。心敏难绘。聊寄一序。请俟来哲。盖大分深义。厥号本无。故建言宗旨。标乎实相。开空法道。莫逾真俗。所以次释二谛。显佛教门。但圆正之因。无尚般若。至极之果。唯有涅槃。故末启重元。明众圣之所宅。虽以性空拟本。无本可称。语本绝言。非心行处。然则不迁当俗。俗则不生。不真为真。真但名说。若能崇兹一道。无言二谛。斯则静照之功着。故般若无知。无名之德兴。而涅槃不称。余谓此说周圆。罄佛渊海。浩博无涯。穷法体相。洪论第一。肇公其人矣。

　　传灯录载。僧肇在姚秦问大辟。师乞七日假。着宝藏论毕。临刑时说偈曰。四大元无主。五阴本来空。将头临白刃。犹似斩春风。然此偈非肇所作也。肇为鸠摩罗什高弟。秦王姚兴命入逍遥园。助什详定经论。尊礼有加。十六国春秋．僧肇传云。以姚秦弘始十六年卒于长安。时晋义熙十年也。况典刑之人岂有给假著论之理。则肇法师之以吉祥灭度。信矣。事既子虚。偈非师作。盖讹传焉。
卍新纂续藏经第 68 册 No. 1319 御选语录


　　御制序

　　古人遇时节因缘。每云言下大悟。夫言下大悟。悟不在言也。韩庐逐块。乃于言中求悟。梦到驴年。是为执指求月者。黄梅．曹溪密室夜分传衣授受。究何曾道一字耶。迨后黄梅送曹溪至九江驿边。两人共语。曹溪云。只合自性自度。黄梅云。如是。如是。

　　夫既自性自度。则黄梅何授。曹溪何受乎。虽然。此正黄梅所授。曹溪所受也。永嘉之于曹溪。更可分明举似天下后世。夫永嘉参承。止一宿耳。故谓之一宿觉。今观其问答语。永嘉全是逆水之机。毫无顺水之意。然则曹溪何授而永嘉何受乎。不知永嘉正从此得曹溪乳。不可诬也。盖使有一实法与人。而曰法乳。直同马生马。驴生驴耳。若此。魔外别生魔外。又如久竹生青宁。青宁生程。尚安得称慧命哉。

　　永嘉言句。西竺推为东土大乘论。朕披览之。嘉其修悟双圆。乘戒兼妙。自浅之深。浅深一致。实惟宗徒指南。爰加删订。刊示十方丛林焉。

　　雍正十一年癸丑四月望日

　　御选洞明妙智永嘉觉禅师语录

　　师。永嘉人也。姓戴氏。丱岁出家。遍探三藏。精天台止观圆妙法门。于四威仪中。常冥禅观。后因左溪朗禅师激励。与东阳䇿禅师同诣曹溪。　初到。振锡𢹂瓶。绕祖三匝。祖曰。夫沙门者。具三千威仪。八万细行。大德自何方而来。生大我慢。　师曰。生死事大。无常迅速。　祖曰。何以体取无生。了无速乎。　曰。体即无生。了本无速。　祖云。如是。如是。　于时。大众无不愕然。师方具威仪参礼。须臾告辞。祖曰。返太速乎。　师曰。本自非动。岂有速耶。　祖曰。谁知非动。　曰。仁者自生分别。　祖曰。汝甚得无生之意。　曰。无生岂有意耶。　祖曰。无意谁当分别。　曰。分别亦非意。　祖叹曰。善哉。善哉。少留一宿。时谓一宿觉矣。　回住温江。学者辐辏。号真觉大师。着禅宗悟修圆旨。自浅之深。庆州刺史魏静缉而成篇。目为永嘉集。
卍新纂续藏经第 68 册 No. 1319 御选语录


　　御制序

　　寒山诗三百余首。拾得诗五十余首。唐闾邱太守写自寒岩。流传阎浮提界。读者或以为俗语。或以为韵语。或以为教语。或以为禅语。如摩尼珠。体非一色。处处皆圆。随人目之所见。朕以为非俗非韵。非教非禅。真乃古佛直心直语也。永明云。修习空花万行。宴坐水月道场。降伏镜里魔军。大作梦中佛事。如二大士者。其庶几乎正信调直。不离和尚因缘。圆满光华。周遍大千世界。不萌枝上。金凤翱翔。无影树边。玉象围绕。性空行实。性实行空。妄有真无。妄无真有。有空无实。念念不留。有实无空。如如不动。是以直心直语。如是如是。学者狐疑净尽。圆证真如。亦能有无一体。性行一贯。乃可与读二大士之诗。否则随文生解。总无交涉也。删而录之。以贻后世。寒山子云。有子期。辨此音。是为序。

　　雍正十一年癸丑五月朔日
卍新纂续藏经第 68 册 No. 1319 御选语录


　　御制序

　　夫佛祖代代相承。称为父子。虽曰假世间之名教。表出世之真传。然大死大活。而慧命斯续。视属毛离里而四大和合者。一为生身。一为无生身。同是实际。本非引喻也。永明云。须臾即俗归真。莫畴兹旨。顷刻从凡入圣。难报斯恩。

　　夫㧞火宅而登清凉之山。开迷云而入光明之海。回视头刺胶盆。身同茧缚之时。正所谓如人饮水。冷暖自知。岂有不念皮肉骨髓所由来者乎。莫非父子也。而其中父子济美。以沩仰为最。当日提唱一声。啐啄一时。同禀法王之正令。共现琉璃之金身。一堂两琴。鼓宫而宫应。鼓商而商应。一奁两镜。胡来而皆胡。汉来而皆汉。无上妙旨。齐转金轮。一代法门。双标铜柱。

　　盖沩山．仰山之父子。正同寒山．拾得之弟兄。于佛法中。如世间所云家庆人瑞者矣。故合为一编。以为天下后世宗徒劝。是为序。

　　雍正十一年癸丑五月朔日
卍新纂续藏经第 68 册 No. 1319 御选语录


　　御制序

　　夫达摩西来。九年面壁。无多言句。而能直指人心。见性成佛。首开震旦之宗风。后人演唱提持。照用权实。鸣涂毒鼓。挥太阿锋于言象不该之表。形名未兆之先。机如电掣雷奔。谭似河流海注。青莲花纷飘舌本。大师子吼断十方。穿透百千诸佛耳根。𨁝跳三十三天空外。究其所归。不过铺荆列棘。遍地生枝。甘草黄连。自心甘苦耳。然则自利利他。固不在于多言欤。

　　赵州谂禅师。圆证无生法忍。以本分事接人。龙门之桐。高百尺而无枝。朕阅其言句。真所谓皮肤剥落尽。独见一真实者。诚达摩之所护念。狮乳一滴。足迸散千斛驴乳。但禅师垂示。如五色珠。若小知浅见。会于言表。则辜负古佛之慈悲。落草之婆心也。

　　观师信手拈来。信口说出。皆令十方智者一时直入如来地。可谓壁立万仞。月印千江。如赵州之接人。诚为直指人心。见性成佛之古佛云。爰录其精粹者著于篇。以示后学。俾知真宗轨范。如是如是尔。

　　雍正十一年癸丑五月望日
卍新纂续藏经第 68 册 No. 1319 御选语录


　　御制序

　　顾着曰鉴。拟问即咦。扬眉眨眼。败阙如斯。又道古来老宿为慈悲之故。有落草之谈。如是鉴咦。落草也未。大慈大悲。那顾丧身失命。祇这注破。即今早已落草了也。佛印元曰。云门说法如云雨。绝不喜人记录。见必骂逐曰。汝口不用。反记吾语。今室中对机录。皆香林明教以纸为衣。随即书之。朕今刊录。删辑云门言句。且道与云门意旨是同是别。云门古德岂畏落草。朕亦大丈夫。岂问与云门是同是别者哉。虽然超情绝解。直指自心。如云门者。实为奇特。垂示后世。云门与朕实是大慈大悲。设使灯笼露柱向前致问。还慈悲个什么。答曰。鉴。进云。落草了也。答曰。咦。

　　雍正十一年癸丑六月朔日
卍新纂续藏经第 68 册 No. 1319 御选语录


　　御制序

　　宋初杭州永明智觉禅师。平生著述。有宗镜录．唯心诀．心赋．万善同归等集。凡千万言。并在大藏。有流传海外者。朕披阅采录。不胜敬礼喜悦。真所谓明逾晓日。高越太清。如鼓师子弦。众响俱绝。如发摩尼宝。五色生光。信为曹溪后第一人。超出历代大善知识者。特加封妙圆正修智觉禅师。

　　卷中万善同归集一书。禅师自谓略述教海之一尘。普施法界之含识云。自师证明。方知大小齐观。宗教一贯。但学人须必真参。实有所悟。乃可观此书。依教行持。可以普独耀之神光。圆幻有之万行。所为无成之成。不修之修。无碍妙谛。有益圆证。若未能解缚俱空。境智双泯。则必依情起识。执相求诠。则堕铁围之山。转迷真觉之海。禅师云。先明其宗。方能进道。若一向逐末。实有所妨。然则此书未经参悟。不必观读。本禅师之志也。朕既刊其全书。颁示宗徒。又采其至言。附于本集。因恐疑误初学。故又指述于此。

　　雍正十一年癸丑六月望日
卍新纂续藏经第 68 册 No. 1319 御选语录


　　御制序

　　紫阳真人作悟真篇以明元门秘要。复作颂偈等三十二篇。一一从性地演出西来最上一乘之妙旨。自叙云。此无为妙觉之至道也。标为外集。夫外之云者。真人岂以元门为内。而以宗门为外哉。审如是。真人止应专事元教。又何必旁及于宗说。且又何谓此为最上。岂非以其超乎三界。真亦不立。故为悟真之外也欤。

　　真人云。世人根性迷钝。执其有身。恶死悦生。卒难了悟。黄老悲其贪着。乃以修生之术。顺其所欲。渐次导之。观乎斯言。则长生不死。虽经八万劫。究是杨叶止啼。非为了义。信矣。若此事。虽超三界之外。仍不离乎一毛孔之中。特以不自了证。则非人所可代。学者将个无义味语放在八识田中。奋起根本无明。发大疑情。猛利无间。纵丧身失命。亦不放舍。久之久之。人法空。心境寂。能所亡情识尽。并此无义味语一时忘却。当下百杂粉碎。觌体真纯。此从上古德所为。决不相赚者。

　　真人以华池神水温养子珠。会三界于一身之后。能以金丹作无义味语用。忽地翻身一掷。抹过太虚。脱体无依。随处自在。仙俊哉大丈夫也。篇中言句。真证了彻。直指妙圆。即禅门古德中。如此自利利他。不可思议者。犹为希有。如禅师薛道光。皆归依为弟子。不亦宜乎。刊示来今。使学元门者知有真宗。学宗门者知惟此一事实。余二即非真焉。是为序。

　　雍正十一年癸丑七月朔日

　　御选大慈圆通禅仙紫阳真人张平叔语录

　　悟真篇后序

　　切以人之生也。皆缘妄情而有其身。有其身则有患。若其无身。患从何有。夫欲免夫患者。莫若体夫至道。欲体夫至道。莫若明夫本心。故心者。道之体也。道者。心之用也。人能察心观性。则圆明之体自现。无为之用自成。不假施功。顿超彼岸。此非心镜朗然。神珠廓明。则何以使诸相顿离。纤尘不染。心源自在。决定无生者哉。然其明心体道之士。身不能累其性。境不能乱其真。则刀兵乌能伤。虎兕乌能害。巨焚大浸。乌足为虞。

　　达人心若明镜。鉴而不纳。随机应物。和而不唱。故能胜物而无伤也。此所谓无上至真之妙道也。原其道本无名。圣人强名。道本无言。圣人强言尔。然则名言若寂。则时流无以识其体而归其真。是以圣人设教立言以显其道。故道因言而后显。言因道而返忘。柰何此道至妙至微。世人根性迷钝。执其有身。而恶死悦生。故卒难了悟。黄老悲其贪着。乃以修生之术。顺其所欲。渐次导之。以修生之要在金丹。金丹之要在乎神水华池。故道德阴符之教。得以盛行于世矣。盖人悦其生也。然其言隐而理奥。学者虽讽诵其文。皆莫晓其义。若不遇至人。授之口诀。纵揣量百种。终莫能着其功而成其事。岂非学者纷如牛毛。而达者乃如麟角也。

　　余向己酉岁于成都遇师授丹法。当年且生公倾背。自后三传于人。三遭祸患。皆不逾两旬。近方忆师之所戒云。异日有与汝解缰脱锁者。当宜授之。余不许。尔后欲解名籍。而患此道人不知信。遂撰此悟真篇。叙丹药本末。既成。而求学者凑然而来。观其意勤。心不忍秘。乃择而授之。然而所授者。皆非有巨势强力。能持危拯溺。慷慨特达。能仁明道之士。初再罹祸患。心犹未知。竟至于三。乃省前过。故知大丹之法。至简至易。虽愚昧小人。得而行之。则立超圣地。是以天意秘惜。不许轻传于非其人也。而余不遵师语。屡泄天机。以其有身。故每膺谴患。此天之深戒。如此之神且速。敢不恐惧克责。自今以往。当钳口结舌。虽鼎镬居前。刀剑加项。亦无复敢言矣。

　　此悟真篇中所歌咏大丹药物火候。细微之旨。无不备悉。好事者夙有仙骨。观之则智虑自明。可以寻文解义。岂须余区区之口授之矣。如此乃天之所赐。非余之辄传也。如其篇末歌颂。谈见性之法。即上之所谓无为妙觉之道也。然无为之道。齐物为心。虽显秘要。终无过咎。柰何凡夫缘业有厚薄。性根有利钝。纵闻一音。纷成异见。故释迦文殊所演法宝。无非一乘。而听学者随量会解。自然成三乘之差。此后若有根性猛利之士见闻此篇。则知余得达摩六祖最上一乘之妙旨。可因一言而悟万法也。如其习气尚余。则归中小之见。亦非余之咎矣。时元丰改元戊午岁仲夏月戊寅日。张平叔再序。

　　悟真篇外集

　　性地颂

　　一

　　佛性非同异。千灯共一光。增之宁解益。减着且无伤。取舍俱无过。焚漂总不妨。见闻知觉法。无一可猜量。

　　二

　　如来妙体遍河沙。万象森罗无障遮。会得圆通真法眼。始知三界是吾家。

　　三

　　视之不可见其形。及至呼之又却应。莫道此声如谷响。若还无谷有何声。

　　四

　　一物含闻见觉知。盖诸尘境显其机。灵常一物尚非有。四者凭何作所依。

　　五

　　不移一步到西天。端坐诸方在目前。顶后有光犹是幻。云生足下未为仙。

　　六

　　求生本自无生。畏灭何曾暂灭。眼见不如耳见。口说争如鼻说。

　　无罪福

　　终日行不曾行。终日坐不曾坐。修善不成功德。造恶原无罪过。

　　时人若未明心。莫执此言乱做。死后须见阎王。难免镬汤碓磨。

　　三界惟心

　　三界惟心妙理。万物非此非彼。无一物非我心。无一物是我己。

　　见物便见心

　　见物便见心。无物心不现。十方通塞中。真心无不遍。若生知识解。却成颠倒见。睹境能无心。始见菩提面。

　　圆通

　　见了真空空不空。圆明何处不圆通。根尘心法都无物。妙用方知与物同。

　　随他

　　万物纵横在目前。看他动静任他权。圆明定慧终无染。似水生莲莲自莲。

　　宝月

　　一轮明月当虚空。万国清光无障碍。收之不聚拨不开。前之不进后不退。

　　彼非远兮此非近。表非外兮里非内。同中有异异中同。问你傀儡会不会。

　　心经颂

　　蕴谛根尘空色。都无一法堪言。颠倒之见已尽。寂静之体翛然。

　　人我(又名齐物)

　　我不异人。人心自异。人有亲疏。我无彼此。

　　水陆飞行。等观一体。贵贱尊卑。首足同己。

　　我尚非我。何尝有你。彼此俱无。众泡归水。

　　读雪窦禅师祖英集

　　曹溪一水分千派。照古澄今无滞碍。近来学者不穷源。妄指蹄洼为大海。雪窦老师达真趣。大震雷音椎法鼓。狮王哮吼出窟来。百兽千邪皆恐惧。或歌诗兮或语句。叮咛指引迷人路。言词磊落义高深。击玉敲金响千古。争柰迷人逐境留。却将言相寻名数。真如实相本无言。无下无高无有边。非色非空非二体。十方尘刹一轮圆。正定何曾分语默。取不得兮舍不得。但于诸相不留心。即是如来真轨则。为除妄想将真对。妄若不生真亦晦。能知真妄两俱非。方得真心无挂碍。无挂碍兮能自在。一悟顿消穷劫罪。不施功力证菩提。从此永离生死海。吾师近而言语畅。留在世间为榜样。昨宵被我唤将来。把鼻孔穿放杖上。问他第一义何如。却道有言皆是谤。

　　戒定慧解

　　夫戒定慧者。乃法中之妙用也。佛祖虽尝有言。而未达者有所执。今略而言之。庶资开悟。然其心境两忘。一念不动。曰戒。觉性圆明。内外莹彻。曰定。随缘应物。妙用无穷。曰慧。此三者相须而成。互为体用。或戒之为体者。则定慧为其用。定之为体者。则戒慧为其用。慧之为体者。则戒定为其用。三者未尝斯须相离也。犹如日假光而能照。光假照以能明。非光则不能照。非照则不能明。原其戒定慧者。本乎一性。光照明者。本乎一日。一尚非一。三复何三。三一俱忘。湛然清净。

　　即心是佛颂

　　佛即心兮心即佛。心佛从来皆妄物。若知无佛复无心。始是真如法身佛。法身佛。没模样。一颗圆光含万象。无体之体即真体。无相之相即实相。非色非空非不空。不动不静不来往。无异无同无有无。难取难舍难听望。内外圆通到处通。一佛国在一沙中。一粒沙含大千界。一个身心万个同。知之须会无心法。不染不滞为净业。善恶千端无所为。便是如来及迦叶。

　　采珠歌

　　贫子衣中珠。本自圆明好。不会自寻求。却数他人宝。数他宝。终无益。只是教君空费力。争如认取自家珍。价值黄金千万亿。此宝珠。光最大。遍照三千大千界。从来不解少分毫。刚被浮云无障碍。自从认得此摩尼。泡体空花谁更爱。佛珠还与我珠同。我性即归佛性海。珠非珠。海非海。坦然心量包法界。任你尘嚣满眼前。定慧圆明常自在。不是空。不是色。内外皎然无壅塞。六通神明妙无穷。自利利他宁解极。见即了。万事毕。绝学无为度终日。怕兮如未兆婴儿。动止随缘无固必。不断妄。不修真。真妄之心总属尘。从来万法皆无相。无相之中有法身。法身即是天真佛。亦非人兮亦非物。浩然充塞天地间。只是希夷并恍惚。垢不染。光自明。无法不从心里生。心若不生法自灭。即知罪福本无形。无佛形。无法说。丈夫智见自然别。出言便作狮子鸣。不似野狐论生灭。

　　禅定指迷歌

　　如来禅性如水。体静风波自止。兴居湛湛常清。不独坐时方是。今人静坐取证。不道全在见性。性于见里若明。见向性中自定。定成慧用无穷。是名诸佛神通。几欲究其体用。但见十方虚空。空中杳无一物。亦无希夷恍惚。希恍既不可寻。寻之却成乖失。只此乖失两字。不可执为凭据。本心尚乃如空。岂有得失能所。但将万法遣除。遣令净尽无余。豁然圆明自现。便与诸佛无殊。色身为我桎梏。且恁和光混俗。举动一切无心。争甚是非荣辱。生身只是寄居。逆旅主号毗卢。毗卢不来不去。乃知生灭无余。或问毗卢何似。只为有相不是。眼前叶叶尘尘。尘叶非同非异。况此尘尘叶叶。个个释迦迦叶。异则万籁皆鸣。同则一风都摄。若要认得摩尼。莫道得法方知。有病用他药疗。病差药更何施。心迷须假法照。心悟法更不要。又如昏镜得磨。痕垢自然灭了。本为心法皆妄。故令离尽诸相。诸相离了何如。是名至真无上。若欲庄严佛土。平等行慈救苦。菩提本愿虽深。切莫相中有取。此为福慧双圆。当来授记居先。断常纤尘有染。却于诸佛无缘。翻念凡夫迷执。尽被情爱染习。只为贪着情多。常生胎卵化湿。学道须教猛烈。无情心刚似铁。直饶父母妻儿。又与他人何别。常守一颗圆光。不见可欲思量。万法一时无著。说甚地狱天堂。然后我命在我。空中无声无堕。出没诸佛土中。不离菩提本坐。观音三十二应。我当亦从中证。化现不可思议。尽出逍遥之性。我是无心禅客。凡事不会拣择。昔时一个黑牛。今日浑身总白。有时自歌自笑。傍人道我神少。争知被褐之形。内怀无价之宝。更若见我谈空。恰似浑囵吞枣。此法惟佛能知。凡愚岂解相表。兼有修禅上人。只学斗口合唇。夸我问答敏急。却元不识主人。尽是寻枝摘叶。不解穷究本根。得根枝叶自茂。无根枝叶难存。便逞己握灵珠。转于人我难除。与我灵源妙觉。远隔千里之殊。此辈可伤可笑。空说积年学道。心高不肯问人。枉使一生虚老。乃是愚迷钝根。邪见业重为因。若向此生不悟。后世争免沉沦。

　　无心颂

　　堪笑我心。如顽如鄙。兀兀腾腾。任物安委。不解修行。亦不造罪。不曾利人。亦不私己。不持戒律。不徇忌讳。不知礼乐。不行仁义。人间所能。百无一会。饥来吃饭。渴来饮水。困则打睡。觉则行履。热则单衣。寒则盖被。无思无虑。何忧何喜。不悔不谋。无念无意。凡生荣辱。逆旅而已。林木栖鸟。亦可为比。来且不禁。去亦不止。不避不求。无赞无毁。不厌丑恶。不羡善美。不趋静室。不远闹市。不说人非。不夸己是。不厚尊崇。不薄贱稚。亲爱冤仇。大小内外。哀乐得丧。钦侮险易。心无两睹。坦然一揆。不为福先。不为祸始。感而后应。迫而后起。不畏锋刃。焉怕虎兕。随物称呼。岂拘名字。眼不就色。声不来耳。凡所有相。皆属妄伪。男女形声。悉非定体。体相无心。不染不碍。自在逍遥。物莫能累。妙觉光圆。映彻表里。包裹六极。无有遐迩。光兮非光。如月在水。取舍既难。复何比拟。了兹妙用。迥然超彼。或问所宗。此而已矣。

　　西江月一十二首

　　一

　　妄想不复强灭。真如何必希求。本源自性佛齐修。迷悟岂拘前后。

　　悟即刹那成佛。迷而万劫轮流。若能一念契真修。灭尽恒沙罪垢。

　　二

　　本自无生无灭。强作生灭区分。祇如罪福亦无根。妙体何曾增损。

　　我有一轮明镜。从来只为蒙昏。今朝磨莹照乾坤。万象昭然难隐。

　　三

　　我性入诸佛性。诸方佛性皆然。亭亭寒影照寒泉。一月千潭普现。

　　小即毫毛莫识。大时遍满三千。高低不约信方圆。说甚短长深浅。

　　四

　　法法法元无法。空空空亦非空。静喧语默本来同。梦里何劳说梦。

　　有用用中无用。无功功里施功。还如果熟自然红。莫问如何修种。

　　五

　　善恶一时忘念。荣枯都不关心。晦明隐显任浮沉。随分饥餐渴饮。

　　神静湛然常寂。不妨坐卧歌吟。一池秋水碧仍深。风动莫惊尽恁。

　　六

　　对镜不须强灭。假名权立菩提。色空明暗本来齐。真妄休分两体。

　　悟即便名净土。更无天竺曹溪。谁言极乐在天西。了即弥陀出世。

　　七

　　人我众生寿者。宁分彼此高低。法身通照没吾伊。念念不须寻觅。

　　见是何曾见是。闻非未必闻非。从来诸用不相知。生死谁能碍你。

　　八

　　住相修行布施。果报不离天人。恰如仰箭射浮云。坠落只缘力尽。

　　争似无为实相。还源返朴归淳。境忘情尽任天真。以证无生法忍。

　　九

　　鱼兔若还入手。自然忘却筌罤。渡河筏子上天梯。到彼悉皆遗弃。

　　未悟须凭言说。悟来言说成非。虽然四句属无为。此等仍须脱离。

　　十

　　悟了莫求寂灭。随缘且接群迷。断常知见及提𢹂。方识指归实际。

　　五眼三身四智。六度万行修齐。圆光一颗好摩尼。利物兼能自济。

　　十一

　　我见时人谈性。只夸口急酬机。及逢境界转痴迷。又与愚人何异。

　　说得便须行得。方明言行无亏。能将慧剑斩摩尼。此号如来正智。

　　十二

　　欲了无生妙道。惟须自见真心。真身无相亦无音。清净法身只恁。

　　此道非无非有。非中有甚求寻。二边俱遣弃中心。见了名为上品。
卍新纂续藏经第 68 册 No. 1319 御选语录


　　御制序

　　雪窦遍参诸方。机辩无敌。忽遇智门。两度拂子蓦口打。豁然开悟。乃嗣智门。学者于此荐得。当知心不在思维。而普照法界。口不必语言。而遍演恒沙。如雪窦云。直饶乾坤大地草木丛林尽为衲僧。异口同声。各置百千问难。也不消长老一弹指。便乃高低普应。前后无差也。虽然一弹指中随缘自结。如三十三天共食宝器。随其福德而饭色不同。故经云。一切贤圣皆以无为法而有差别。一弹指尚且如是。况乃有答有问。有字有文。岂得颟顸浑同。无复选择。

　　昔年雪窦眉毛拖地。留此葛藤。今日圆明解髻探珠。蛇足一上。兹编也。皆是第一义谛最上宗乘。学者不假外求。直下自证。则不离此言句。而皆有从凡入圣之机。譬如以火销冰。冰释于水。水冰一味。得无所得。火水殊途。有何交涉。然而火力销冰。其功曷可诬欤。

　　雍正十一年癸丑七月朔日
卍新纂续藏经第 68 册 No. 1319 御选语录


　　御制序

　　频呼小玉缘何事。为要檀郎认得声。圆悟勤禅师因此言下顿彻。斯语也。绮语耶。禅语耶。涂毒鼓边。岂容侧耳。但于绮语禅语一伫思拟议。则剑去远矣。亘古亘今。亘上亘下。亘东亘西。亘南亘北。皆是微尘。一微尘中。皆建宝刹。一宝刹中。皆作佛事。凡诸佛事。皆具如来正法眼藏。涅槃妙心。

　　于何开口说得。于何着手拣得。开口说者。即是者个。着手拣者。亦是者个。岂得以者个说者个。以者个拣者个。略一伫思拟议。这边是地水火风。铁山岌岌。那边是见闻知觉。玉海沉沉。何由撒手悬崖。尽是开眼说梦。所以古德云。若欠一法。不成法身。若剩一法。不成法身。若有一法。不成法身。若无一法。不成法身。于此荐取。开口说亦可。着手拣亦可。如或未能。可惜孤负圆悟平生许多络索。即圆明主人一番选录。亦复钝置不少。

　　雍正十一年癸丑七月望日
卍新纂续藏经第 68 册 No. 1319 御选语录


　　御制序

　　昔黄帝访道于广成子。汤问于卞随．务光。古之圣王。其于高世之士。必资其薰习身心。以为宰制万事之本。迨于后世。凡入帝王之门者。功业边事尚难其人。何况心性边事。从来宗门古德。传灵山之心灯。其中不少大丈夫而不入帝王之门。其居帝王之位者。悟宗旨主复少。间或浮慕教相。浅识小夫。辄以崇尚异端议之。而其所尊礼之人。多每不足以服世。徒滋疑谤。于是黄帝成汤之美事。不可复见于后世。

　　我朝之初居东土也。风俗淳古。实忠实孝。直心直行。历代敬礼
佛天。而于僧道。并无不问高下。一概尊敬之事。与蒙古习尚迥殊。我
皇祖世祖章皇帝抚有方夏。万几余暇。与玉琳琇．䒢溪森父子。究竟心性之学。一时遇合。盖与黄帝成汤之事。无二无别。非我朝夙有崇僧之习而然也。

　　朕览玉琳琇父子之书。阐扬宗乘之妙旨。实能利人济世。如杲日在空。迷云顿净。如清钟响夜。幻梦旋消。惠当来龙象于无穷。[媲-囟+(色-巴+囚)]从上佛祖而不愧。用是采辑校刊。传示后世。因念帝王访道于高世之士。乃古圣之盛轨。而自昔世儒。每于二氏限量区别。朕不忍将来者之终懵。而不为之剖晰也。故叙其说如左。至于万善殿西苑说法。并奏对机缘。虽载自骨岩侍香纪略。但皆佛法中事。非装点夸张妄谬之说。亦玉琳琇扬日月之光华。作人天之眼目处。尚足取者。故采编数则。敬昭
皇祖当日之恩遇云。

　　雍正十一年癸丑八月朔日

　　御选大觉普济能仁玉琳琇国师语录

　　顺治十六年己亥闰三月初一日。万善殿奉
御旨上堂。师至座前。召众云。会么。若也会得。山僧未离江南。升座说法已竟。如或未然。看向第二门头施展去也。便登座。拈香云。此一瓣香。亲受灵山记莂。焫向炉中。祝严
佛心天子成等正觉。次拈香云。此一瓣香。华藏海会早已敷宣。焫向炉中。祝严
佛母太后百福具备。保助
皇躬。大扬法化。　上首白椎竟。问。百福丛中选佛场。海众侧聆求法要。如何是宾中宾。　师云。一钵千家饭。进云。个中好消息。刹刹尘尘现。如何是宾中主。　师云。青目睹人少。　进云。一人有庆。兆民赖之。如何是主中宾。　师云。庭前古柏荫人天。　进云。天高群象正。海阔百川朝。如何是主中主。　师云。当堂不正坐。　进云。宾主历然承指示。当阳一句又如何。　师打云。有功者赏。　问。仁皇好道。启大会于重玄。祖令当行。建法幢于今日。从上宗猷如何展演。　师云。进前来。与汝道。　进云。金轮顶上无生曲。唱彻皇都调更新。　师云。一句耸人。　进云。恁么则万善殿中为雨露。五龙亭上起清风。　师云。共愿如是。　进云。只如仰答圣明一句又作么生道。　师云。天台华顶万年藤。报德酬恩心铁石。　问。即今万善堂中顶礼万佛宝号。但知其名。未审居何国土。　师云。上座醉那。　进云。某甲则不然。师便打。僧喝。师又打。　进云。不劳重举。师复打。　问。如何是十方薄伽梵。　师云。处处撞着。　进云。如何是一路涅槃门。　师云。看脚下。　进云。如何是选佛场。　师云。棒头有眼明如日。　进云。如何是心空及第归。师便打。　进云。恁么则天上有星皆拱北。人间无水不朝东。师又打。　问。五祖门下有一神秀大师。因什么不得衣钵。　师云。为他通身是佛。　进云。卢行者因什么却得衣钵。　师云。为他不会禅道。　进云。恁么可谓伶俐不妨随处有。痴愚端的世间稀。师便打。

　　是日名德颇多。师复左右顾视云。世尊拈花。迦叶微笑。百万人天。次第成佛。
御驾俨临。命登万善宝座。揭露正法眼藏。涅槃妙心。作家禅侣尽出相见。还更有么。乃云。九年面壁。计较未成。立雪齐腰。苦劳徒尔。三拜依位立。可知礼也。忏罪解缚。鞭影高飞。无性性空。松风聒耳。本无一物。追金琢玉。两枝嫩桂。五叶芬敷。异口同音。千山一月。乃至笑岩老祖挺生神京。建立临济宗旨。禹门浪阔。突兀孤危。事是恁么事。人须恁么人。但得恁么人。何愁恁么事。且道如何是恁么事。举袈裟云。如天普盖。似地普擎。好风斋着力。尽向此中吹。

　　上堂。上首白椎竟。问。仙客乘云泛紫畿。欣逢圣主话玄微。五旬金殿垂恩重。又许扁舟渡雪溪。未审其中秘密还得大家知也无。　师云。天高地厚。　进云。雷音已震青霄外。四海咸闻第一机。　师云。日光月华。　问。当今天子圣明君。隆兴三宝剔禅灯。特请和尚登宝座。御驾亲临转法轮。如何是转法轮。　师云。山僧惭愧。　进云。本来大道无言说。未审如何又有言。　师云。圣恩难报。　进云。一颗明珠在海中。光照虚空作慧灯。　师卓拄杖云。念汝老实。　问。舌无十字关。脚断五色线。请问和尚。如何是舌头上无十字关。　师云。恁么的人来。与他茶吃。　进云。如何是脚跟下断五色线。　师云。恁么的人来。教他地下坐着。　进云。打破十字关。扫断五色线。　师打云。你替他各吃三十棒。乃云。释迦文佛降生之月。朔旦良辰。奉
旨重升宝座。举扬大法。通琇打点些佛法出来供养大众。及乎升到座上。观诸大众。通身是法。一一毛孔出无量口。一一口出无量音声。一一音声宣无量妙义。人人尔。法法尔。盈虚空。遍法界。无有一毫亏欠处。无有一毫空缺处。通琇更作么担水河头卖。直如河伯见海若。恍然自失耳。伏惟大众。各自珍重。下座。

　　己亥春。诏迎入京。命住西苑。

　　世祖问。心在七处。不在七处。　师云。觅心了不可得。

　　世祖问。悟道的人还有喜怒哀乐也无。　师云。唤什么作喜怒哀乐。

　　世祖问。山河大地从妄念而生。妄念若息。山河大地还有也无。　师云。如人睡醒。梦中之事是有是无。

　　世祖问。如何用工。　师云。端拱无为。

　　世祖问。如何是大。　师云。光被四表。格于上下。

　　世祖问。本来面目如何参。　师云。如六祖所言参。　云。六祖如何说。　师云。祖言。不思善。不思恶。正恁么时。如何是本来面目。

　　世祖问。思善思恶时如何。　师云。好善但好善。恶恶但恶恶。正好善恶恶时。即参者好善恶恶的是个什么。所谓要一切处参。第一要动里参。动中得力。静中愈胜。古人所谓从缘荐得。相应捷也。

　　世祖退。命近侍传语云。恨相见之晚。

　　庚子秋。
世祖马上有省。连
诏敦请至京。
世祖就见西苑丈室。相视而笑。日穷玄奥。
世祖见一矮戒子。指问师。师云。长者长法身。短者短法身。
世祖喜谢
奉
旨进颂。

　　深殿焚香永。心斋笑坐忘。大圆镜智净。应物妙无方。

　　又。

　　慈帏色养适。侍坐快谈玄。法界尘尘佛。同光照大千。

　　雨夜奉
旨书。

　　僧问赵州。如何得不蹉路。　州云。识自本心。见自本性。即不蹉路。

　　心同虚空界。示等虚空法。证得虚空时。无是无非法。且道虚空作么生证。

　　心随万境转。转处实能幽。随流认得性。无喜亦无忧。见闻觉知是流。且道性作么生认。

　　一念不生全体现。六根才动被云遮。且道全体现时如何。略彴不是赵州桥。明月清风安可比。

　　世祖宾天拈香。

　　师云。报身如梦幻。世界若空华。唯过量大人去来无碍。进如意云。此是
皇上生生用不尽的。现前大众专精持念究竟坚固大陀罗尼。执事举楞严．大悲．药师．往生等神咒。并绕诵普门大士名。忏悔发愿回向。

　　元旦上堂。问答不录。师云。追金琢玉。绣口文心。自有当行作者。转身掉臂。努目撑眉。一任逞俊禅流。两眼对两眼。真金不博鍮。未举先知。早已属二属三。当阳荐取。岂止落七落八。诸佛不出世。祖师不西来。目前无阇黎。此间无老僧。但有言说。都无实义。掷拂子云。踏着故乡田地密。人人鼓腹乐升平。下座。

　　端阳上堂。白椎竟。举。天龙为玄沙侍者。侍沙山行。遇虎。龙曰。和尚。虎。沙云。是汝虎。

　　师召众云。衲僧行处。如火消冰。万法本闲。惟人自闹。六祖大师云。非风幡动。仁者心动。将谓说心性禅。承言者丧。滞句者迷。舍多尊者云。非风铃鸣。我心鸣耳。多少人面墙而立。心复谁乎。俱寂静故。大众还会么。一物寂静。多物寂静。一身寂静。多身寂静。一世界寂静。多世界寂静。先师天隐老和尚如是。龙池幻翁老和尚如是。济宗上下诸祖如是。东土二三。西天四七如是。卓拄杖云。拄杖如是。山僧如是。大众如是。顾左右云。堂中吃粽子如是。下座。

　　幻有大和尚诞日设供。师指真云。兀坐嘴卢都。教人没奈何个老汉惯得其便。者里透得过的。如龙得水。似虎靠山。有意气时添意气。不风流处也风流。而今大明国里称为师翁后裔者。不啻百千万亿。究竟得大机。显大用。堪为的骨儿孙者。能有几人。某上座初阅龙池语录。见师翁云。世间多少不平之辈。务要别寻一个人与我老释迦比胜负。较优劣。还知我释迦如来是何等一个面目么。某上座便于此丧身失命。将谓师翁面目只如是。后来呈似先师。和尚受他许多恶辣钳锤。方知见与翁齐。减翁半德。见过于翁。方堪嗣续。从此脚跟下自解作活计。虽与师翁同条生。不与师翁同条死。师翁善为隐语云。人还知我释迦如来是何等一个面目。令某小瞎秃最初祇见师翁杀人刀。未见师翁活人剑。今日某上座不妨显示。令见者闻者知我祖师门下亦有杀人刀。亦有活人剑。顾视左右云。若有问。如何是我师翁真面目。拈香云。急着眼。

　　佛诞度僧上堂。师云。报恩新长老。今年才廿四。黄面老瞿昙。是吾最小子。古往今来。多少居曲录床的大善知识。凡于四月八日播弄瞿昙小老的矢臭气则有分。还曾梦见瞿昙的师么。若向者里缁素得。则不论剃发不剃发。不虚亲到报恩来。若者里缁素不得。直饶新报恩亲手为他刬草。也未免对面白云千万里。蓦喝一喝。下座。

　　秋中行化上堂。师拈拄杖召众云。终日与山僧同居共处。还识得山僧立地处也未。时常见山僧摇唇鼓舌。还会得山僧真实相为处也未。若识得山僧立地处。则于此深山穷谷卧月披云。却在十字街头拖泥带水。而十字街头拖泥带水。却在此深山穷谷卧月披云。若识得山僧真实相为处。则与大众耳提面命却千里万里。而千里万里未尝不与大众耳提面命。还会么。卓柱杖云。顶上一轮满。清光何处无。

　　元旦上堂。众问话毕。师乃云。参禅流。听我说。此事非常休仓卒。登山须到绝顶头。入水须至最深窟。乾坤宽广实难知。沧海渊深岂易识。不识不知且止。透顶透底一句作么生道。草树尽非前度色。蓝田日暖玉生光。

　　便舟化主领昆山众居士请上堂。师顾左右云。毁形易服作世外之士。直须不惜身命。饥寒困苦置之度外。颛究大事。图报佛恩。所以古德示众云。夫既出家。如囚脱狱。于佛法中万死一生。更莫弃舍。盖虑后学遇境界艰难。一时打不过。故尔苦口叮咛。殊不知清苦僧家本分。不独今时如此。自古皆然。昔日大愚芝和尚常住澹薄。想与报恩差不多。而芝老和尚穷酸直是穷酸到底。几株宿菜也不令人好吃。尝上堂云。大家相聚吃茎齑。唤作一茎齑。入地狱如箭射。报恩者里虽云澹薄。然山僧素愿有食有法。令众安止。近因饥馑。安众无方。直是食不下咽。坐卧不宁。幸有化主发心在外。渐领信心檀越入山。且不要学他古人见识。度量与么小。口门与么窄。大家相聚在此。澹薄时澹薄。吃斋时吃斋。唤作吃斋。我等与施主皆共成佛道。　问。如何是函盖乾坤句。　师云。满院梅花香喷鼻。　进云。如何是截断众流句。　师云。近日厨房几断烟。　进云。如何是随波逐浪句。　师云。礼拜着。　复举。雪窦禅师云。客从远方来。赠我径寸璧。中有四个字。字字无人识。报恩亦有一偈。化主昆山归。献我数块石。通身浑是口。有眼谁不识。下座。

　　行化过清溪。明道蔡封翁就开封寺请上堂。师云。本是真实人。共谭真实话。欲明真实事。须办真实心。会中办心真实的。出来互相酬唱。　问。临济问黄檗佛法大意。黄檗便打。某甲问和尚佛法大意。和尚如何。　师云。化长生米。　师乃云。佛祖出世为一大事因缘。人人悟自妙心。得自宝藏。虚空不足以喻其久。宇宙不足以喻其宽。岱岳未可以为高。沧海未可以为深。取之不竭。用之无穷。明道老居士。深受灵山付嘱。欲为有情揭开迷封。悟自妙心。得自宝藏。特重建此开封古刹。玉琳道人到来。特为举扬。蓦召众云。我不轻于大众。大众皆当作佛。下座。　蔡居士作礼云。弟子每对神佛前发愿。护持蔡铎正念。禁止蔡铎邪思。惟愿临欲命终时。净除一切诸障碍等。是否。　师云。即此誓愿真实。皆成佛道。士再礼谢。

　　诞日上堂。众僧问话毕。师乃云。白云千顷。老屋数间。一榻高眠。令土木瓦石为大众转大法轮者。是先师和尚向日家风。唐存翁合诸檀越。建大禅堂。十方聚会。应时及节。请山僧说法者。是新报恩今日行履。且道先和尚向日家风是。新报恩今日行履是。竖柱杖云。若也会得。释迦不在前。弥勒不在后。大众与诸佛同证一相三昧。山僧与大众寿量无殊。若也不会。父少而子老。举世所不信。掷柱杖。下座。

　　出坡上堂。问。岁将终。期已半。当人脚下事。请师相为。

　　师云。三十棒一棒也较不得。师乃云。报恩寺里禅。尽在衲僧边。搬柴及运土。终日担横肩。下座。

　　上堂。师云。马祖道一口吸尽西江水。慈悲之故。而有落草之谭。世尊道十方虚空生汝心中。犹如片云点太清里。与么会得。正好捉来朝打三千。暮打八百。有般汉迷头认影。弃本逐末。以守个昭昭灵灵为悟主人公。把举足动步摇唇鼓舌的为常住心体。认六尘缘影为自心相。譬如病眼见空中华及第二月。百千澄清大海弃之。惟认一浮沤。迷中倍人。佛所深愍。世尊又示阿难云。如汝今者。承听我法。此则因声而有分别。纵离一切见闻觉知。内守幽闲。犹为法尘分别影事。今时外道好笑杀人。既以晓得走路问话的为悟自心。更以识神空主人公也不可得。为末后无疑。谁知数千年前尽被世尊痛呵明叱。有如斯举。凡学者可弗见不善如探汤。猛看破浮幻身心。向一念未生前。当下证得广大心体。连证之一字。亦不可得。便识得一切佛祖广大心体。方可出生出死。方可入死入生。事是恁么事。人须恁么人。苟不如斯。生死到来。便验真伪。　复举。古德云。毫厘有差。天地悬隔。师蓦竖如意召大众云。还会么。良久。掷如意云。万古碧潭空界月。再三捞捷始应知。

　　示众

　　示众。举。法眼禅师指凳子云。识得凳子。周匝有余。云门偃云。识得凳子。天地悬殊。天衣怀云。识得凳子。榆楠木做。大慧杲云。识得凳子。好剃头洗脚。　师云。诸大老与么各出好手。放过则尽可居宝华王座。仔细检点将来。合各与三十矮凳脚。

　　因课诵示众。师云。迩来魔强法弱。亦以上无严师。故容邪谬之徒插足宗门。多是学宗旨。论宗旨。虚拟宗旨。一味妄穿妄凿。妄卜妄度。从上纲宗。面目俨然。何尝梦见。所以言言会旨。步步迷宗。即如一等无惭愧汉。妄称自己亦是临济儿孙。开口便道。垂慈必有法。无法不垂慈。临济宗有元有要。有权有实。有照有用。有主有宾。而竟把丛林正务及两堂课诵皆曰此只是应点故事。可将就些。必当少念佛。方像祖师门下客。

　　吁嗟乎。我不知此等人面皮厚多少。若道是泛常故事。有碍祖道。则直当不念。何得云少念及将就些。若如此随顺俗套。将就故事。岂是大丈夫作人天眼目。与佛祖为师者之所为耶。我今诚实指示此辈暗短流俗阿师。且莫夸是祖师门下客。莫虚称会宗旨。莫别求所以为人。既欲明宗旨。且莫当面蹉过。莫拈一放一好。教你知报恩者里即两堂课诵。便有玄有要。有权有实。有照有用。某上座有时一声佛如金刚王宝剑。有时一声佛如踞地狮子。有时一声佛如探竿影草。有时一声佛不作一声佛用。亦有杀。亦有活。亦有纵。亦有夺。亦有主。亦有宾。亦如清凉池。亦如大火聚。背之则受诸苦恼。触之则烧却面门。饶人左之右之。时进时退。或邪或正。或是或非。或行解相应不相应。或见地透脱不透脱。不消别施勘验。只者两堂课诵。都料简详悉也。

　　凡在报恩者。切莫以课诵出坡等为虚应故事。须知无不是佛祖之秘密法。无不是佛祖之总持门。无不是佛祖之不传心要。无不是佛祖之自利利人捷径。若道别有宗旨。别有佛法。别有好知解。更欲假借赵州念佛漱口之说以图避懒。妄拟议人。则先谤他赵州为不要人念佛。又以报恩念佛作念佛会。则真可怜生。你若果是个人。能各出手眼。别样设施为人去。某上座自识得你。不要你类我。若你等道必要恁么。我又不恁么也。祇如我恁么。事无不具玄要。权实照用。主宾纵夺。你作么生会。敢妄拟议耶。凡为魔所摄。毒气深入者。一任你别去学佛法。学宗旨。多生分别。异样拣择。他日眼开。自知负堕。如我同志真实学道者。切须立定脚跟。努力行持。莫为魔惑。其或狮子虫。定不轻纵以乱清规。

　　羯磨夜示众。师云。毁犯者。堕诸苦趣。执持者。报在人天。且道既不毁犯。又不执持的。当生何处。良久。云。自是不归归便得。故园风月有谁争。便归方丈。

　　示众。举。僧问慈明。闹中取静时如何。明曰。头枕布袋。　师云。山僧若在座下。管教先南源不只恁么休去。何不进云。和尚莫世谛流布。且道先南源又且如何。

　　示众。师云。汝等诸人须信本来是佛。各须识取本来面目。蹋着本地风光。若识得本来面目。黄金世界。白玉为身。栴檀丛林。栴檀围绕。不然草木丛林时时凋丧。众礼拜。

　　示众。举。佛眼禅师上堂云。世人尽道路行难。本分真金入火看。炼去炼来金体净。一槌打作玉栏杆。　师云。古德恁么道。应有闻之踊跃者。应有闻之竦惕者。

　　示众。举。净觉本禅师。僧问。同声相应时如何。净云。鹁鸠树上啼。　师云。可惜者僧浪问。不知落处。见净老云。鹁鸠树上啼。何不遥空掌云。打落枝头时如何。傥净老再云。作家禅客。天然有在。何不进云。某甲点茶来请和尚。傥净老再云。果然作家。便礼拜而出。岂不话不虚行。虽然。鹁鸠树上啼。汝诸大众作么生会。

　　死关千丈岩回。示众云。者一百二十日。老僧日日在两序诸公肚里走三转。诸公知么。　众进语毕。师又云。者一百二十日。老僧日日在各堂寮苦行。诸禅肚里走三转。诸禅知么。　众进语毕。师又云。者一百二十日。老僧日日在内外大众肚里走三转。大众知么。众久立。师左右顾视。下座。

　　小参

　　晚参。师拈柱杖云。我此山中。一物也无。石头大的大。小的小。内外诸人每日出坡三两度。蓦有个汉出来道。和尚前言不应后语。但向他道。非汝境界。顾左右云。若也会得。许你不咬一粒米。大碗吃饭。不挂一缕丝。终日着衣。若也不会。不是逐色随声。即落解脱深坑。大众。到者里切须仔细。良久。卓柱杖云。参。

　　晚参。师拈柱杖云。当初庞居士到百尺竿头。将谓见过于人。开口便道。不与万法为侣者是什么人。幸而其时诸方有人。若遇如今狐狼野干之属。盲引众盲。见有百尺竿头坐的。便道你已死了。须透祖师机缘。方是死中得活。便教人胡穿乱凿。今日透者一则。明日透那一则。若恁么。岂不见笑一时。遗臭万世。讨甚盖天盖地好庞老耶。然而也是当人肯入作家炉鞴。肯求大手眼人锻炼始得。

　　你看庞居士见石头。问。不与万法为侣者是什么人。头蓦掩其口。于此有个会处。惭惶不少。未到大休大歇田地。到江西马大师处。仍旧问云。不与万法为侣者是什么人。马大师蹋向前一步云。待汝一口吸尽西江水方与汝道。庞居士到者里。方才命根子卒地折。爆地断。放开穷肚皮。海纳百川。七纵八横。千通万达。高步大方。发一言。令人不敢正耳听着。立一行。令人不敢正眼视着。

　　师召众云。马大师进那一步。诸人还见到也未。若也见到。方可与山僧柱杖子相见。若未见到。岂可衲子不如他俗人。有么。有么。蓦竖柱杖云。吸尽西江且止。只如山僧柱杖子作么生吞。良久。卓杖云。剑为不平离宝匣。药因救病出金瓶。掷杖出堂。

　　十五夜小参。举。僧问赵州。如何是祖师西来意。州云。庭前柏树子。　师云。报恩则不然。有人问。如何是祖师西来意。但向道。今夜一轮满。清光何处无。

　　小参。师云。山僧不指路头。一任诸人瞎闯。诸人若也瞎闯得勇猛。不顾危亡得失。尽力闯将去。蓦然撞着峭壁巉岩。磕破脑壳。则一回知痛痒也未可知。　问。诸人瞎闯则不问。磕破脑壳时如何。　师云。又惭惶。又好笑。　问。磕破脑壳则不问。为甚又惭惶。又好笑。　师云。非汝境界。

　　小参。举。眉州黄龙禅师。僧问。如何是密室。龙曰。斫不开。曰。如何是密室中人。龙曰。非男女相。　师云。古人恁么道。山僧则不然。如何是密室。七通八达。如何是密室中人。长的长。矮的矮。且道与古人是同是别。喝一喝。卓柱杖一下。

　　仲春晚参。师云。古者道灵云见处不在桃华上。且道他见处作么生。众无语。　师云。正所谓如将名品果子。壳也去了。核也去了。送人口边。人不解吃。

　　举峰西堂秉拂。师云。昔日赵州云。我在南方火炉边有个无宾主话。至今无人举着。恶。直饶道闭门打睡。接上上机也未。若如斯提持。今时人闻举着向上一路。末后牢关。未尝不商量浩浩地。如说药人。真药现前都不能识。渊明云。平畴交远风。良苗亦怀新。东坡云。非古之耦耕植杖者不能道。非吾世农不知此语之妙。吾于赵州亦云。少间烦峰西堂对众拈出。

　　晚参。问答不录。师云。早间森首座领众请法。山僧道。钟动吃斋。召众云。大包方外。细彻毫端。帆正晴湘。衡开九面。出家儿造次颠沛。不离衣钵之侧。端能与露柱同披一领袈裟。与山僧同一钵盂烹飨也未。此间一草一木。同证圆明。胡为有人自疑自别。损法财。灭功德。莫不繇兹心意识。诚哉是言也。台山南。岱宗北。殊天异域之宾。咸与山僧晨香暮灯。共分寥寂。胡为有人咫尺关山。只为分明极。翻令所得迟。不大可哀乎。昔日少林面壁。二祖趋风。寒庭立雪。没膝齐腰。何等心骨。鼻祖尚诃为轻心慢心。徒劳无益。断臂安心。出群得髓。瞻彼前修。岂同裨贩。打一拂云。精金百炼自光莹。药汞从教夸耀冶。

　　晚参。问。某甲阅楞严。至七处征心。有个会处。　师云。咄。此非汝心。作么生会。　进云。某甲无心。　师云。咬人矢橛。不是好狗。　问。光阴如箭。日月如梭。如何了生脱死。　师云。莫厚颜。　师乃云。莫谓无心云是道。无心犹隔一重关。又有道说甚一重。直是千重万重。既然如是。毕竟如何明心见性。良久。云。山僧昨在报恩示众云。古之天地日月。犹今之天地日月。天地日月无古今之异。禅道佛法亦不应有古今之分。为甚么古之知识。千百世之下。凛凛常在人目前。后之知识。当世现在。每淹淹如九泉下人。古之学者。一面瞥地。耀古辉今。今之学者。今日有些会处。明日有些会处。及乎生死到来。依旧手忙脚乱。盖道无同异。同异在人。今之发心未尝不如古人。参究未尝不如古人。刻苦未尝不如古人。用心到无用心处亦未尝不如古人。但古人到无用心处决不望崖而退。百尺竿头更能进步。所以道。悬崖撒手。自肯承当。绝后再苏。欺君不得。今人到千峰绝顶。不惟不进步。反退转身来。云吾已死而得活了。以了不可得为究竟。以擎拳竖指为透祖师关。尽是悬崖缩脚。种种自欺。去他古人远之远矣。卓柱杖云。有志之士。自知好恶。

　　晚参。师云。明道者多。行道者少。大小祖师话作两橛。明而不能行。明的事向那里去也。诸人十二时中行的事作么生。良久。云。绕庵一水声常住。拥榻千峰势欲翔。

　　早参。师云。古者道。莫被天下老和尚舌头瞒。山僧道。莫被天下善知识行履瞒。祖师门下客。须确实为生死。口不嚼一粒米。身不挂一缕丝。方可随意穿衣吃饭。眼中不见一画一竖。耳中不闻一语一言。方可随时写字看书。否则大事未明。如丧考妣。大事已明。如丧考妣。如或生死心不切。慎勿出家。纵出家。慎勿来宗门。何以故。目下虽未为生死。傥不轻易出家。不轻易来宗门。尚知有出家事在。尚知有宗门事在。有等造次出家。来此宗门。随群逐队。发意做工夫。如撞辨的一般。做几时撞不着。便一日悠忽一日。一时怠惰一时。自己既然。将谓他人亦是如此。谤大般若。苦报无量。有志之士。务须确实。

　　晚参。师云。同居在此。不论久参初学。须各各退步到真实不欺之地。

　　晚参。师云。龙渊今冬与大众约法三章。第一．饮水不得打湿口。第二．吃饭不得咬着米。第三．经行不得撞着露柱。

　　元旦。知浴领檀越请小参。师云。大众知么。汝等成佛以来。已经无量阿僧祇劫。举足下足。其地坚固。金刚所成上妙宝轮以为严饬。宝池琼阁。奇树珍禽。乐具充溢。无有苦缘。寿命无量。光明无量。法亲无量。如或未知。则不矜久修。不薄初学。一念回光。即同诸圣。若也根思迟钝。便请一念不生去。如或多知解。多愚痴。便请净念相继去。但办肯心。决不相赚。虽然如是。且道善财入楼阁门。为甚入已还闭。所以道。如来不出世。祖师不西来。汝等成佛已经无量阿僧祇劫。

　　晚参。师云。昨夜行者通大众晚参。山僧传语云。大好月。你诸人作么生会。僧云。砍却月中桂。清光应更多。　师云。矢上加尖。众久立。　师云。山僧自领三十棒。

　　知浴古渊领海宁众居士请解制。绍兴范居士求释𠎝。同请小参。问答毕。师挥拂云。人人殊胜。个个净明。似鸟行空而昧空。如鱼在水而忘水。无瑕翳中自生瑕翳。无障缘处自生障缘。结空花于无明树头。有何实果。捞水月于昏沉海上。徒见劳心。既能物外逍遥。必须真源顿达。苟知空门皈向。定应觉性洞明。觉性明。真源达。方知罪垢本空。而无罪不忏。法道本超。而无法不成。大众。我不轻于汝等。汝等皆当作佛。下座。

　　小参。师云。昨日大众晚参。山僧道。洗清昔日担泉处。斫出当年面壁岩。汝诸大众各各领悟也否。闻斯提举。若能正眼洞开。则忙闲动静。一语一默。着著有出身之路。用得十二时。不为十二时用。转得一切物。不为一切物转。搅长河为酥酪。变大地作黄金。供养大众。不为分外。如或不然。二时粥饭。咬须弥山子。唇齿之间。太费支持。七尺形骸。挂冰棱铁甲。俯仰之际。大有不便。卓柱杖。

　　结夏。檀越请小参。师云。圆陀陀。光烁烁。净裸裸。赤洒洒。三头六臂。千手千眼而本无一物。纯真一如。无臭无声而万象纵横。闭门打座。遍界不藏。闹市横身。孤巍严密。诸作纷纭而非动。一物不为而非寂。违之者自暴。求之者愈失。千贤万圣。趋向无门。千佛万祖。退身有分。师以拂子打一下。云。谁参胜热婆罗门。六月霜花凝枕席。下座。

　　晚参。师云。去圣时遥。言高志下。欲明格外旨。须尽域中情。顾左右云。大众看脚下。

　　晚参。师云。劫火洞然。大千俱坏。未审者个坏不坏。坏。恁么则随他去也。随他去。大随恁么答话有甚长处。投子望山礼拜。众无语。　师云。古之学者为己。以竹篦拍香案。便归寝室。

　　晚参。师云。祖师时时在水桶上出现。刚见人挑水。走入水桶里去也。祖师时时在火𦦨上出现。刚见人烧火。走入火𦦨里去也。祖师时时在木鱼上出现。刚见人打木鱼。走入木鱼里去也。祖师时时在钟鼓上出现。刚见人打钟鼓。走入钟鼓里去也。良久。云。有人出来道。和尚何得压良为贱。山僧只要你恁么道。

　　小参。师云。理无事外之理。事无理外之事。理外之事则愚。事外之理则狂。狂则为魔所摄。愚则为佛所悲。宁为佛悲。莫为魔摄。大众来此祖庭。必须立深誓愿。正知正见。正路修行。庶几同证。圆满菩提。

　　晚参。师云。昔年大慧禅师因一禅子参公案不透。乞求方便。慧云。你是福建人。我为汝说个譬喻。如将名品荔枝。皮也去了。核也去了。送在汝口边。只是汝不解吃。　师召众云。当初大慧为此一人设个譬喻。此人当下咬破舌头。山僧因众参上树公案。重重相为云。紧夹籓篱宽辟道。如何。众中未见有脚头点地的。乃云。但办肯心。必不相赚。更与汝等一个安心丸子。三文大光钱。买得个油糍。吃向肚里了。当下便不饥。

　　晚参。师顾左右云。今日晚参不许问话。不问话者三十棒。　众拟议。师云。自从立雪人归后。几片白云护翠岑。

　　结制。古渊知浴领海宁众檀越请小参。问。炉韛大开。不留钝铁。金锤挥掷。万窍通明。还许学人立地成佛也无。　师云。进前来吃棒。　进云。与么则滚入红炉大冶中。直得通身无缝罅。　师云。许汝胆大。问得祖宗之髓。登祖宗之堂。　敢问和尚。昔日僧问临济。如何是夺人不夺境。济云。煦日发生铺地锦。婴儿垂发白如丝。为甚本山中祖道错。　师云。一对无孔铁锤。　进云。与么则二大老料拣。一齐蒙和尚指示去也。　师云。与汝六十棒。　问。如何是法王正令。　师云。千钧之弩。　进云。与么则人人沾恩。个个得力。　师云。已放过。　居士问。不侣万法。不取凡圣事如何。　师云。佛子受佛戒。即入诸佛位。　师乃云。天目山下无寸土。天目山头无片云。脚跟跐着寸土。有寒暑兮促君寿。有鬼神兮妒君福。眼中见有片云。风力所转。终成败坏。且道住此天目山。如何行履即得。虚空拍手呵呵笑。报汝人人净法身。闻斯告报。直下承当。如来禅许汝会。更须知有祖师禅始得。且道如何是祖师禅。蓦喝一喝。随声以竹篦抚案一下。

　　晚参。师云。祖师示现全身。向汝诸人毛孔中念普字真言。汝等尽见尽闻么。一僧喝。　师云。胡喝乱喝。乃云。分明指出平川路。却奈忠言逆耳何。

　　除夕晚参。师拈柱杖召众云。识得柱杖子么。一日不为少。千载不成多。小则蟭螟眼里横眠。大则乾坤西倾东阙。出息不随众缘。入息不居阴界。试看先宗是何标格。你有柱杖子。与你柱杖子。你无柱杖子。夺你柱杖子。

　　晚参。师召大众云。莫瞌睡。

　　石庭晚参。师以杖指一碎石云。者石版如何没一些缝。良久。又指一完石云。者石版若为有许多缝。　一僧云。谢师指示。　师便打。乃云。今时学者。有两种错路。一种错路的。问着便道唤什么作灯笼。一种错路的。问着便道露柱没一点缝。是者两般错路。便掩蔽却人人本地风光。若不蹋着本地风光。终不能免此两种错路。今日不惜眉毛说似诸人。竖柱杖云。山僧柱杖子有九千九百九十九只眼。顾视左右云。更有一只不与你们说尽。何故。若教容易得。便作等闲看。

　　晚参。师云。吾观大众尽与佛祖无二无别。但存人我。自生间隔。所以祖师示众。诵金刚般若经。上根者一闻千悟。后来祖师教人参死了烧了话．父母未生前话。便是将一卷般若经括作一句。教人持念。汝诸大众须在佛祖路上行。方到佛祖田地。若四相未空。徒劳无益。各宜珍重。

　　晚参。师云。山僧说得一篇佛法悬在雨华桥上。大众各去看取。良久。云。伯乐曾三顾。千金谁解增。赠君君不纳。完璧倚枯藤。

　　晚参。举。傅大士道。空手把锄头。步行骑水牛。人从桥上过。桥流水不流。　师云。天目则不然。生铁打锄头。披蓑牧水牛。人从桥上过。水流桥不流。且道傅大士的是。山僧的是。良久。云。朝参暮请缘何事。应须立透祖师关。

　　早参。举。六祖云。本来无一物。长庆云。万象之中独露身。　师云。孙必类祖。大众会么。拈柱杖。旋风打散。

　　晚参。师云。汝诸大众多有广游人间世。遍礼诸名山的。多有参遍诸方。久亲知识的。多有诸方许可记莂的。我不问汝别样佛法。只有一句极平常的话问你。且道者一时香在什么所在坐。良久。云。衲僧在处。如火消冰。终不却成冰。若道有香可坐。有坐的人。有坐的所在。莫道你广游博礼。参方受记。直饶你向世尊肚中转一过来。也只是个能仁的矢橛。各各自揣摩。道个惊人句看。顾视左右。震威一喝。

　　小参。举。世尊九十日在忉利天为母说法。及辞天界下时。四众八部俱住空界迎。有莲华色比丘尼作念云。我是尼身。必居大僧后见佛。不如用神力变作转轮圣王。千子围绕。最初见佛。果满其愿。世尊才见。乃诃云。莲华色比丘尼。汝何得越大僧见我。汝虽见我色身。且不见我法身。须菩提岩中宴坐。却见我法身。　师云。大小世尊抑强为劣。山僧若见莲华色比丘尼。但云汝真能现大人相。殷勤见我。若须菩提岩中宴坐。乃是闭门作活。岂能见我全身。蓦拈柱杖云。还有为世尊作主的么。有则出来。各出人一头地。卓柱杖云。好手岂容无妙拍。三台须是大家推。

　　小参。举。赵州问南泉。知有的人向甚处去。泉云。山前檀越家作一头水牯牛去。　师云。长裙新妇拖泥走。　州云。谢师答话。　师云。帆随湘转。望衡九面。　泉云。昨夜三更月到牕。　师云。向上一路。千圣不传。

　　晚参。举。僧问赵州。如何是佛。州云。殿里的。　师云。古佛恁么道。可谓眼空四海。

　　晚参。师云。解制来。走动的走动。各执少人。久住者未免辛苦。汝诸大众如何得不为境转。　一僧云。心如木石。　师笑云。说到行到。吾为汝保任此事。终不虚也。

　　早参。师云。有一人。日勤众务。一物不为。有一人。一物不为。日勤众务。且道那个作家。一僧出。师打退。又一僧作礼。师亦喝出。　师乃云。有叟情相似。日香夜夜灯。

　　晚参。师云。如净琉璃。内外明彻。凡见道者。若身心世界果如净琉璃。内外明彻。方是真见本来面目的人。不然。徒自欺耳。生死到来。悔将何及。不见道。吾心似灯笼。点火内外红。虽非依样画描。却是一鼻出气。

　　晚参。师云。秋来好坐禅。贤衲莫乱走。各得坐具地。他年大开口。且得地一句作么生道。父母所生口。终不为人说。

　　灯节。知浴同王檀越请小参。师云。如净琉璃。内外明彻。光逾日月。量裹太虚。探之不见其初。避之莫究其极。山河大地。即之靡不消镕。明暗色空。舍之无以建立。神鬼不能觑。贤圣不能知。洁之不新。垢之不故。蠕动不减。佛祖不增。谓之为微。普天匝地。谓之为显。朕迹不留。指为智珠。闇然日着。目为福岳。坦然日尊。召大众云。我见灯明佛。本光瑞如此。

　　戒私看文书。晚参。师云。上三画长。下二画短。天左旋。地右转。日月照临乎其上。龙象奔走乎其下。高出无顶天。深逾香水海。无论智愚贤不肖。识得者个字。宣圣孟夫子拱手赞叹。释迦不在前。弥勒不在后。奔轶绝尘。今之古之。谁敢与偶。好大哥。直截根源尚迂曲。寻枝摘叶复何如。

　　小参。问话毕。师云。一片清凉地。安闲绝比伦。往来及住众。举步莫迷津。众久立。师震威一喝。下座。

　　小参。师云。有一无事人。终日忙鹿鹿。有一精进汉。长年讷且木。如是二人中。有一人堪与人为师。汝诸大众出入好看。良久。云。寂光真境何尝远。同在琉璃国土行。下座。

　　法语

　　示全庵进上座

　　进上座事我十年。不动竿头。每为咬破拇指。夏初。入大雄室。闻举一归何处话。直下透脱。须念自利易。利人难。深心大心。终身誓居学地。所谓证无量圣身。犹未是泊头处也。

　　示嵿侍司

　　禅和家。善用心难。善用心的。得正悟难。得正悟的。打脱见地难。打脱见地的。不走作难。翻此四难为四易。则自利利他。一切了办。

　　古人道数十年尚有走作。或云我数十年方打成一片。成片者无论矣。未成片者。但把曹溪云什么物恁么来随时觉察。管教衲僧行处如火消冰。

　　示岳书状

　　余生平无甚长处。祇不记古今只言片字。生平亦有自负处。不学他诸方佛法世法。噫。安得不记人言句者。聆我斯言乎。书付行岳。以示千百年知音者。

　　示𡿄侍司

　　在堂中不要学佛学法。辩古明今。当毒眼孤𥋇。无佛无祖。无人无己。放出盖天盖地志气来。东拂于逮横身。西瞿耶尼展脚。南赡部洲啜饭。北郁单越撒溺。语默超越常情。动止迥殊旧习。天神捧华无路。人鬼觑捕无门。果能如是。不变不杂。等闲举起。钝刀子也能杀。也能活。也能照人肝胆。也能称人伎俩。把从上千七百老古锥遗下一言半句。或是作家相见。或是出格提持。或严密。或危险。或泥中有刺。或沙里无油。或人目为誵讹。或人目为奇特。千岐万别。骇状奇音。逢着个钝刀子。自然如庖丁之解牛。由基之绕树。岂他穿窬担板。乱统支离者。可同年而语哉。然犹未也。并知山僧与么庭训。亦是怜儿不觉丑。方是有气性衲子。祖师云。行解相应。名之曰祖。又曰。明道者多。行道者少。如斯料简。岂是等闲。今时有等无忌惮者。拟为佛祖苗裔。得些见地。全不修省。难免道力不胜业力。又安望其透末后句。向上关哉。戒之勉之。

　　示峰首座

　　长沙岑禅师。因秀才看千佛名经。问曰。百千诸佛。但见其名。未审居何国土。还化物也无。岑曰。黄鹤楼崔颢题后。秀才还曾题也未。曰。未曾。曰。得闲题取一篇好。如斯答话。非大有福慧人不能。

　　自励四誓

　　一誓不与本分间隔。作一佛事。乃至一称一礼。一誓不与本分间隔。为一人。乃至交一言。一誓不与本分间隔。阅一书。作一字。一誓不与本分间隔。一坐立。一谭笑。

　　客问

　　客问。学道如何不蹉路。

　　曰。善哉斯问。世之不参涅槃堂里禅者。难乎其不蹉路矣。虽然。当今传法者遍界。方行等慈。不择净秽。开阐无遮。度诸疑谤。先进者以广接为心。后进者以易入为事。知名盛而实衰。辩名似而实非者。难道全无。敢谓罕有。吾言之安足为人重。而可与子深言之也哉。客固请。

　　曰。如子之不以人废言。吾姑与子漫言之。学道欲无首越之燕之叹。第一．须发心谛当。或志小见近。图作世间善人。只消读治世圣贤之书。行治世圣贤之事。或遵行如来权教法门。助其修省。亦有益无损。若欲究竟出世无上妙道。当颛为生死始得。颛为生死。则博闻强记如庆喜。一问十答如香严。百鸟衔华如牛头。千指绕座如夹山。尚须舍己从人。况降斯而下者乎。不为生死。必尚知见。此道不属知见。不为生死。必务功能。此道不属功能。不为生死。必慕豪放。此道不属豪放。一尚知见。务功能。慕豪放。则非愚即狂。成魔落外。善因而招恶果。多自不颛为生死学道者而成。岂不一蹉永蹉哉。

　　第二．须工夫谛当。既为生死发心学道。可不返躬自省。果能具大根器。一闻千悟也未。若也未能。须参一句话头。一日不透一日参。一月不透一月参。一年不透一年参。一生不透一生参。今生不透来生参。永无退失。永无改变。方谓之谛当工夫。参定一句话头。便是斩知见稠林之利刃。渡生死苦海之慈航。解杂毒入心之圣药。指万古迷津之导师。不集善而自集。不断恶而自断。不持戒而自戒。不习定而自定。不修慧而自慧。不课佛而自课。不诵经而即诵。不求生胜处而自生胜处。不求多善友而自多善友。本不求誉。亦莫可毁。如是颛一。如是精进。如是久远。纵未发明。亦现在可为后学规模。将来必得佛祖心髓。傥名色为生死学道而起傍疑。求别助。生异见。多外骛。惮艰辛。喜快便。管教百妄交集。其蹉可胜言哉。

　　第三．须悟处谛当。既颛为生死。纯一参究。必待工穷力极。时至理彰。命根断。本来面目现。不疑生死。不疑古今。不堕坑落堑。不强作主宰。不认识神。不陷空豁。不涉矫乱。不入邪师圈缋。不犯明眼料简。傥鱼目为珠。瞌睡当死。以卤莽承当为有力量。以硬差排为不疑。以粗放狂乱为大机大用。以颟顸为透脱无余。竿头宜进而不进。言句应参而不参。不烦穿凿而穿凿。不可抹杀而抹杀。入门一蹉。异解杂陈。所谓可痛哭流涕。长太息者。非此类乎。

　　第四．须师承谛当。非但无真传杜撰阿师。不可承虚接响。即沿流不断者亦须察其行实。不担条断贯索。谬自主张。蹉过师家相为处否。不孤负师家脑后深锥否。洞明从上纲宗否。不施为偏重。瞎人眼目否。若无真正作家宗师为之打瞎顶门眼。夺却肘后符。则虽有实悟。自了则可。为人则祸生。傥若己见既偏。投人又谬。自方空豁。复向瞎棒瞎喝下似木合水。如空合空。谬执金刚宝剑斩尽一切。为实不知我王库内无如是刀。盲引众盲。江河日下。或自入处廉纤。沾着邪知恶解家滋味。邪毒入心。如油入面。更或不知错认。漫云自肯。不受人究竟。谓之不被他转却。又或云我见处是的。只要行履了。此等何足挂之齿颊。

　　第五．须末后谛当。末后一句。始到牢关。灵龟负图。自取丧身之兆。不透末后牢关。而言得大机大用。不透末后牢关。而言具本分草料。其不为粗恶狂徒者。鲜矣。不透此关。有正悟者。犹可为一时唱导之师。如无正悟。不知有此关者。其于古人参悟与悟后重疑。不移前作后。指悟为迷者。鲜矣。谤先圣。误后人。皆由不知向上一关。可不畏惧乎。自利不全。利人不足。皆由不透向上一关。可不惕厉乎。

　　第六．须修道谛当。虽发心谛当。工夫谛当。悟处谛当。师承谛当。末后透脱谛当。更须自己觉察是顿悟顿修根器否。是果地善知识否。打成一片。速于香林否。不走作过涌泉否。现业流识净尽否。事事无碍否。行解相应。名之为祖。试看先宗是何标格。

　　第七．须为人谛当。不可有实法与人。不可骗人。云有方便。助汝易入。不可教人不参死话头。决要人真参。决要人实悟。决要人悟后达向上关棙。决以见性谓之悟。不可轻意牢笼人。于人认识之谬。哄云有省。于人向念未生时。认妄为真。印云有入。图一时门庭热闹。不顾展转误赚。邪法纵横。病发于此。宁绝嗣。不乱传。方谓之为人谛当。前六种不谛当。则自错。后一种不谛当。则错人。良药苦口。忠言逆耳。怜子请之。诚而示之。甚弗轻以语人。

　　机缘

　　僧问。如何是函盖乾坤句。　师鼓腹云。我容得你者些人万万千。　进云。如何是截断众流句。　师云。赶得你无脚跑。　进云。如何是随波逐浪句。　师云。容你在者里立片时。

　　师问僧。玄沙是汝虎话。你如何会。　僧舒五指云。牙爪齐露。　师便打。复示偈云。生平不出岭。一语古今传。明眼人难会。君须向上看。

　　师问僧。向父母未生前道将一句来。　进云。八角磨盘空里走。　师指香盒云。者是什么。　僧拟议。师便打。僧无语。师云。真诚莫作小儿嬉。

　　问行堂云。饭桶里多少达磨眼睛。堂罔措。　问火头。三世诸佛向火𦦨里说法。还端的也未。头亦罔措。　师指傍立一僧云。惟有者个师僧解答话。便归方丈。

　　园头问。和尚病好了么。　师云。我从来不病。有何好不好。　进云。某甲不能亲近得和尚。　师云。我日日在你园中。

　　退庵呈世尊拈花颂云。倚天长剑露锋铓。拈出何人敢近傍。潦倒饮光轻触着。面门血溅太郎当。　师云。只见锥头利。不见凿头方。　进云。却被和尚看破。　师面壁云。谁人知此意。令我忆庞公。

　　僧问。如何是有柱杖子与柱杖子。　师云。长安风月贯今昔。那个儿童摸壁行。　进云。如何是无柱杖子夺却柱杖子。　师云。多少人饭箩边饿死。

　　师还江上度亲。张静涵老居士过访十方庵。话次。伸问。尘劳中如何得本。　师云。居士者一问从那里来。士无语。　师云。昔云栖大师虽不主持宗门。指示人参究却甚谛当。尝盛称人著述之妙。末后提撕之云。须看者段光明从何处流出。于此着眼。便是得本之捷径。　士云。如何用力。　师云。者个代居士不得。

　　师一日入库房。指团子问库头。吸尽西江即不问。你试吞却者两箩团子看。　进云。吞却了也。　师云。大众吃个什么。头答不契。　师自代云。乐则同欢。

　　僧问。不与万法为侣的是谁。　师云。桌子．板凳。

　　韫荆璧入精进三。次日上方丈云。某有个见处。　师云。狗子为甚无佛性。　韫拳师肋下云。一向在赵州处落节。今日在和尚处㧞本。师便推出。　次日复入。师云。尽大地火发。得何三昧不被烧却。　进云。特来度夏。师便喝。　璧呈颂云。圆似满月圆。宽同太虚宽。历劫无姓氏。从来绝跻攀。圣凡由此出。刹海在伊安。始终无变异。触处善随缘。　师云。还会适来一喝么。璧便出。

　　师从龙渊归。问侍司云。你十二时中还见念头起处么。　进云。念头了不可得。更觅什么起处。　师云。我适来见一块石。有九十九条缝。

　　师与一秀才话次。谓云。你合会得天地同根。万物一体。　进云。某甲何尝不会。　师云。为甚杀生食肉。

　　修殿公务作礼。师云。释迦老子向灰瓦上转大法轮。什么人得闻。众无语。　师云。好生看取。　壁侍司作礼云。请和尚答一转语。　师云。问将来。　进云。闻的事作么生。　师云。逼塞虚空无缝殿。东西南北月轮红。

　　江上归。师问众云。大地无寸土是什么人境界。　一僧进云。和尚家风。　师云。如何大地无寸土是山僧家风。僧不能答。　师代云。常州．湖州．杭州。

　　僧问。大地山河即不问。一毛头上事如何。　师云。吞取七个八个。　进云。不会。　师云。吐却两个三个。

　　僧问。如何是万法归一。　师云。天圆地方。　进云。一归何处。　师云。地方天圆。

　　僧问。百千法门。无量妙义。如何是第一义。　师云。横七竖八。

　　问。如何是本来面目。　师举扇示云。不得唤作扇。僧礼拜。　师云。伶俐衲僧。

　　问。前不得后不得时。如何是出身处。　师云。前去佛殿。后去东司。为甚不得。

　　问僧。父母未生前道来。　僧以手外拱云。遍界不曾藏。　师云。遍界不曾藏。因甚偏向那边。僧无语。　师云。何不道某甲指东画西。

　　僧参。师云。承你远来。无可供养。将五间禅堂与你一口吞却。　进云。大地无寸土。吞个什么。　师云。多少人恁么道。苕帚柄也要打三十。

　　僧问。一尘透脱。千界光辉。为甚十圣三贤不明斯旨。　师云。你莫管他十圣三贤。且道虚空作么生证。　进云。觅虚空了不可得。　师云。恰是。　进云。和尚是大善知识。　师云。正要你检点。　僧拟议。师云。直透万重关。莫住青霄里。

　　师问圆证堂寮主云。香炉几时成佛。　进云。成佛久矣。　师云。昨夜被虚空压碎。你还知么。　僧拟议。师云。脱空妄语汉。

　　师云覆庵归。侍司中路接。师云。你来得迟。将前面远山与你作点心。　侍拟议。师以柱杖蓦面划一划。云。再加一分䞋钱。　进云。也不得将别人家物作人情。　师云。不但䞋钱。点心也消受不起。

　　颂古

　　举。赵州问南泉。知有的人向甚处去。泉云。山前檀越家作一头水牯牛去。州作礼云。谢师指示。泉云。昨夜三更月到牕。

　　雪中春色梅梢见。黄鸟声闻意气新。意气新。谁知黄鸟笑声频。说与风流明敏者。眼从今日碧。华自去年馨。

　　举。归宗常禅师。素与南泉同行。忽一日相别。煎茶次。南泉问曰。从来与师兄商量语句。彼此已知。或后有人问毕竟事。作么生。宗曰。者一片地。大好筑庵。泉曰。筑庵且置。毕竟事作么生。宗打翻茶铫便起。泉曰。师兄吃茶了。普愿未吃。宗曰。作者个说话。滴水也难消。

　　宾则始终宾。主则始终主。金锤各逞藏锋技。父子不传。兄弟同气。和烟搭在玉栏干。上苑垂杨鸟深处。

　　举。陆亘大夫向南泉云。肇法师也甚奇怪。解道。天地与我同根。万物与我一体。泉指牡丹华云。大夫。时人见此一株华。如梦相似。

　　一枝华发十分春。睹彻根源把玩新。堪羡大夫打失鼻。共来笑傲古今人。

　　举。僧问疏山禅师。如何是法身。山云。枯桩。如何是法身向上事。山云。非枯桩。

　　一拳拳倒黄鹤楼。一踢踢翻鹦鹉洲。有意气时添意气。不风流处也风流。

　　举。慈明祖师。僧问。闹中取静时如何。云。头枕布袋。

　　悟入汾阳。鞋穿足裂。塞却口门。出广长舌。如钟在𥲤。小大徐疾。有扣斯应。浑身金石。三玄弹指。四看语默。易知难会。易见难识。莲棹洛伽。云开兜率。

　　诗

　　赠履坦禅人兼报天一居士

　　鼎立三峰势插天。岭门虽辟白云连。飞鸿传得人间信。石壁难依过别川。

　　入磬山

　　隐居风范依然在。说法堂前任草生。莫谓门庭能阒寂。从来此道少人行。

　　示退庵重子住敔山

　　澄江有山孰多僻。敔山两湾苍翠积。澄江有水孰多情。敔山前后敔水平。当年一身澹如水。夜随明月过深林。化山拟作推蓬室。扁舟乘兴堪深入。汝今为我先去住。庵傍闲地多栽芋。忘世情怀尔我同。茅镰铁钁振先风。得人不在门如市。犹忆当年面壁翁。

　　赠禅人

　　见道谁修道。忘山好住山。雪深岩屋老。百衲一身闲。

　　又。

　　重岩之下。茅屋耽耽。有幽人兮。雪立冰餐。

　　又。

　　好山如画画如山。红叶村村杖笠闲。看到桃华成一笑。再来云外访柴关。

　　守塔怀古

　　多年黄叶类形骸。此日徘徊谁偶谐。麻衣草履食接气。象骨崖前呼再来。

　　咏怀

　　千峰绝顶尖头屋。草荐柴床火一炉。三十年中无一事。诸方何处觅潜夫。

　　静夜思

　　枝枝叶叶月。疏疏密密风。谁共蹋流水。倚杖石桥东。

　　题壁

　　星高月晓。松雨满衣。西冈危坐。嗒然忘归。

　　偶题

　　月浸千山冷。风鸣万木清。一声村外犬。客路有人行。

　　山居

　　荒凉苔壁寺。孤冷草堂人。雨后舒长望。庭泥虎迹新。

　　烹泉

　　广修供养事如何。百沸清泉上佛陀。早色争妍排闼入。莺啼古木梵音多。

　　对镜(华山兰若)

　　对镜吾非昔。扪怀志自新。何林一枝别。荫我雪霜身。

　　冬日有怀(荆山旅堂)

　　空阶柏子落。饥鸟入门来。千尺危岩下。梅花几树开。

　　望台山

　　荒阔三千路。高闲一万人。当年冰畔石。迟我未归身。

　　舟居(三却竹林)

　　澹荡寒烟古木。孤悬雪浪轻帆。只在寻常行处。杳然万壑千岩。

　　又。

　　一叶千溪水。三盂六月霜。逢人不舞棹。高卧对斜阳。

　　冬归草堂

　　潜形餐柏实。放目看梅花。何处忘机客。同来灌古畬。

　　济宁道中

　　临溪茅屋临檐树。鸡犬依依水国村。虞夏平成风化永。江南江北共林园。

　　读白乐天诗怀扣冰(舟次东昌)

　　池上有小舟。舟中虚胡床。我心久忘世。愧未使世忘。

　　甲马营夜泊

　　水上舟如织。人间事若蕉。无为与无欲。谁共我逍遥。

　　节食

　　寄形天地间。饮食唯接气。翛然等个人。明此澹泊意。

　　龙渊南坞坐月

　　松树三长四短。石台七高八低。坐来夕阳在树。归去月落峰西。

　　昼寝

　　譬如木偶人。鼓歇索亦住。山僧动与静。请问诸露柱。

　　荆溪道中招友

　　正是千山红叶时。摩挲石壁好题诗。百年嚼蜡能多味。分取松根带露葵。

　　高祖寝堂题壁

　　床头悬瀑布。塔顶长苔衣。一住不复入。高寒到乃知。

　　示众

　　万里晴空谁共。三春花柳争游。王孙醉眠芳草。何似漱石枕流。

　　我有莲舟一叶。沙城芥劫全收。高歌唾壶击破。童稚出没洪流。

　　山居

　　胸中无一事。终日坐间闲。睡起摩挲腹。山间与水间。

　　高步

　　登山造极。步自此始。有怀君子。行远本迩。

　　促都监立还山

　　山中有佳月。宜人终夜看。山中有好风。解衣可盘桓。泉鸣千嶂寂。松静一涛寒。永日鸟相唤。清秋虫自纨。解听紫芝曲。乔木在层峦。活埋与断壁。千古仰金兰。时哉石梁雉。雪饮且霞餐。

　　普请口占

　　年来渐觉精神复。老去偏知日月间。饱饭安眠无一事。椎鸣随众看秋山。

　　枕流台题石

　　山中流水寂无声。枯木生花别有春。若个到来知解绝。红炉分取万年冰。

　　庚戌二月磬山题壁

　　面目分明遍界亲。偏于此地受恩深。三更月下低徊立。恍是当年侍拂巾。

　　磬山挥麈台(先录法济十咏之一。有此名)

　　松根时独坐。花雨不从栽。忆昔别峰侍。无言声似雷。

　　庚戌题壁(三首)

　　本是矜矜自了僧。饱餐安寝别无能。酬恩报祖雄明哲。斗室焚香怀古人。

　　一钵霜华半榻云。无求无喜亦无瞋。三更对月开扉坐。惭愧焚香侍立人。

　　卧倚青山饭白云。溪声鸟语共晨昏。空庭有隙栽兰蕙。缄户无蹊入怨恩。

　　卷帘

　　寻常入望惊殊绝。何意全身住此中。传语岩栖木石侣。时时放眼识云松。

　　独乐园雨后(二首)

　　一溪银凤玉龙腾。想见霜华此得名。步到上方忘药石。劳他从者请频频。

　　枕流石上枕流台。到者教君悔晚来。白鹭群飞千涧雪。洪钟大扣万山雷。

　　巡寮至大义阁(癸丑灯前)

　　花满寒庭月满林。巡寮未半欲三更。到门且莫掀帘入。爱此楼前布水声。

　　邗江赠虎公至契

　　交道江河下。于公见古人。素心千里月。青目一山晴。

　　楚州题壁

　　澹黄微绿拂疏风。到处垂杨适我慵。觅得小舠瓜子大。一帆漂渺水云中。

　　旅堂

　　爱柳无如我。摩挲玩岁年。旅堂忘岑寂。一树适垂轩。

　　开窗

　　风声雨声。声声入耳。花色草色。色色幽妍。

　　书问

　　复岵瞻戴廷丞

　　在在是居士菩提场。物物是居士正法眼。事事是居士菩萨行。步步是居士那伽定。使十二时。不为十二时使。转一切境。不为一切境转。斯为道人。若一处光不透脱。一时光不透脱。即本分不透脱。须刻刻向父母未生前绝思惟。无依倚。既恒且密。时至道成。冷眼圆明。方知在在是菩提场。物物是正法眼。事事是菩萨行。步步是那伽定。使十二时。不为十二时使。转一切境。不为一切境转。此言不欺人也。居士心光。时注天目。居士慧性。不昧古今。居士至行。大建法幢。奉复。不觉缕缕。

　　答王泰卿居士三问

　　问。为人容易做人难。敢问为人之道。　师云。己所不欲。勿施于人。　问。何为知生。何为知死。　师云。知所从来为知生。知所从去为知死。　问。临去时。心不颠倒。意不散乱。在何处捉摸。　师云。验在目前。　师复云。居士真为生死。须知制心一处。无事不办。但勤持药师如来万德洪名。持到持而无持。彻见念未生前本来面目。则率性而行。头头是道。所谓发而皆中节。天下之达道也。如是方能了生脱死。方可出死入生。何谓了生脱死。如太虚空。先天地而生。后天地而不老。何谓出死入生。譬如大海。日照光明生。风来波浪起。到此则去来自在。夭寿不二。又临去时作得主。有二种。彻见本来面目。则了知生死不相干。如上所云。若未见本来面目。勤持药师如来。则临命终时。八大菩萨。接引上生极乐世界。入不退地。见佛明心。因切问虔请。不觉缕缕。

　　杂着

　　东语西话

　　开了两片皮。只是粥饭罐。当世有与么人。山僧礼他三拜。

　　颠仙谣

　　憎爱胸中尽。是非眼底空。泥牛入海后。聚散问沤风。

　　书沩山语

　　行脚高士。须向声色里睡眠。声色里坐卧始得。山谷云。东坡文字语言。历劫赞扬。有不能尽。吾于沩山亦云。戊子春二日。荆邸书。

　　题雪窦颂古

　　野鸭子。知何许。马祖见来相共语。话尽云山水月情。依然不会还飞去。却把住。道。道。颂出雪窦真能于法自在。匪夷所思。如清光匝地。犹戽夜塘。以尽所欲言而妙此却把住。道。道。以不完题而妙尽所欲言。如千雷并吼易。不完题。如千日并照难。偶阅之。直欲击碎唾壶。

　　草堂书壁

　　日中一食。树下一宿。世尊模范如是。一语不投。折苇渡江。少林九年。终日面壁。鼻祖标格何如。

　　荆山旅堂纪事

　　丁亥十一月朔。着新絮袄。饱领本庵香饭。饭余展足熟睡。皆行脚经年未曾有事。睡起一趺。晚晴快人。遗景在屋。庭东大树。茂绿未衰。殊映日溢目。忽忆十五年前。侍先师乌峰竹斋。瞌睡起。书窗浣壁时。复忆甲戌秋。先师迁吴兴报恩。是日结冬。破屋败垣。炊巾满谷。群贤卧草。眠霜冰骨。老人支枯藤。指点砖头瓦砾。为诸人阐最上机。余时独处江干。野色无垠。天光连水。曾和老人寄示偈云。师辟山头宇。吾撑水上门。脚同蹋实地。眼独空丛林。小儿无绳尺。旷荡之言。不谓至今多人成诵。昨便鸿南去。拈句寄重监院。高歌天地外。稳卧雪霜中。他日忆此。更作何状。

　　书岩子纸

　　大雄道人。廿年来炊冰煮雪。接纳诸方。能三十夏不惮寒苦者。敢保出他人一头地。岩子能否。

　　参禅悟难。既悟已。忘悟难。且道忘悟的人何如。岩子道看。

　　此事极平易。极欺人。等闲看得平易者。此最受人欺者也。戒之哉。

　　多见人在壳漏子里谭盖天盖地之道。徒自欺耳。盖天盖地者。能把壳漏子作涂毒鼓挝。

　　书楚纸

　　近年少至性衲子。盖稍有见处。不能出头天外。全体受用。多以名利熏心。学文字语言。还知但患不成佛。不怕佛不解说法么。笔此蚬子和尚。卓立纸末。

　　三师说

　　吾有三师。父师．母师．师师。父师生我眼。师师开我眼。母师护我眼。父师身示无常。此生我眼者也。师师了我生死。此开我眼者也。母师勖我证果。此护我眼者也。三师皆有大因缘。使我悚然省。豁然开。恻然痛。吾何修而得此三善知识师也。噫。吾于荆溪磬山开此眼。于江上水关忘此眼。于吴兴草堂保此眼。不知何年得真不负三师也。　有客蹑而问曰。忘矣。何用保为。　曰。此非汝所知也。保矣。更俟何年不负。　师曰。此非汝所知也。待汝证果地涅槃。与汝共报难报之恩可也。虽然。父师．母师。出离之缘。皆赖师师。师乎。师乎。粉骨碎身未足酬。将此身心奉尘刹。潜子苫次草述。时乙未九月戊戌。

　　西楼闻雪

　　潜子早失泰山之仰。不获遍任两序列职。壬辰夏。报恩乏住持。供先老人方丈重归侍室。首修殿公务。摄客司。诸禅极不安。潜子有余乐也。向志夙夜守塔。每为事夺。适寓监院寮后轩。篝灯正当宝峰塔下。漏下三十刻。闻雪起立。不禁清绝。向于磬山有生平徼幸处。千古快心时之句。此际是第二番境界。时壬辰十一月癸巳。手书所用破砚。犹是二十年前记室旧物。并记。

　　报恩旅堂闲书

　　近日学者有二病。一等弄聪明。习外学。一等守愚抱拙。般若不清楚。二者皆不可与言道。不识一丁者。必如六祖方可。不拨文字者。必须远同西天龙树．马鸣。近同永明．明教。始得无过。

　　题壁

　　本学古人。莫视流俗。阅赵州语录自励。

　　䟦赵州三佛话

　　金佛不度炉。木佛不度火。泥佛不度水。真佛内里坐。南岳磨砖。江西盐酱。不是过也。又云非四十年不杂用心者。不知斯言简尽。

　　题药师日课语

　　予辞恩绝尘。不暇披览。偶入藏。阅药师如来本愿功德。不觉手额失声。愿人人入如来愿海也。或问。何于此经惊叹如是。告之曰。予见世人顺境沦溺者不一。富贵可畏。甚于贫贱。今此如来。使人所求如愿。遂从此永不退道。直至菩提。则欲于王臣长者。一切人中。作同事摄。不乘如来愿航。何从济乎。　大凡修持。须量己量法。直心直行。诚能厌恶三界。坚志往生。则专依阿弥陀经收摄六根。净念相继。所谓执持名号。一心不乱。决定往生。此先自利而后利人者之所为也。若于现前富贵功名未能忘情。男女饮食之欲未知深厌。则于往生法门未易深信。即信矣。身修净土。而心恋娑婆。果何益乎。则求其不离欲钩而成佛智。处于顺境不致沦胥者。固无如修持药师愿海者之殊胜难思也。　癸巳之夏。山居不宁。偶奉亲归养江上。晏如程君以刻成药师日课见示。此出人意表。是经流传已久。编成日课未之闻也。乃得之吾江之善士为之助喜。信能修持。久久不懈。知不独富贵功名。转女成男。离危迪吉。如如意珠。随愿成就。即得于一切成就处直至菩提。永无退转。何幸如之。人间亦有扬州鹤。但泛如来功德船。

　　御选明道正觉䒢溪森禅师语录附

　　结制升座。问答毕。师云。放下布袋。快活无匹。闲看猢狲偷吃生铁。阿呵呵。的的的。问甚生前面目。谁论梨花笑日。斋堂有粥有饭。禅和要吃便吃。吃即不无。饱后作么生。夜行莫踏白。下座。

　　解制升座。问。正法眼藏即不问。今朝解制句如何。　师云。穿山鼻孔破。僧礼拜。　师大笑云。虽然和盘托出。却是大段不同。琅玡禅师道。本来无一物。厌杀天下人。直饶便分明。坐在粪坑里。作么生是透脱一路。妙音观世音。梵音海潮音。众兄弟。朝看东南。暮看西北。近世双笛从羌。觥饭不及壶食。下座。

　　报恩元旦秉拂。僧问。古德道清光照眼尚迷家。明白转身犹堕位且止。请问报恩意作么生。　师云。数点梅花报晓春。　进云。恁么则月明帘外家风古。宝镜堂前瑞气新。　师云。且站过。　问。灵山记莂则不问。今朝分座事如何。　师云。孤鸿呖呖。　进云。龙象云臻。乞慈再示。　师云。野鹤穿云。　进云。点开碧眼。水到渠成。毕竟恩归何地。　师云。不许物外安身。　进云。恁么则水接长天远。春光遍界新。　师云。巡照去。问物有新旧。拄杖子还有新旧也无。　师云。老鸦乱叫。　进云。今古顿超圆智体。何山松柏不青青。　师云。截断葛藤。　进云。谢师答话。　师云。今日且放过。　问。几点梅花送春来。那里来。　师云。人笑你。　进云。数声爆竹催腊去。那里去。　师云。羞也不识。　进云。去来且止。卉木咸新又作么生。　师云。转见转见。　进云。一天佳气。万象腾辉。　师云。望烟寻食地。　一僧出呈数珠云。这个依旧一百八。请师点出新鲜句。　师云。光寒星斗少。　进云。不会。　师云。切忌五更初。　又进云。不会。师便打。　进云。从今更不疑。　师云。错认焇皮家。　问。举足动步则不问。新年接新令句作么生。　师云。贵货易土。僧礼拜。　师云。今日行森承老人命。为众敷扬。适才一问一答。祇恐错会。数点梅花报晓春。一声爆竹催残腊。不许物外安身。谁论老鸦乱叫。嗟嗟多少人。望烟寻食地。错认焇皮家。呵呵光寒星斗少。切忌五更初。咄。孤鸿呖呖。野鹤穿云。新年新令。贵货易土。众兄弟。六桥近日水仙花。十字街头铁拐李。卓柱杖云。珍重。

　　上堂。问答毕。师乃云。行脚须具眼。参禅要识句。大众识得句也未。适才答僧云。是柱不见柱。咦。非柱亦不见柱。既然是非都去了。因甚又说是非里荐取。汝等诸人作么生荐。莫是云日能催晓。风光不惜年么。莫错会好。幸逢征客尽。归在落花前。切忌颟顸儱侗去。所以古德云。至道无难。唯嫌拣择。桃花红。李花白。谁道融融只一色。诸禅德。瞥不瞥。一夜东风。吹散枝头残雪。会么。老祖殿前。梵王宫阙。双峰灯放。九天风月。燕子语。黄莺鸣。谁道关关只一声。不透祖师关棙子。空认山河作眼睛。咄。冷的冷。热的热。粥锅西边底。莓苔裹石碣。良久。喝一喝。云。歇。如今是什么时节。师大笑曳杖下座。

　　两序请升座。师竖拂云。一群子上来。一群子下去。残梦五更钟。落花三月雨。合掌低头换步时。进前退后翻身处。有利有害。人无远虑。归到故乡还似客。布谷催耕鸣别树。叉手句。可惜许。一切数句非数句。打一拂云。去。下座。　问。学人道眼不明。未审什么碍。　师云。几时立春。　僧云。昨日二十三。　师云。怪我作么。

　　小参

　　众入室。师拈杖云。摩诃般若波罗密。明如日。黑如漆。异解多途。商量非一。卓柱杖云。急。若人信受奉行。一生参学事毕。昔日殃崛摩罗尊者持钵至一长者家。其家妇人正值产难。子母未分。长者曰。瞿昙弟子。汝为至圣。当有何法能免产难。尊者曰。我乍入道。未知此法。待问世尊。却来相报。及返。具事白佛。佛告殃崛。速往报言。我从贤圣法来。未曾杀生。殃崛奉佛语。疾往告之。其妇得闻。当时分娩。　师云。从古至今。拈提者极多。错会者不少。龙溪今晚索性与你点出。天苍苍。野茫茫。风吹草。见牛羊。禅和子。会也未。不会。再说一遍。水溢天开堤。花落满龙溪。凫随潮落去。日上绮霞低。众作礼。师掷拄杖便起。

　　晚参。师云。万法归一。一归何处。呵呵。学人也有趣。和尚也有趣。拂一拂。归卧室。

　　晚参。师云。山门前得底句。禅堂里商量去。进到方丈。不必再举。何也。天溪不肯辜负汝。

　　晚参。师云。竹窗夜启。月明霜大。高鸿入云。鼠儿穿磨。大众行住坐卧且道是个什么。良久。大笑云。癞头回子骑骆驼。

　　重阳早参。师云。今朝九月九。猢狲上树赛觔斗。右转左。左转右。好手手中呈好手。呵呵。天溪长老不唧𠺕。

　　早参。师云。水中盐味。色里胶青。咄。将谓明星是眼睛。通身有口向谁说。挽尽天河洗铁丁。

　　室中晚参。问答毕。师乃云。阿逸多笑甚么。蛇穿耗子窟。普化摇铃过。呜呼。小子脚板踏破痒疮。近火血沾衣。伤盐伤醋陈年货。有人道。慈翁老。有茶请吃茶。无茶滚水好。咄。汉仙琴高骑赤鲤。羲之写字换鹅儿。良久。云。归堂去。

　　六月十九早参。师云。路上红尘起。江中白浪飞。拈拄杖云。观音菩萨来也。有眼者近前。无眼者退后。　一僧出。作礼毕。拟归位。师打云。与么不得得与么。良久。卓拄杖云。礼拜归位真堪笑。与么不得得与么。曼拏罗指地为泉。胡大头锤破铁山。若也知去。龙行虎步。如或懵懂。世尊升座默然。阿难遣出比丘。左右顾云。半山庙。三天竺。遂以柱杖一齐打散。

　　雪夜晚参。师云。吃苦茶。说淡话。谁管佛法不佛法。冯夷剪破龙溪练。枯柳梅花处处春。咦。月下冻痕生绿井。隔窗玉片飞无影。树枝风息转迎寒。寒人如鸟栖未安。日短夜长谁先觉。荧荧残烛呜呜角。咄。咄。黄龙三关。香岩独脚。

　　冬至早参。师云。冷地里梦见一呆和尚曰。昨夜三更子癸时。枫杉隔坞问松枝。满天飞雪来何处。寒梅低首笑嘻嘻。他又大叫云。老祖。老祖。如今是什么时节。大众说看。　傍僧拟答。师便打。僧复出问。生擒猛虎。活捉狞龙人来时如何。　师云。官法如炉。　进云。忽遇透网金鳞又作么生。　师云。谨慎火烛。　进云。驱耕夫牛。夺饥人食。未是向上钳锤。如何是向上钳锤。　师叱云。扬州客。　僧拟议。师云。大众归堂。

　　小年晚参。众集。师举柱杖云。是我不是。众茫然。师掷下。归卧室。

　　四月八日早参。师云。从古相传释迦佛今日降生。不知是否。说与诸人检点看。南康府里星子县。黄梅县外义丰城。这便是森长老见处。良久。云。知客在否。　众答。在。　复云。内外大众今早都念课诵么。　众云。念。师便入卧室。

　　师见病人多逐苦境。乃示云。莫。莫。莫。病是众生之良药。我在俗时。一病几死。正迷闷中。忽闻鼓吹。始知病源不从他有。遂决志出家。云。鼓角分明破毒针。蓦然劄断爱情心。死去活来真好笑。石头土块尽知音。语诸人。识病因。大家割舍梦中身。咄。咄。不作维摩诘。文殊何处寻。

　　机缘

　　僧问。如何是鸟道玄路。　师云。白云飞起红叶落。　进云。文武兼济人来时如何施设。　师云。不许饮酒食肉。　进云。邪法难扶时如何。　师云。岂有此理。　进云。如何是正法眼。　师云。早晚也。　进云。何以为之大机。　师云。米。　进云。何以为之大用。　师云。时。　进云。异类中如何行得。　师云。斗有大小。秤有轻重。　进云。疑情未息时如何。　师云。鱼劳尾赤。人劳头白。

　　同参问。首座亲见老人。是否。　师云。是。　参云。还有奇特事也无。　师云。扣冰人少。崇福人多。

　　僧入室。请师决疑。师云。鬼谷老爷不在家。　僧云。岂无方便。　师云。归去门前自打瓦。

　　僧问。如何是清净法身。　师云。普请担泥。　僧云。因甚学人不会。　师云。有直岁在。　僧云。如何是超佛越祖之谈。　师云。依教奉行。

　　僧云。牛头横说竖说。不知有关棙子。如何是关棙子。　师云。止。　僧拟议。师云。去。

　　僧问。如何是妙唱不干舌。　师云。罕遇知音。　僧云。如何是死蛇惊出草。　师云。照顾性命。　僧云。如何是铁锯舞三台。　师云。呆鸭闻雷。　僧云。如何是解针枯骨吟。　师云。切忌寐语。

　　僧问。终日纷纷扰扰。如何是不动尊。　师云。天晴快走。　僧拟进语。师云。换手捶胸。

　　僧问。四方八面来时如何。　师云。门前石马脚撩天。

　　僧问。羚羊挂角时如何。　师云。引我笑。

　　僧问。一等是水。因甚海咸河淡。　师云。莫矢溺。

　　僧请益云。不假半寸绳。如何出得深井人。　师云。赖遇天溪。　进云。大似失便宜。　师云。看你颠倒。　进云。乞师方便。　师云。大圣紧那罗王菩萨。

　　僧问。如何是玄中玄。　师云。日长夜短。

　　僧问。佛心无处不慈悲。观音大士因甚不去高丽国。　师云。谢汝馒头汤饼。

　　游山归。问僧。涂毒鼓闻者皆丧。因甚击者不死。僧下语不契。　师示偈云。山上鸱夷又买舟。清风明月几时休。欲知进退存亡事。只问归来郑化州。

　　僧问。昔日赵州勘破台山婆子。毕竟在甚么处。　师云。天开河。　进云。学人不知落处。　师云。斋堂东边。　进云。乞师慈悲直说。　师云。赵州两只眼。婆子一条舌。五台山上去。旧路岭莫歇。

　　僧问。如何是先照后用。　师云。临济来也。僧拟议。师便喝。　僧云。如何是先用后照。　师搊住云。道。道。僧茫然。师遂托开。　僧云。如何是照用同时。　师掌云。非驴所堪。　僧云。如何是照用不同时。　师云。不知痛痒汉。僧喝。　师云。再喝看。僧又喝。师便打。

　　僧问。如何是无相涅槃。　师云。五里亭。十里铺。　僧云。因甚学人不会。　师云。驴前马后。

　　僧问。如何是云门顾鉴咦。　师展手云。那。　僧拟议。师云。了。　僧再问。师云。去。

　　僧问。劈面来时如何。师随声便掌。

　　僧问。如何是大雄山底佛法。　师云。白额当途坐。　僧云。还有方便也无。　师云。阇黎莫夜行。

　　僧问。如何是西来祖意。　师云。南人瘦。北人肥。

　　僧问。诸佛出身处且置。如何是和尚安身立命处。　师云。你却跳得好。　僧喝。师云。为什么。僧拟议。师打退。

　　僧问。因甚不点路灯。　师云。一任瞎闯。

　　僧问。入门便喝便打。意作么生。　师云。祖师在你背后。

　　僧问。不慕千圣。不重己灵时如何。　师云。你五戒也不持。　僧云。古人到者里为甚不肯住。　师划一画。僧喝。师云。好喝。僧拟议。师便打。

　　僧问。金锁断后时作么生。　师云。脑门着地。

　　僧问。堆堆坐禅。图个什么。　师掩鼻云。出去。僧茫然。　师云。走来。僧近前。　师云。三黄丸好。

　　僧问。从上宗乘。如何接续。　师云。日东上。月西下。　僧云。与么则人人有分也。　师云。知章骑马似乘船。

　　同参问。如何是首座家风。　师云。没篱没壁。　参云。忽遇贼来时作么生。　师云。凭你模索。

　　僧问。毕竟如何是佛。　师云。撞不破便烧。

　　僧问。如何是梵音相。　师云。铺堂不细行。

　　僧问。箭锋相拄时如何。　师云。过者边立。　僧喝。师便笑。僧拟议。师云。大好箭锋相拄。

　　僧问。作么生转得自己归山河大地去。　师云。昨夜好秋雨。

　　僧问。如何是和尚为人处。　师云。呆子。呆子。　进云。不落古今句作么生道。　师云。官久必富。　进云。七佛未出世时。向甚处行履。　师云。疑人莫用。

　　僧入室请益。心经云揭谛揭谛。意旨如何。　师云。孔子产山东。文才今古通。大夫天下有。白屋出三公。　僧云。学人不知落处。　师云。自卫返鲁。

　　僧问。一人发真归元。十方虚空悉皆消殒。为什么方丈后泥挑不尽。　师云。鬼吃馊馒头。

　　僧问。既是报恩人。因甚不识金车山。　师云。看你打之绕。　僧喝。师云。有甚了期。　僧拟议。师云。还怪得我么。便打。

　　僧问。山河大地还有过也无。　师云。缺嘴打锣。

　　僧问。乍起乍灭时如何。　师云。不是鬼灯。便是萤火。

　　僧问。如何是观音三昧。　师云。夜来孩子哭。　僧云。如何是文殊三昧。　师云。日里踢绣毬。　僧云。如何是普贤三昧。　师云。包公庙里失毡包。

　　僧问。心佛俱忘时如何。　师云。谁与么道。僧拟议。师喝出。

　　僧问。浩浩尘中。如何辨主。　师云。饭里沙多。　僧云。谢师指示。　师云。莫乱嚼。

　　僧问。无梦无想时。主人公在什么处。　师云。大众笑你。

　　师问僧。仙乡那里。　僧答。合浦县。　师云。明珠拈出看。僧无对。　师云。想是新戒。

　　师问座主。金刚且止。唤什么作经。　主拟议。师便笑。主问。如何是经。　师召云。法师。主应诺。　师云。好个座主。　主指茶钟云。者里有赵州也无。　师云。匙挑不上。

　　师问。一切葛藤。敲门瓦子。如今门开也。瓦子在什么处。僧茫然。　师云。可惜七间僧堂。

　　僧问。一字不着画。是什么字。　师云。鼻大心无毒。

　　僧问。未生之前即不问。如何是赵州勘破婆子处。　师云。饭饱弄箸。　进云。某甲即不然。　师云。要屙那边去。僧无语。　师云。急归堂。

　　僧问。如何是有柱杖子与柱杖子。　师云。伶俐好。　僧云。如何是无柱杖子夺柱杖子。　师云。懵懂汉。

　　僧问。目前荡尽时如何。　师云。更梦见什么。

　　僧作礼。　师问。汝名什么。　僧云。南山。　师云。南山起云。为甚北山下雨。僧无对。　师云。春无三日晴。

　　僧问。百尺竿头进步时如何。　师云。三月三。　僧云。学人不知落处。　师云。起席不谢坐。　僧云。从今得个安乐地。　师云。义冢泪痕多。

　　师问僧。抑而为之。可谓贵人多忘。拟向那边施设。僧无对。　师问傍僧。若也鉴不出。落地作金声。你道作么生。僧拟作礼。师便打。

　　师游牛首时。路逢一道者。者弹指一下。问云。是何宗旨。　师云。老鼠吃盐。　者云。如何是藏锋句子。　师云。东西南北。　者云。如何是事藏锋。　师云。隔岸醉人多。　者云。如何是理藏锋。　师云。满江野鸭子。　者云。如何是事理俱藏锋。　师云。水里船。船里水。　者云。如何是事理俱不藏锋。　师云。上底上。下底下。者便作礼。

　　僧问。万法归一即不问。毕竟一归何处。　师云。昨日典座来。今朝柴头去。

　　僧问。髑髅粉碎时如何。　师云。僧排夏腊。俗列耆年。

　　僧问。供养百千诸佛。不如供养一无心道人。诸佛有何过。无心道人有何德。　师云。打鼓转船头。

　　僧问。王索仙陀婆。意作么生。　师云。听事不真。　僧云。古人点铁成金。乞师直捷指示。　师云。淮北鼓。

　　师问打稻僧。禾熟不临场且置。作么生耕人田不种。僧无对。　师云。贺家湖上天华寺。

　　僧问。不是风动。不是幡动。是什么动。　师云。禅和走入漆桶。　僧云。和尚作么生。　师云。䒢溪号做慈翁。

　　僧问。树雕叶落时如何。　师云。大好从头起。　僧云。体露金风又作么生。　师云。歌于斯。哭于斯。僧喝。　师云。汝命何短。僧拟议。师打退。

　　僧问。至道无难。唯嫌拣择。是否。　师云。双陆盘开大喝彩。　进云。如何是至道。　师云。不差。不差。　进云。学人今日得遇和尚。　师云。禅客昨晚在那里歇。

　　僧问。如何是大通智胜佛。　师云。古家桥下。　进云。为什么佛法不现前。　师云。临平腐干。

　　入室。僧问。临济的的意作么生。　师云。官打现在。　进云。学人不识宗旨时如何。　师云。我是天溪主人。　进云。道眼如何得明。　师云。礼防君子。　进云。乞师方便。　师云。你问什么。僧罔然。　师云。近前来。僧近前。　师大笑云。金风落落洗芳菲。瘦尽千峰雁始飞。南海一波长不定。西山半面莫疑非。

　　僧问。燕子善谈实相。如何是实相。　师云。韩獹。韩獹。

　　僧问。撩起便行时如何。　师云。泥作头。

　　僧问。如何是古佛心。　师云。槁流红树。　僧云。如何是物不迁。　师云。叶泛霜波。

　　僧问。禅客相逢祇弹指。此心能有几人知。如何是此心。　师云。阇黎鼻头黑。

　　僧问。如何是道。　师云。好日多同。　僧云。如何是道中人。　师云。再过一家。

　　僧问。作么生是禅。　师云。日里不点灯。

　　僧问。牛头未见四祖时如何。　师云。初七清明。　僧云。见后如何。　师云。念二谷雨。

　　僧问。上木下铁。意旨如何。　师云。逢凶化吉。　僧拟议。师大笑。僧再问。师云。近日工夫太杀闲。

　　师问僧。无根树子作么生种。僧无对。　师云。巡山稍暇。

　　僧请益。举。玄沙问光侍者。打铁船也未。光无对。请师代。　师云。今日好风。　问。进门一句作么生道。　师云。猢狲骑鳖背。　问。既是大雄山。因甚么又道云覆庵。　师云。你是瓶窑来的。　僧云。是。　师云。扣冰去。

　　霉大连雨。师落堂云。大众。因甚么迷痴。许久不晴。众无对。　师云。知之为知之。不知为不知。天上雷公叫。地下走蟛蜞。呵呵。好场热乱。以柱杖画云。湄。众茫然。　师喝云。聋牛瞎驴。一齐打散。

　　解制。师问僧云。秋风清。秋月明。百城烟水任君行。只有一事。撞见胜热婆罗门时。莫道在者里起程。何故呢。彭。良久。云。你道老祖意在甚么处。

　　师问僧。语是谤。默是诳。语默向上有事在。什么事。呵呵。不到死牛边。不欠死牛钱。我与么道。你又作么生。

　　僧问。如何是学人亲切处。　师云。火烧乌龟。　进云。如何是本身卢舍那。　师云。受戒也未。　僧云。如何是清净法身。　师云。斗打相争。

　　僧问。如何是大通智胜佛。　师云。东廊西廊。　僧云。为甚十劫坐道场。　师云。看你颠。　僧云。作么生佛法不现前。　师笑云。酒鬼子。　僧云。何故不得成佛道。　师咄云。痴虫。

　　师问柴头。无根树子斫断也未。　头无对。次早云。昨夜看无根树子。闻锣声忽然断去。　师指花云。因甚么唤作海棠。头拟议。师便掌。

　　僧问。清净本然。云何忽生山河大地。　师云。你寻衣单么。　进云。学人请问佛法。　师云。天旱棉花少。

　　僧呈怀州牛食禾颂。师笑云。蛮婆哈醋嘴三尺。村老闻酸面百折。引得乞儿耸膊寒。俨然一幅吴生笔。

　　师垂问云。祖师西来。篱边山菜带泥挑。滋味新鲜好。诸增上慢者。闻必不敬信。　侍者答云。甘草甜。黄连苦。　师云。向去莫言今日事。观音自在放毫光。谁不忍者说。　答。深山藏猛虎。　师云。风灯动夜帏。大棒打老鼠。为什么窗敲碎玉声偏细。　答。明月堂前风冷淡。　师云。太平时节桑麻话。不用兵符佩绛纱。错过也。　答。云从龙。风从虎。　师云。蛟翻波作雪。鼍吼气蒸云。金色头陀供麦饭。还知否。　答。曲不藏直。　师云。毕陵伽呵叱河神。梅花倒影插人头。是否。　答。楼阁里善财。　师云。一钩新月鱼吞影。双峰云外瞑。是何病。　答。碧波生水面。　师云。月上女出城。舍利弗入城。布袋和尚何故如今笑不止。　答。辰属龙。卯属兔。　师云。东西南北。水洒不着。泼墨飞毫莫浪题。你能构得么。　答。雨过看长虹。　师云。禅和子。亲舍每疑云外近。长安翻觉日边遥呢。侍者答。不契。师遂遣出。

　　偈颂

　　雁宕山过夏示徒

　　踏破草鞋。坐消白日。北海天麻。南台乌药。嚼得破者。急须吐却。吞不下者。翻成毒药。

　　示溟源禅人

　　水至柔而能攻坚。故一其内。美哉。沨沨乎。经始绵绵。滂沱淮海。子宜自勉。

　　天目秋夜礼祖塔

　　凉月侵衣红叶鲜。杖藜几度塔松前。寒鸦数点栖枯杪。一阵西风霜满天。

　　天目扫高祖塔

　　绿犀海外分离坎。金毛崖畔甲丁庚。三四四三三四四。四三三四四三三。西方庵上。铁蛇钻入金刚眼。东坞峰下。岩前石虎抱儿眠。恭惟老祖。珍重万福。行森到此。瞻之仰之。万年松拂日。百怪石腾溪。不一而一。不二而二。

　　世尊出山相

　　头髼松。鼻突兀。膝拄腮。皮裹骨。见之曰佛。咄。咄。

　　水月观音大士

　　一蒲青草上。四面白云飞。尽日无言说。岩花落满衣。野店风涛惊泊岸。西峰月上善财归。

　　布袋和尚赞

　　头大头无角。肚大肚无橐。尽道是奉化县老官。不知说得着不着。放下布袋等个人。手里把柄破木杓。恶。

　　颂世尊拈花迦叶微笑

　　是处江湖有钓蓑。相逢犹更问如何。横吹黄鹤楼前笛。直是庐山采菊歌。

　　颂汾阳十智同真示僧

　　当轩竹佩因风向。绕径梧阴带月奢。曾识桃源仙子面。岂缘流水觅胡麻。

　　达摩祖师赞

　　怒目咬齿。何苦如此。而今用师不着。有理也是无理。西天东土一般。各各自有所以。祖师。祖师。请起。请起。

　　示明镜

　　本来无一物。何处惹尘埃。六祖好语话。几人不错会。

　　宿黄梅小石口五祖送六祖滩

　　夕阳楼外淡烟笼。野渡舟横草接空。望断岭南人不见。九江月冷水溶溶。

　　宿四祖塔前

　　破额山窗纸泣风。乌声月下绕青桐。夜寒古殿鸡鸣蚤。曳杖仍登最上峰。

　　宿黄梅东禅寺

　　扑面蓬尘拟蔽天。东禅槽厂若为传。应庵华祖三生室。耕者南田又北田。

　　秋日扫龙池传祖塔

　　塔上双虹适偶期。焚香谁识独悲思。池当夕照半添色。句与秋山两斗奇。龙出无心三汲浪。鹤鸣有意九皋岐。若非吾祖何来此。雨细风斜归去迟。

　　礼罄山师翁塔宿海会寺

　　游罢荆溪过上方。笑看归鸟磨斜阳。千盘石径云承屐。一室松风月满床。既破浮生尘外梦。宁耽长夜定中香。分明塔下钟清韵。多少时人叹渺茫。

　　山中四仪

　　山中行。春鸟逢人自唤名。芝兰满谷藏深草。无限禅和努眼睛。

　　山中住。结夏安居云水聚。施主虽然个也无。竹石松风时共遇。

　　山中坐。燕去雁来历乱过。梧桐叶落一天秋。双峰月上僧功课。

　　山中卧。被絮前冬脚踢破。夜寒无数个翻身。床头老鼠如旋磨。

　　自箴

　　诗云。无易由言。耳属于垣。事以密成。语以泄败。聪明深察而近于死者。好议人者也。搏辨广大而危其身者。发人之恶者也。孔子恶称人之恶者。阮嗣宗口不论人过。乱之所生也。则言语以为阶。吉人之辞寡。言以简为贵。言简而意尽者。至言也。少言气完。而梦寐亦安。君子绝交。不出恶言。　少皋氏有不才子。崇饰恶言。天下之民为之穷奇。人而不仁。疾之已甚。乱也。汝唯不矜。天下莫与汝争能。矜己能。丧厥功。齐桓公葵邱之会。微有振矜。而叛者九国。人有满于意。而不觉形于词色者。则其所养可知矣。　人好直言。必及于祸。言切直。则不用而身危。刚肠疾恶。不避嫌疑。谓之大失。狃于能直者。所发多敝。恶言不出于口。忿言不反于身。好尽言以招人过。国武子所以见杀于齐也。出言有时而不敢尽。保身之道也。往哲提命。犹在一堂。不次书之。以清座右。嗟乎。金人三缄。实惟我师。
卍新纂续藏经第 68 册 No. 1319 御选语录


　　御制自序

　　夫本妙明心。大圆觉海。非见闻知解所可通。故无语言文字之可立。然而古来大德。于最上真乘灼示学人。直言无隐。于无法可说之中。演无意之言句。超情绝解。直指自心。了了可知。昭昭不昧。使听者音前荐取。性地承当。苟非神悟于几先。则必滞情于句下。非若秀才训诂。法师言诠。录道德仁艺之文。能言鹦䳇。说梦幻泡影之论。依样葫芦。此事惟证乃知。非自不悟。滔滔法海。上上真机。隔阂丝毫。暌违万里。一音演出。彻底分明。一字才成。大千透露。　真金矿内。必无点铜。大火聚中。宁容滴水。程途阶级。历历若缯诸图。真伪正邪。灼灼自呈于镜。群蒙易惑。明眼无花。盖雨入草心。自分甘苦。水归器内。各现方圆。既具正观。难逃神听。朕于此事。曾着参详。藩邸清闲。化城游历。有向无方便中曲伸请问。亦于绝思维处俯徇来机。岂曰梯航。不无漏逗。　今乃选编数帙。垂示来兹。于所采大善知识语录之后。亦附刊焉。朕昔者虽复时谈妙旨。实未遍阅群言。任性卷舒。随缘出没。实由杜撰。非法经文。近始披空里之遗文。剖尘中之积卷。欲使焦枯栗棘。新刺重生。陈烂葛藤。灵花再发。今见昔人之语与朕之所言。多不约而暗符。无心而自合。圆音如是。不禁哑然。此足表千年而异口同声。非有意一字之雷同剿说也。　朕今位居元后。岂慕作家居士之虚名。盖既亲履道场。宜宣大觉法王之正令。欲人信知祖印亲传实有据。本来具足。言思绝处非虚说。道理昭然。非有而非空。不出而不入。妙性不远。明觉非遥。朕实本一性之圆通。作五般之实语。唯此一事。余二非真。古德之所显承。当来之所默印。是以序而传之。不惜重添一番话堕。非曰朕之言句可与从上大善知识比肩也。观者切莫哂焉。

　　雍正十一年癸丑四月八日

　　和硕雍亲王圆明居士语录

　　觉生铭

　　佛佛祖祖。觉悟生民。惟此一事。余二非真。此事云何。直指人心。此心云何。有幻有真。幻亦非幻。真亦非真。真即是幻。幻即是真。心即是佛。佛即是心。何名众生。执生灭因。背真合妄。颠倒沉沦。欲了生死。切莫用心。切莫断妄。切莫求真。诸缘若息。何处有因。少涉取舍。即憎爱心。即此憎爱。即生灭因。即此生灭。名曰无常。因此无常。显有真常。何名真常。遍界不藏。头头吐露。法法全彰。万年一念。物我一如。本无来去。岂有终初。平等不动。是名真如。觉明妙有。无实无虚。妙有觉明。无欠无余。圣贤不着。凡愚自缚。妄执妄有。错中更错。迷生是非。悟无好恶。不必计议。不必卜度。佛生之分。只在识觉。知解念想。尽情弃却。蓦然相应。如响应声。明暗塞空。无处不通。圆虚寂照。如月摄空。无今无古。无他无自。无二无一。光湛清碧。如来如来。如是如是。

　　真心铭

　　祖师西来。直指人心。多少学者。错认识神。凡所推解。皆妄非真。琢石磨玉。枉费艰辛。不必除妄。不必求真。毕竟如何。只要死心。一心若死。万心皆真。尘尘刹刹。的的亲亲。此名不二。玄妙法门。

　　一贯铭

　　不二之门。吾道一贯。一二之法。惟以息见。见若能息。觌体全现。弃其生灭。住此不辩。不辩是非。憎爱自幻。如此进途。是名正见。若道同行。另有公案。向下文长。语言道断。非一非二。万年此念。

　　立春日。王垂示云。八万有尘有不有。十二空门空不空。识得口中两片舌。许汝具得一只睛。若但随着赤律律一个舌头。依着光烁烁两个眼睛。要会螺蛳跳上船。只恐虾蟆未必肯作狗叫。青山原不长草。绿水本不生鱼。说甚么朝游北海。暮宿苍梧。春也融和。夏也炎蒸。秋也凄爽。冬也肃凝。饶伊一斤斗翻到非非想天。也跳不出者圈子去。何如一头淬在恒河沙里。尘尘尔。刹刹尔。悠悠自在。任运如如。虽是背父逃走。却作的是本分营生。一时倒撑铁舫泛沧海。何妨自家骨肉依然亲。若也不会。更为注破。不见尘尘刹刹。刹刹尘尘是我。我是刹刹尘尘。谁见尘尘刹刹。咄。四序一年轮转遍。试看今日又从起。

　　掬香水海于两掌心。三尺孩童弄泥团伎俩。撮三千界于一指尖。赤贫乞儿贪小利营生。路逢道伴交肩过。赵一道。一人何得有两头。一口吸尽西江。钱二说。瞎汉生吞铁蒺藜。不与万法为侣。孙三言。尚欠老虎吞却大虫在。横担拄杖直入千峰。李四云。还须遇着死蛇休打杀。青黄赤白黑。虽然色色不见酸甜苦辣咸。一一尝着滋味始得。便只在长安城内打个𨁝跳。恁么也不得。不恁么也不得。必至入含元殿里翻一斤斗。恁么也得。不恁么也得。所以大慈父我佛言。我若按指。海印发光。汝才动念。尘劳先起。且道作么生即得。今朝腊月八日。

　　三界无法。何处求心。心不可求。法将安寄。兔角杖挑潭底月。巴鼻俨然。龟毛绳系树头风。显露已了。头头物物。逼塞虚空。心耶法耶。只在当人识取。若道描不成。画不就。罗笼不住。呼唤不回底。要且未必在者里着脚。喝一喝。

　　路逢瓦砾休轻弃。将得归来尽是金。一时将宝藏金丹诀两手分付诸人了也。还有知恩者么。回顾左右云。作得一解。险入地狱如箭射。

　　不管张三嘴上胡。谁论李四身如漆。电光影里吼泥牛。任运腾腾没绊系。照顾眉毛眼上排。留着鼻孔好出气。眉毛则且置。且道鼻孔落在甚么处。东牵东去。西扯西来。

　　青青翠竹。一茎两茎东。三茎四茎西。郁郁黄花。一朵两朵上。三朵四朵下。松直棘曲。剥削一些子不得。鹄白乌黑。点染一些子不得。会得底。须弥山塞却咽喉。会不得底。香水海浸瞎眼睛。呵呵。有甚么交涉。

　　真空妙有。妙有真空。一条拄杖两人扶。打着西边动北边。薰风拂拂。时雨蒙蒙。东东滴滴。滴滴东东。无孔笛逢毡拍板。大家齐唱玉芙蓉。不见道。做一日和尚。撞一日钟。

　　树作筋兮石为骨。水为血兮山为肉。日作心兮路为肠。天作皮兮地为肤。惟有大地众生没处安排。把来权当肚里蛔虫。设有个汉出来问道。集云𠰚。只向他摇手云。怕怕。若云。大善知识为甚么怕。但云。从来没见者样个大怪物。呵呵大笑。

　　众生不了。犹如小儿放风筝相似。随风放去。风定却复收来。收来放去。实同儿戏。何日是了期。所以古德每拈云。脚跟下红丝断也未。此语甚亲切。譬如风筝线断。纸莺落在何处。参。

　　寻师访道。何异驴头上觅鹿角。行脚参禅。大似龟壳里取珍珠。眼观耳听。增添些什么。鼻直眉横。少欠些什么。会得底。当下承当。会不得。千生百劫。且道承当个什么。你是你。我是我。你是我。我是你。若也不会。圆明更再下一注脚。你不是你。我不是我。你不是我。我不是你。

　　王云。海阔吾鱼跃。天空我鸟飞。我海任鱼跃。吾空任鸟飞。海阔从鱼跃。天空任鸟飞。此三句。有一句可与佛祖为师。试检点看。若儱侗会去。辜负圆明。若拟意分疏。未免辜负前圣。且道作么生始得。竖拳云。木凤披毛霄汉舞。石虎怀胎海底行。

　　月下赏花次。闻钟声。王云。钟是我声。只是听不着。花是我色。只是见不着。酒是我味。只是尝不着。月是我体。只是触不着。乃对侍从云。圆明今日饮酒啖肉。论玄谈禅。且道有罪过也无。众无对。　王笑云。幸而谈论是我。只是说不着。咄。莫非酒话。众皆大笑。　王云。也不可草草。汝等但一心念佛念法念僧。自然有个会处。

　　从来都道。一句中荐得。堪与佛祖为师。第二句荐得。堪与人天为师。第三句荐得。自救不了。圆明以为不然。第三句荐得。堪与佛祖为师。第二句荐得。堪与人天为师。第一句荐得。自救不了。若道圆明有意别资一路。翻拈倒提。未免辜贡一番眉毛拖地。何则。一句中有不具三句之道。三句中未有不具一句之理。诸方自有具眼者辨取。

　　王云。寒山大士道。瞋是心中火。能烧功德林。欲行菩萨道。忍辱护真心。圆明今日道。情是身中水。能迷般若津。欲行菩萨道。戒欲护真身。且道是同耶异耶。

　　西天四七。教外别传。大似饱汉说饿话。东土二三。一花五叶。尽是开眼吟梦诗。若然。将什么维持正法。觉渡群迷。常拈一只无孔笛。随缘演唱太平歌。

　　净洁洁。一片闲田地。露堂堂。万古旧家风。竖穷三际。横遍十方。山水云霞。妆点乾坤锦绣。日月星辰。照耀宇宙辉煌。东南西北。历历八方布列。春夏秋冬。明明四季周张。自然观自在。妙圆净妙音。即便恁么去。何异宝镜当空。全没交涉在。且道作么生行履。良久。云。饶伊一口吸尽西江。还须直入千峰始得。虽然。尚欠知恁么来在。

　　清净法身。性合空。百千万亿化身。性合有。圆满报身。性合空有。大圆镜智。即有即空。平等性智。即空即有。妙观察智。知空有而不知。成所作智。如镜摄三身三智。所谓那伽常在定。无有不定时者。三身四智一体全彰。乃不二之法。一二尚了不可得。何得三四之说也。要会三身四智一体全彰么。弹指云。切忌认性为我。

　　一念动。一念静。动静二相浑无定。一个鼻孔香。一个鼻孔臭。取不得。舍不得。不可得中只么得。俊鹞搏空入云端。欲落不能下。癞狗滚地堕泥中。欲起不能升。且道是苦是乐。但至否极泰来。自然群阴剥尽。一阳来复。到者里。虽是春同往岁。要知梅桩上开的不是去年花。恰有个小犬跳跃。在傍叫道。光光光光光。圆明不觉失口说。却被道着。

　　横说十方。竖说上下。若道随波逐浪。吾尝于此切。只是你自未梦见在。有时如来。有时来如。有时来来。有时如如。若不如是。争得如是。若问如何是如是。夜来诸人八万四千毛孔。为甚塞却了一千二百五十。众默然。　王云。是你不通。却干圆明甚事。

　　从来言。见道易。修道难。修道易。守道难。守道易。行道难。圆明不然此论。若见假道易。修假道难。修假道易。守假道难。守假道易。行假道难。若真实言。则行真道易。守真道难。守真道易。修真道难。修真道易。见真道难。但得真见。修守行皆易于为力。若见处不真。修守行不但难之一字。亦断不能成也。所以云。参须真参。悟须实悟。但得本。何愁末。各人扪心自问。不可强蒸沙望成米饭。徒劳何益。若不到大休歇田地。不可妄为休歇也。学者其勉诸。

　　有时大。有时小。有时有。有时无。大也非是放开。小也非是捏聚。有也非别有无。无也非别有有。若能恁么。方得恁么。若能得恁么。不可知恁么。若知恁么。即不得恁么。如是见。如是行。如是修。如是证。同见同行。同修同证者。珍重。勉之。

　　明头也合。逾白昼之光。暗头也合。较黑夜弥寂。开眼也合。无一物非我身。闭眼也合。无一物是我己。言本无物多饶舌。说一合相强安名。谁道竖穷三际。横亘十方。只得绵绵然。知而不知。密密尔。见而不见。依草附木。混俗和光。饥渴则饮食。寒热则披解。往之来之。今之古之。听天而天不拘。由命而命不束。虽非长生。却乃久视。且道如何是久视。一粒金丹藏世界。万般珍宝聚形山。喝一喝。云。有什么交涉。

　　天堂地狱。即此人间佛国。忠恕贪瞋。皆是识性佛心。勉修善因。以招福应。莫种恶果。以造业根。虽是有为幻做作。确然无相实功德。宁可从有背有。不可从空背空。背空从有。恶果而招善因。从空背有。善因而招恶果。然自本具。非向非背。非有非空。非无向背。非无有空。非无亦非。非非亦无。无非亦无。无无亦无。达者不用频频举。未了之人仔细参。画一○相云。参什么。复画一[○@、]相云。参什么。复画一<PIC>X68055501.gif</PIC>相云。参什么。复尽扫却云。参什么。参。参。参。

　　眼听声乃名真听。耳观色乃名正观。非是六根互用。却乃法尔如然。所以慈悲大士。号观世音。若不如是。何得与佛佛同一慈力。与生生同一悲仰。虽然。此犹是化门度生。声色见闻边事。设有个汉道。舍此向上道句看。圆明只得抚其背云。亦不必话作两橛。

　　多少住山者。却在山外住。多少江湖客。却在水面行。不知朝堂城市中。人人却在山水里。不明斯旨者。大似诳惑闾阎说话。孰不知真语．实语．的语．确语。何则。试看住山者。阿谁不在山外住。江湖客。阿谁不在水面行。朝堂城市人。阿谁不在山间水里。良久。大笑云。恁么说话。可谓真实的确诳惑闾阎也。有不甘者出来。大家同发一大笑。

　　情生智隔。念起神昏。是非迷正性。好恶障真心。心生种种法生。心灭种种法灭。贪瞋痴念起。见怪不怪。其怪自坏。戒定慧情生。门前生瑞草。好事不如无。不见道。损法财。灭功德。莫不由斯心意识。是以禅门了却心。顿入无生知见力。且道此知见力。心也。意也。识也。非心也。非意也。非识也。砖石瓦砾。大的大。小的小。称他分两作么。东西南北。近的近。远的远。量他丈尺作么。只可言了心。不可言无心。所以云。莫道无心却是道。无心又隔万重山。有法即有心。无心即无法。不是无法无心。只要心法一贯。　傍有一从者云。供养百千万亿佛。不如斋一无心道人𠰚。　王云。待汝会得无心。再向汝道。

　　十三弟朝阳居士。丁酉年春打破漆桶。以能问于不能。虚怀请示。难辞一番漏逗。援笔以应此。

　　昨有深契不生不灭相应之说。夫见到不生不灭者。不足论也。今贤弟乃坐在不生不灭甲里也。夫坐在色身内不生不灭者。固不足数也。今贤弟乃坐在法身中不生不灭者也。能此者。三十年后觅个人也难得。若于如来法门。坐一微尘里转大法轮。于一毫端现宝王刹。尚未梦见在。今将色身法界不妨蛇足一上。一切众生认色为己。偶尔警省。识得本来主人不生不灭者。次也。一切圣贤以大千为己。一念真实入妙圆觉海不生不灭者。上也。　即如人之夭寿。物之短长。虽有差别。仍属梦幻。又何足贵。色身不过百年。世界不过一劫。故认色身者。不可说短促。认法界者。不可说延长。如言色身法界终归于尽。将谓别有安身立命底所在。却话成两橛。如言色身法界皆无尽藏。乃外道空言。盖色身小者近者不必言。即法界大者远者亦有成住坏空之理。今日所契不生不灭相应处。犹是眼前功夫边之展转。如更踏一步向前。自然不假丝毫便见三身四智。人我众生。三千世界。八万尘劳。竖穷三际。横亘十方。不生不灭。不灭不生。不生生。不灭灭。不生生灭。不灭生灭。不生生生。不灭灭灭。饶他如来一按指。海印发光。也只得向他道。者老汉不识好恶。莫道。此山多险峻。前途犹有最高峰。同行者勉之。

　　问。重关工夫如何。　大事已明。虽忌疑而他求。恐脚跟不稳。然多强作主宰。有误向上。如未踏重关。最忌不疑。得少为足。不肯努力行者一步。破参后要疑而进。重关后要不疑而入真实。如无明者件事。原无无明。亦无无明尽。既无明本无。又何用断。若以静止动。以真除妄。饶伊一念万劫。终是空亡外道。成得个甚么边事。　佛云。迷头认影。祇为众生一向忘头认影熟了。错认颠倒。既识得头了。管他影作么。然此事不可作一。不可作二。影是日月灯火光芒边事。有头必有影。有影必有头。众生住影观头。圣贤住头观影。说不得自观自。说不得他视他。日月灯火四光息后。那有头视头底事。四光不能长息。头影何得长无。因熟处难忘。所以有无量劫熏习种子之说。只者一句。若错解了。赚煞多少人。譬如日光头影随日灭。月光头影随月生时。还唤他是先前底影子得么。原是当处受生。当处受灭。经云。金已出矿。不复为矿。总工夫浑些。乃又来认影认矿。并非我头金来作矿作影也。勉之。

　　问。回途工夫如何。　一切众生本具如来智慧德相。但因妄想执着不能证得。破本参后。妄想已除。透重关后。执着全消。智慧德相。那里有证不得底事。只是此时且莫管回途不回途及前后等事。但就者里静以俟之。随遇而安。说个三千大千世界。视如宅舍。不免犹有小大远近比量在。我只是见得一切处皆可坐卧起居。有什么堂寝庭陛之分。所谓无入而不自得。切不可作是非觉。不可作真妄觉。不可作舍就觉。不可作去住觉。如是觉者是名正觉者。还是灯影边事。譬如灯体虽无用。其用在光。然其光却在灯体。破参如灯近光。透重关如灯远光。不能即至于灯体者。是灯光暗弱无力也。故行履到周年半载。若仍不见动静。还是重关工夫。未曾通彻。　果能一念信心。当下用力。不妨重起疑情。古云。功不浪施。又云。佛法不怕烂却。即便错用了心。也只当书作几篇文字。办理几件事情。总是认得明了。一切不妨底。光毕竟能见体。体毕竟不离光。然是体不在内。实在内。不在外。实在外。千万不可预为计较。徒自障碍。更不可错认错解那句经。那句文。着一境界。便是魔境。虽然。从缘入者。不是家珍。即愚兄从上所说。也只作公案看去。不可被葛藤绊住。必待一一从胸襟中流出。方是向上一路。因贤弟问有反面回途。如何用力。不知何前何后。随援笔写及。然此乃是目下工夫道理。用力所在。若更进一步处。预言无益。候一步踏到时。自然庆快平生。不消言得。

　　王云。佛法度人无量。佛法误人无量。一切众生热火寒冰内。九横八苦。千生千死。六道轮回。无有休息。茫茫业海。痛莫可喻。善男信女能生一念净信。猛省回光。即登彼岸。超离苦海。是佛法度人无量处。彼岸已登。万业冰消。逍遥极乐之乡。游戏清凉之界。回观三界。犹如火宅。譬如伤弓之鸟。遐举高飞。又如漏网之鱼。深藏远遁。往往令人执指为月。画饼充饥。这是佛法误人无量处。那里知得镬汤炉炭内即是法王全身。　法华经中化城之喻甚切。众生于一切痛苦孰不生厌。厌故易弃。一切乐利孰不生恋。恋故难舍。乃至生必定爱。死必定恶。故离死从生易。舍生就死难。所以说者件事。非将相之所能。若论生中之生。将相能也。死中之死。将相能也。生中之死。死中之生。将相不能也。不见道。天下可均。白刃可蹈。中庸不可能。何故不可能。因有能。所以不能也。这百尺竿头。悬崖撒手一步。必须大丈夫汉才能了办。非希图小利。画地自止辈。所可拟料也。　古人云。但莫憎爱。洞然明白。才有是非。纷然失心。又云。取舍之心成巧伪。若欲了明此事。待汝脱却汗衫。断了命根。方许汝会常住真心也。要会常住真心么。昼行须把火。夜坐莫张灯。且道是度人无量。是误人无量。喝一喝。云。向下文长。来日再说。

　　一日。王云。者件事。因在内。所以不在外。因在外。所以不在内。因不在内外。所以在内外。因在内外。所以不在内外。不见临济道。有时夺境不夺人。有时夺人不夺境。有时人境俱夺。有时人境俱不夺。后人不解其旨。把作接人边会去。未免辜负他前人此等说话。譬如天之春夏秋冬。地之东西南北。人之生老病死。日之子午卯酉。月之晦朔弦望也。且道孰有孰无。孰真孰妄。本是以有显无。以无显有。二既不无有。四何得有无。有无尚且不立。真妄从何而分。　所以说。无明识性即佛性。幻化空身即法身。既是无明即佛性。空身即法身。则佛性法身何可贵。无明空身何可贱。只者一贵一贱。即生取舍。一生取舍。即生真妄。真妄一生。有无继起。生死随之。万业云集。皆从此一识一觉而生也。所以佛云。我若按指。海印发光。汝才动念。尘劳先起。者个关头。第一要紧。一丝不透。一毫不脱。如一指之障须弥。是谁之过欤。　古人云。尘垢尽除光始现。心法双忘性即真。若欲尘垢尽除。必须心法双忘。若欲心法双忘。必须心法合一。但有彼此相。何能忘此心。此心如镜。万有来临。尽皆尘垢。若不能浑物我。但云我自无心于万物。妄为镜已打破。皆属诳语。自欺自误。此事须实踏不二心地。非知识可解者。参。

　　王示一禅者云。学者已入道而不能踏破重关者。有三病。一者惺惺的。有个大圆光相似。或放或收。以为操纵由己。是一。二者呆呆的。无声无臭。或随或夺。以为物来则应。事过不留。是一。三者见红是红。见黑是黑。胸中隐隐底。似有个物在。是一。是皆识漏未除。净相里作活计。乐境里觅生涯。若如此去。直饶千百劫。也只作得个种佛种底伶俐众生。何时得了期。必须跳出化城。寻觅真境。还如未破参时一般。更加一番苦心。尚恐不能。何况优游自在。贪图小利。画地自限。岂能进步也。待汝内外一如。今古不隔。百尺竿头者一步踏来。再向汝道真实不虚之说。

　　从上佛佛祖祖。千说万说。总为者个。能见者个。切莫管者个。若一管者个。即成假者个。若认假者个。还不如不见者个。何故。妄想易舍。执着难销。后学者不可认贼为子。得少为足。得少为足事小。一认贼为子则障汝前程万里。不见佛言。是人行邪道。不能见如来。未了者。当踊往直前。莫贻自误。

　　凡人欲了此一大事。只得将者个觅那个。觅得那个。那个却成者个。者个却成那个。到此时。须要离却那个。要离那个。须要就那个。那个成了者个。者个就是那个。那个就是者个。到此时。方可商量真者个。若见了真者个。实实无者个那个。一任者个也是那个。那个也是者个。既然道实。实无者个那个。为何又道那个者个。却不知此时者个那个不是从前那个者个。若也不会。且下四句注脚。八万尘消顷刻间。石含玉兮地擎山。清风皓月无人识。惟证方知非可传。参。

　　参须真参。悟须实悟。何谓假参。为博得个明眼宗师。作家居士之虚名也。何谓真参。为了死生也。若实为生死。致心一处穷究。赵州道。七日不悟。摘取老僧头去。永嘉道。若将妄语诳众生。自招拔舌尘沙劫。试看前圣婆心之紧恳。自可信此事之的真。所以石霜云。休去．歇去．一念万年去．寒灰枯木去．古庙香炉去．一条白练去．冷湫湫地去也。若是假参者。到此便谓可以成名。便不肯蓦直而前。扪心自问。果了死生乎。非欺人也。非欺天也。乃自欺也。不但堕落空亡外道。奈大诳语成之罪业何。若为生死真参者。断不肯画止此也。不见雪峰道。不休不歇去．业识芒芒去．七颠八倒去．十字街头闹浩浩的坐卧去．荆棘里游戏去．刀山剑树镬汤炉炭去．驴胎马腹去也。若道二老别资一路。作此见解者。实辜负前人眉毛拖地之深恩。　然若不到不休不歇。断不能真到休去歇去。若不到业识茫茫。断不能真到一念万年去。若不到七颠八倒。断不能真到枯木寒灰去。若不到十字街头闹浩浩的。断不能真到古庙香炉去。若不能到荆棘林里游戏去。断不能真到一条白练去。若不能到刀山剑树。以至驴胎马腹去。断不能真到冷湫湫地去。到此虽未能了死脱生。实见明脱生了死之路。此正文殊言。其力未充之候。然犹功勋边事。不见涌泉欣禅师云。相续也大难。要会相续的面目么。求闻见而不可得。作善恶而亦不会。湛湛碧天秋月皎。大千沙界露全身。咄。切忌耳闻．眼看．意会。

　　生死一事。如大海中之浮沤。本属空幻。众生妄执为有。正我佛言一切众生从无始来生死相续。皆由晦昧为空。空晦暗中。结暗为色。色杂妄想。想相为身。此想不真。故有轮转。譬如澄清大海弃之。唯认一浮沤体。目为全潮之谓。经云凡事因譬喻而得明晓。佛言众生执有之因。如譬言浮沤之起。乃因物触风搅而成。聚则浮沤。散则海水也。我之妙明觉性。譬之海水。众生尘刹。譬之浮沤。海水无暂竭之日。浮沤无常灭之时。虽是当处受生。当处受灭。即此生灭亦随海水以无穷。众生以沤泡为己而观海水。如来以海水为己而视浮沤。众生非离海也。如来非离沤也。须知生灭相即常住相。　所以佛言是法住法位。世间相常住也。愚昧众生不但不知海之为己。且亦不知其沤之为水也。若彼投胎夺舍者。即如舍此沤而就彼沤也。勤求长生者。即如以诸权巧护惜此沤也。神通变化者。即如以幻术舞弄此沤也。所以道。饶经八万劫。终究落空亡。乃显而易会者。善男子。大丈夫勤求此事。务研至与海同体而后已。方为了事。不可坐浮沤中目为全潮为了事也。一知半解之人。较凡愚稍差者。知沤之为水也。是以不得大死者。未舍此沤也。得大活者。通身入海也。　一切贤圣皆以无为法而有差别者。如浮沤非只海有。江河湖海各有沤也。然沤体水性其理本一。圣贤修证之等列。如江河湖海。虽有大小深浅之不同。不得仍名为浮沤也。佛与众生。其性无二亦然。众生不可言有生死。圣贤不可言无生死。若欲了生死。不必离生死觅。但即浮沤中识得沤是水。谚云。但入深山去。何怕没柴烧。切不可得少为足。以能推的心。识得大海之理。便妄为已证休去歇去。不但画地自限。且大诳语成。翻落无限苦趣也。古人道。见解人多。行解人万中无一个。以上乃性觉妙明之说。更有本觉明妙之理。实有口道不出。若是铁汉子。到此自然领会。亦不烦圆明重下注脚也。掷笔惭惶处。三十年后自有无面目人证明。

　　天下丛林拈椎竖拂。堂头动辄言。放行也恁么恁么。把住也恁么恁么。拈起也恁么恁么。放下也恁么恁么。实令人发一大笑。愚何至此。尚敢大言将此谓我为法王。于法自在。实不解此辈具何面皮肚肠也。此事本不动摇。阿谁放行把住。本自具足。阿谁拈起放下。从上超佛越祖。阐扬宗旨。震雷音。作狮吼底大善知识亦间有恁么举者。乃黄叶止儿啼底婆心。使子遣孙底说话。何尝似今日盲眼禅徒。将此以为究竟极则也。并此化城境界。亦未亲睹实踏。尚属拾人涕唾为珍馐。所谓可怜愍中更可怜悯者也。此乃执识神生死本。外道断常邪见。认贼为子。岂止中止化城而已。自误不了。有误他人。于心何忍。能不畏佛诳语之戒乎。　未了禅和见圆明此说。当各各自省自问。知愧知勉。发勇猛心。务踏向上一关。讨个大休大歇。续佛慧命。亦不枉出家参学。父母之生身。大丈夫三字也。况南泉分明道破。归家尽是儿孙事。祖父从来不出门。但者一句不可错会。若言此皮袋中有一祖父。不出此皮袋之门。如此见解。何异坐井窥天。蒙眼拽磨。此言山川草木祖父不出山川草木之门。龙凤鲲鹏祖父不出龙凤鲲鹏之门。亭台屋宇祖父不出亭台屋宇之门。鸟兽昆虫祖父不出鸟兽昆虫之门。虚空祖父不出虚空之门。尘刹祖父不出尘刹之门也。若然。则有情无情。物物俱有祖父。各不出其门。则此皮袋亦万有中之一物。亦自然有不出门之祖父也。如是参。如是悟始得。不见临济道。有一人在途中。不离家舍。有一人在家舍。不离途中。会得此二人。方得会不出门底祖父。且道作么生会。折合归来炭里坐。再道作么生归。只是不归归便得。故乡风月有谁争。喝一喝。云。刀斧斫不开。

　　经教语句。人人皆知为指月标．渡河筏。既见道已。皆知标筏而舍之。孰不知此乃外标筏也。如我此一见。乃自身之内标筏。而人不知舍也。何则。经云。知见无见。方是无漏真性。又云。见见之时。见非是见。所以道。迷时师渡。悟时自渡。学者不可草草。

　　凡学世间事。非用心之至。学不能成。学既得成。必到得信手拈来。无事于心。无心于事。方名精纯。悟出世间法。非无心之至。悟不能彻。悟既得彻。必到得随缘应物。有法皆心。有心皆法。方名究竟。圆明此说。未具眼者观之。大似妄谈般若。孰不知古人云。莫谓无心便是道。无心翻隔万重山。不妨重为注破。凡夫以幻心为幻事。至极则无心地位迷之而不收入觉。道人泯幻心究真如。至极则真心地位觉之而不放入迷。正所谓常惺惺。常历历。此境界。乃佛说如是住。如是持。如是信解。如是奉行者。

　　从上提唱三印。多言上士闻道。如印印空。中士闻道。如印印水。下士闻道。如印印泥者。圆明以为不然。接初机下士。如印印空。接进步中士。如印印水。接回途上士。如印印泥。何则。若言下士。执有滞句为印泥。何可言闻道也。自在诸方作者检点在。

　　学人初闻道。空境易。空心难。究竟则空心易。空境难。空境而不空心。到处为碍。空心而不空境。触途成滞。不见道。心空及第。应知心外复有何物而可空。物外复有何心而可空。所以云。我自无心于万物。何妨万物常围绕。少有分别心。则非第一义。若不如是。必不能守。

　　妙明心地。要会不难。但办信心。即在目前。夫生灭心。乃生死本。凡所对待因缘。善恶是非。人我彼此。憎爱取舍。皆是无明生灭识性。本地妙明真心中。实无这些葛藤。学道之人但能识得本心。看破生灭幻心。即明生死之理。若能了办生灭幻心。即超生死之道。看破谓见。了办谓成。其途路中无修守之修守。若非踏破重关。物我一如。亦不可轻言易也。其强作主宰辈与下士闻道大笑者何殊。凡入道者。谛自省可也。

　　此一件事。若与语默边会。总没交涉。初学欲了明此事。务将聪明知解．语言文字尽情抛开。的确一字用他不着。净名经云。依于义。不依语。能如是直心而入。必得了明。将此为入道之基。但既入矣。又不可以默为究竟。云此一事不在语句上。便务静观心。又所谓逃坑落堑也。所以经云。虽复不以言语道。亦复不着无言说。何则。语言乃色相之名。若不能彻其名。焉能彻其体。果能彻其体。自能彻其名。语默二见不除。皆为障道之因。聊述前后阶级次第。上根大器者。自能领会。直踏华藏焉。

　　凡夫种田。从地上耕种。道人种田。从地下耕种。凡田赖时雨滋长禾苗。圣田需法雨收获籽粒。务心田者。谛审思之。设有增上慢人道。求心了不可得。更有何田可耕可种。则未免辜负圆明此数句说话也。自有真实修行明眼人辨取在。

　　学者参悟见道。顷刻之间便可明生死幻妄之因。识得即生死而离生死之理。然明虽在一时。而了不可限期。真心若不修无修。幻身何得证无证。所以道。祖言外其身而身存。寒山大士言易者易其形。夫外易之道有二。有从内而外身易形之道。有从外而外身易形之道。若执内之外易。则似滞壳迷封。若执外之外易。则似痴狂外走。若不明二种外易之道。但囫囵排拨。复不力行行业。则饶伊经千生百劫。亦不过空言。明知生不是生。死不是死。为何被生死之所流转。委之其力。未充而已。拟欲脚踏实地。了明生死。不能也。且将二种内外外身易形之理试体会看。若也体会得出。许汝明佛仙一贯之道。若也不能体会。不可执狂空以欺己欺人也。即圆明亦不敢自言了证。但所见实有确据。愿与同见者。期共勉同行云尔。

　　十月初五日。祖师诞辰。王云。达摩大士。乃我震旦大恩初祖。西归时。复慈留只履。我东土百千万亿众生。而祖履亦化为百千万亿只履。人人惠之。现今各各在目前。为何诸人负恩辜德。一一弃之不顾。况当年祖师九载所面之壁。亦日日在各各面前。何不体究。若也不会。圆明今日与诸人露个消息。参．透．会．穿。

　　王云。学道之人。识心不了。不著有。便着无。不着此二种。便于有无之间抟量卜度。及自觉得此病。又在非有非无处着倒。所以古人谆谆垂训。令离四句之说。四句者。乃有．无．非有非无．亦有亦无是也。若透得此四句。如何保任。遇一切诸法有。我亦随顺与之有。却不被此有所碍。遇一切诸法无。我亦随顺与之无。亦非世俗虚豁之无。遇一切诸法亦有亦无。我亦随顺与之亦有亦无。不作凡情戏论。遇一切诸法非有非无。我亦随顺与之非有非无。且非互相背违。此净名所云外道六师所堕。汝亦随堕是也。若不如是。不得轻言离四句也。珍重。

　　一日。偶云。十方薄伽梵。一路涅槃门。从来拈提此旨。乾峰拄杖一画为最。但未免太隐。圆明今日重开一面。年牙相似体。乌鸟不同心。且道与乾峰同耶异耶。若检点得出。许汝解涅槃门一路。

　　天无心覆而普盖。地无心载而普擎。三光无心明而普照。圣人无心用而普应。圣凡之殊。丝毫之隔。只在有心无心之别耳。所以道。人能常清净。天地悉皆归。何况其他万有诸法与吾为碍为滞也。既为人矣。何不则天象地。法三光作一真人。不亦快欤。　有一从者进云。恁么则王爷自能超凡入圣也。　王云。恶。　是何言哉。　曰。圣一字。则余岂敢。修而不倦。诲人不厌。或可谓云尔已矣。

　　有问。如何是无位真人。　王云。贪。复云。此一字已绘出无位真人行乐了也。若也不识。只得蛇足一上。言无位真人者。本非无位。强名之曰无位耳。若言有位。却是无位。说他无位。却是有位。要识无位真人。须从有位中会。譬如一人不住东南西北四位。立在者里。若东望此人。则谓之西。西望此人。则谓之东。南北亦然。此乃逃一位而堕四位也。上下亦然。乃至尘尘刹刹亦然。然则尘尘刹刹尽是有位真人。举一言是有位真人。则百千万亿为无位真人也。从此一一推而广之。将何为有位真人也。既不可名有位真人。岂非无位真人而何。所以无位真人之名如此而立。乃从有位真人而得此名也。所以有因无有。无因有无。无即是有。有即是无。若于有无之外另觅无位真人。保汝觅到驴年亦不得梦见在。若也不会。参。

　　有僧问。无位真人如何保护。王默然良久。　僧云。恳乞指示。　王云。护真但化妄。妄化自皈真。绵绵化导去。妄尽即全真。真名因妄立。妄尽何名真。一真不自立。是名为护真。　云。王爷还是演教。还是酬机。　王云。先演教。后酬机。　云。衲子分疏不下。　王云。观音千手千眼。大师会得也无。　云。会不得。　王云。若也不会。圆明八万四千张口理应分疏不下。僧礼谢。　王笑云。何不道今日才见多口亲王。

　　僧问。不与万法为侣者是什么人。　王云。者句也须吞却。　僧云。不解。　王云。闭眼钻入恒沙里。　僧云。恁么则马祖云一口吸尽西江水。误矣。　王云。中人以下果。不可以语上也。

　　僧问。不是心。不是佛。不是物。毕竟是什么。　王云。是六。　僧云。如是如是去也。　王云。还添减些子才得圆。

　　中秋。僧问。清净本然。云何忽生山河大地。　王云。只此十二字也少他不得。　僧云。作么生行履。　王云。客来我便出。何怕不相亲。　僧云。向上还有事也无。　王云。切忌赏中秋。僧拍手。　王云。我醉欲眠君且去。

　　除夕。有一僧问。如何是父母未生前本来面目。　王云。岁月蹉跎。何暇戏论。　云。小僧是至心真实请问。　王云。来年此月此日此时向汝道。僧礼谢。　王取笔签一押云。立此存照。

　　岁底。王至柏林。书春福散众。一僧至云。一大藏经尽被王爷布施了也。王随手执笔。自向额上一点。　僧云。王为何自己点额。　王云。自己点了。免被他人点。　僧云。作家王爷。今日大有人我在。　王指额点云。者点的是我是人。僧惭惶作礼。王急取乌帕拭净墨点。　又一僧出云。金不博金。王爷为何将乌帕拭墨。　王云。仁者到诸方切不可举。圆明分黑疏白。　僧云。衲子不敢。　王云。水洗水也。　有一老僧在傍云。王爷真正仙机。　王云。仙机与否无据。情知你不解佛话。　又一僧云。请王爷道佛话看。　王云。且书寿字。　僧云。王书底是福字。何得言寿字。　王云。不见道。人间五福寿为先。　老僧复拍手笑云。有趣。　王云。八十公公嚼秫秸。　老僧云。贫衲实不解此语。　王云。老老大大。何曾尝着些滋味。众笑无语。　王云。今日无端。频遭点额。

　　一日较射。众皆空发。惟一善射护卫。矢矢中的。射毕论赏罚。王罚善射者而赏众。者云。仆矢皆中的。何翻受罚耶。　王云。余所论者中地。汝所论者中的。何得不罚汝也。　者云。若如是论。则易事也。　王云。原系易事。谁教汝自己为难。众皆大笑。乃厚赏善射者。

　　一日。王赏花饮酒。晚归寝室。呼从者点灯来。从者擎灯入室。王将灯吹灭云。点灯来。　者重燃灯。方至。王复吹灭云。点灯来。　者云。王醉也。　王喝云。速点灯来。者急复燃灯。入室擎立。　王云。灯下仔细观看。余醉也。乃汝醉也。

　　一日网鱼。从者将所网之鱼呈献。王云。网得之水何不一并呈来。　者云。网何可网水。　王云。水不可网。鱼如何可网得。　者笑云。此鱼即是网网得。　王云。网呢。　者云。在池边。　王云。可惜许。令从者将鱼担去放生。

　　从者一人问。参禅悟道。惟觅一真我。如何是真我。请王指示。　王云。水重水银轻。　者云。岂有水重似水银之理。　王云。若如汝说。大海里尽是水银那。　者云。总算自然水多水银少。　王云。痴人。谁不教你总算。

　　一日晚。有侍从一人求请开示明心见性之法。王云。大海里张灯捕鱼虾去即得。　从者云。水里何可张灯。　王云。水里既不可张灯。心如何可明。性如何可见。　者云。若如是。明心见性之理无耶。　王云。不是无是理。只是无有是理。　者云。某甲更糊涂不解矣。　王问云。月上也未。　答云。月尚未上。　王云。待月上时再向汝道。

　　有僧请示。问云。踏破虚空。向后作么生行履。　王云。合大体去。　僧云。设如有个直入千峰万峰的。还有事也无。　王云。牛过窗棂。　僧云。莫是安身立命处么。　王云。身亦非身。命亦非命。　僧云。被贫衲勘破王爷伎俩了也。　王云。大士今日如何唤余。　僧云。雍亲王殿下。　王云。若然。未许你勘破在。

　　王一日闻戍楼钟声。问云。什么声。　从者云。是钟声。　王云。我只道是鼓声。　从者笑云。何以钟声作鼓声赚小奴。　王云。你见撞钟来那。　从者云。虽然不见。听得是钟声。　王摇手云。却是你赚我。

　　王夜坐。忽闻风起。唤从者。者应入。王云。风唤汝不答。余唤汝即应。何也。从者无对。　王云。风唤汝即去。余唤汝不来。何也。从者又无对。　王云。大门闭了不曾。　从者云。尚未。　王云。开开。

　　有僧问。童子持鉴。意旨如何。　王云。小儿伎俩。　云。如何是大人作用。　王云。训他不持。　云。王爷特尊贵生。　王云。将谓你是小儿。僧便喝。　王云。小儿形态毕露。　云。切莫压良为贱。　王云。公案现在。　云。恁么则王爷一状领过也。　王云。无奈被阇黎带累。　云。转见不堪。　王云。漆桶相逢。传为诸方笑具。

　　有僧问。大海无波。因甚触风鼓浪。　王云。只为无心。　云。本自清净。为何遇缘生情。　王云。只为有意。　云。如何修行。　王云。有意处无心。无心处有意。　云。若然。人天福报则不无。衲僧门下尚欠一筹在。　王云。试露消息看。僧便喝。　王云。龙头蛇尾汉。　云。王爷又作么生。王亦喝。僧又喝。　王云。果然通身鳞甲。　僧笑云。收。

　　闲坐次。侍从请示云。古德往往有一字之答。意旨如何。　王云。汝等试问看　问。如何是佛。　王云。天　问。如何是法。　王云。地　问。如何是僧。　王云。人　问。如何是不是佛。　王云。物　问。如何是不是心。　王云。佛　问。如何是不是物。　王云。心　问。如何是万法归一。　王云。开。　问。如何是一归何处。　王云。合　问。如何是庭前柏树子。　王云。入　问。如何是吹布毛意旨。　王云。随　问。如何是麻三斤意旨。　王云。慈　问。如何是未生前本来面目。　王云。谑　问。如何是赵州关。　王云。穿　问。如何是君。　王云。仁　问。如何是臣。　王云。义　问。如何是臣奉君。　王云。礼　问。如何是君就臣。　王云。智　问。如何是君臣道合。　王云。信　问。如何是透网金鳞。　王云。苦　问。如何是不与万法为侣。　王云。亲　问。如何是一口吸尽西江。　王云。浸　问。如何是函盖乾坤。　王云。怪　问。如何是细入微尘。　王云。奇　问。如何是古涧寒泉。　王云。冷　问。如何是夺境不夺人。　王云。狂　问。如何是夺人不夺境。　王云。痴　问。如何是人境俱夺。　王云。睡　问。如何是人境俱不夺。　王云。醒　问。如何是第一句。　王云。下　问。如何是第二句。　王云。中　问。如何是第三句。　王云。上　问。如何是即心即佛。　王云。诳　问。如何是非心非佛。　王云。诞　问。如何是若能转物即同如来。　王云。急　问。如何是金刚王宝剑。　王云。很　问。如何是踞地狮子。　王云。毒　问。如何是探竿影草。　王云。戏　问。如何是一喝不作一喝用。　王云。屈　问。如何是到岸不须舟。　王云。留　问。如何是生无所住心。　王云。如　问。如何是因果报应。　王云。确　问。如何是眼耳鼻舌身意。　王云。六　问。如何是色声香味触法。　王云。一　问。如何是北斗里藏身。　王云。显　问。如何是一领布衫重七斤。　王云。露　问。如何是大海无鱼。　王云。妄　问。如何是大富无粮。　王云。诈　问。如何是大悟无道。　王云。贼　问。如何是一路涅槃门。　王云。然　问。如何是香岩上树意旨。　王云。堕　问。如何是神前蜡烛台。　王云。真　问。如何是殿阁生微凉意旨。　王云。隐　问。如何是三玄三要。　王云。九　问。如何是我宗无语句。　王云。实　问。如何是空谷传声。　王云。应　问。如何是看山不是山。　王云。明　问。如何是看水还是水。　王云。瞎　问。如何是狗子无佛性。　王云。钓　问。如何是脚跟点地。　王云。退　问。如何是百草头边祖师意。　王云。赚　问。如何是尘尘刹刹露全身。　王云。彻　问。如何是饭罗边饿死人。　王云。愚　问。如何是不涉功勋。　王云。诚　问。如何是无为而治。　王云。平　问。如何是念佛往生。　王云。必　问。如何是六波罗密行。　王云。种　问。如何是净裸裸赤洒洒。　王云。累　问。如何是不染一尘。　王云。浊　问。如何是云门一棒。　王云。空　问。如何是主。　王云。升　问。如何是宾。　王云。降　问。如何是主中主。　王云。多　问。如何是宾中宾。　王云。重　问。如何是宾主互换。　王云。错　问。如何是一喝分宾主。　王云。斫　问。如何是芥子纳须弥。　王云。易　问。如何是须弥纳芥子。　王云。难　问。如何是无舌人解语。　王云。辩　问。如何是啐啄同时。　王云。中　问。如何是大人相。　王云。沙　问。如何是无量法门。　王云。杂　问。如何是戒定慧。　王云。鼎　问。如何是出家人行履。　王云。俗　问。如何是在家人修行。　王云。僧　问。如何是驴胎马腹去。　王云。偿　问。如何是别峰相见。　王云。会　问。如何是尘说．刹说．炽然说。　王云。鸣　问。如何是一念万年。　王云。梦　问。如何是清净法身。　王云。无　问。如何是万亿化身。　王云。有　问。如何是圆满报身。　王云。串　问。如何是途中不离家舍。家舍不离途中。　王云。恰　问。如何是照。　王云。妖　问。如何是用。　王云。精　问。如何是照用同时。　王云。捏。　问。如何是照用不同时。　王云。裂　问。如何是竖穷三际。横遍十方。　王云。普　问。如何是普度众生。　王云。引　问。如何是太平世界。　王云。和　问。如何是西来大意。　王云。月。乃云。一字之意虽然如是。一字尚然多设。何况余言。若能会得一字。方可涉猎余文。若不能领一字之旨。便熟诵三藏十二部。博通经传子史。皆如以明珠作鱼目。徒增茫茫业识耳。有志达士但悉心究了此一字。千经万卷即在其中矣。决不相赚。

　　有僧问。一人发真归元。十方虚空悉皆消殒。意旨如何。　王云。因他有。因他浊。　云。晴空如何言得有浊。　王云。一阐提会中。许上座添一位。

　　一道士问云。释道之教。是同是别。　王云。同则总同。别则总别。　云。如何是同处。　王云。渴饮饥餐。　云。别处如何。　王云。黄冠僧帽。衲衣羽裳。　士云。贫道所问三藏洞文之教意。　王云。仙佛设教之意。岂出衣冠饮食也。　士有省。礼谢云。多感布施无上金丹。　王笑云。虽然。还须煅炼九转。方得成熟。

　　春日林中同僧坐次。闻黄鹂声。王问云。此鸟弄艳词演唱般若。功也过也。　一僧云。将谓王爷唱曲。　王愕然云。大德几时得者个消息。　云。岂不闻鸦鸣鹊噪尽演摩诃。　王笑云。依稀似曲才堪听。又被风吹别调中。

　　有僧问。兴化四方八面来时。打中间底。意旨如何。　王云。太吃力生。　云。王爷作么生。　王云。割肉喂鹰去。　云。兴化又道遇卒风暴雨。向古庙里躲过𠰚。　王云。转见不堪。　云。王爷又作么生。　王云。帮他括。帮他下。　僧礼谢云。恁么则兴化未彻在。　王云。盗名欺世。虚誉惑人者。如麻似粟。岂止兴化一人而已。所以要具参方眼睛。不然不被耳朵瞒者罕矣。

　　一护卫问。北斗里藏身。意旨如何。　王云。因慈悲故。有落草之谈。　云。如三脚驴子弄蹄行。八角磨盘空里走。是何言也。　王云。因落草故。有慈悲之谈。　云。佛经为何不见有此说话。　王笑云。因佛不慈悲不落草。所以不言及此。

　　僧问。不与万法为侣者什么人。　王云。即内不即外。离二不离一。　云。恁么则是法住法位。世间相常住也。　王云。日落西山。月升东海。　云。可作得中心树子也未。　王云。还见四方八面么。　云。作么生行履即得。　王云。泥牛奔入海底。羚羊挂角松梢。

　　僧问。万里不挂片云时如何。　王云。万里不挂片云。　云。为何又道青天也须吃棒。　王云。万里自不挂片云。与青天有何交涉。　云。恁么则恁么去也。　王云。青天也须吃棒。　云。前言何在。　王云。因有前言。乃举后语。　云。莫非末后句也。　王云。将什么唤作最初句。僧礼谢。　王云。无始有终的衲子。三十年后觅一个半个也难得。

　　一日。赏花次。王云。人欲修佛。极易之事。不必千经万卷。佛言。若能转物。即同如来。只此一句。即可成佛。世尊乃大慈悲父。如语．真语．实语者。　有一侍从云。众生如何被物转。　王云。赏花。　从者云。如来如何转物。　王云。花赏。　者云。众生随波逐浪。如来如何行履。　王云。钝置汉。浪逐波随也道不出。　者云。若如此。极易也。吃饭但言饭吃。睡觉但言觉睡。即可谓同如来耶。　王喝一喝。云。是你听见我喝。是我喝见你听。　者云。自然是奴才听见主喝。　王笑云。真正听喝的奴才。

　　是日大风。有僧问曰。风鼓尘也。尘鼓风也。　王云。好好一个圆球。被汝擘作两半。　云。大有人未肯点首在。　王云。一口吸尽西江。堪作什么。僧于言下大省。　王叹云。虽然。苍海不觉阔易。清天不觉空难。

　　有僧问。静喧语默。如何通不犯去。　王云。饮啖珍馐。不知百味。　云。恁么则枯木寒灰去也。　王云。即此用始得。　云。恁么则镬汤炉炭去也。　王云。离此用始得。　云。如何行履。　王云。耳观目听去。　云。向上还有事也无。　王云。有。　云。乞请指示。　王云。耳亦观不着。目也听不着。

　　中秋月初八上弦夜。对月闲坐。王云。好月不圆不缺。好个时节。侍从无语。　王云。从前弘觉忞禅师举仰山玩月次。山指月问。者个月尖时。圆相向甚么处去。圆时。尖相又向甚么处去。石室云。尖时圆相隐。圆时尖相在。云门别云。尖时圆相在。圆时无尖相。道吾云。尖时亦不尖。圆时亦不圆。时师会下有一僧云。逢尖即尖。遇圆即圆。师自别云。尖时圆相尖。圆时尖相圆。弘觉大似将张三作李四。者僧韩卢逐块。道吾躲跟。石室龙头蛇尾。云门犹较些子。虽然如是如是。未免有者个在。圆明即不然。是尖不见尖。是圆不见圆。恁么说话。还有检点者么。智者见之谓之智。仁者见之谓之仁。不是与人难共处。大都缁素要分明。

　　一日。同僧斋次。王举。昔日黄龙心与夏公立谭肇论。论会情与无情共一体。时有狗子卧香桌下。龙拈尺击狗子。又击香桌云。狗子有情则去。香桌无情自住。情与无情如何成一体。公立不能对。灵嵓愠云。要会情与无情共一体。锤杀有情狗子。碎却无情香桌。将来与他一团束缚。抛向大洋海。自然洒洒落落。弘觉忞云。何如有情狗子仍教他守夜。无情香桌且留支用。要会情与无情共一体。但将拟议思量的。与他一刀两段。则十方空荡荡地。自然常光见前。唤甚有情无情与你为碍为缘。据圆明看来。二老俱涉功勋。不免勉强作主。非的实之论。各为公立代一语看。　有云恁么则两重公案者。王云。一任双参。　有云分疏即不堪者。王云。不分疏。可堪那。　有云狗子不动。香桌走者。王云。各人且扫门前雪。　有云还识香桌狗子么者。王云。躲跟到那里去。　有云香桌狗子一状领过者。王云。阇黎也少不得在里许。　众云。王爷却如何代。　王云。狗子击则去。香桌击不动。此正有情无情共一体处。

　　一日。同僧坐次。王云。文殊从无住本立一切法。圆明从一切法立无住本。问诸仁者。同异在什么处。　有云翻手云。覆手雨者。有云今日瞻仰者。有云黄河九曲。水出昆仑者。有云着珍服。挂垢衣。须是王爷始得者。有云王爷升堂。文殊放参者。王云。俱未在。文殊先天而天弗违。圆明后天而奉天时。且道圆明与文殊是同是异。　有云昔日文殊。今朝王爷者。有云文殊途中家舍。王爷家舍途中者。有云同则总同。异则总异者。有云文殊不识王爷。王爷不识文殊者。有云唤王爷作文殊亦得。唤文殊作王爷亦得者。王云。俱非圆明境界。文殊是圆明。圆明不是文殊。

　　闲坐次。众护卫侍侧。有一侍从问云。如何是奴才的真我。　王自指云。是我。　从者云。小人岂敢当。　王云。实话。　者云。若然。王爷将何为我。　王云。是你。　者云。如何是主仆的你我。　王复指一人云。是他。众皆不解。　王云。佛法平等。无人我．贵贱．是非之分。　者曰。若然。将子孙唤祖父可乎。　王云。善哉此问。一切众生皆因执幻我故。所以孝慈亦皆成幻孝幻慈。执有我故。所以有孝有不孝。有慈有不慈。菩萨因无我故。上与诸佛同一慈力。下与众生同一悲仰。孝敬祖父则同悲仰。慈爱子孙则同慈力。如此则只有孝慈。而觅不孝不慈了不可得。是则名为真孝。真慈即此孝慈。便是真我。推而言之。万事万理皆然。　华严经云。以菩提心为家。以如理修行为家法。古德云。佛法不坏世间相。如井底之蛙。坐井窥天之凡愚。谤释门如杨朱墨翟之邪见外道。谓之无父无君者。何异仰面唾云。自取辱耳。此皆未见颜色之瞽论。汝等切莫惑此邪说。　吾儒圣人切言世间之法。而罕言命与仁者。非弃出世间法也。恐凡愚着空见故也。佛释之切言出世间法。而罕言是与非者。非弃世间法也。恐凡愚著有见故也。释教实有补于圣人之明德新民。克己复礼之教。圣教实有补于佛言之戒行功德。因缘果报之教。中外二圣。实互为表里。化人度世之慈恩。实无同异。圣佛合一之微旨。非凡夫知识之所能推。口笔之所能示。惟证乃知。难可测者。须各努力参究。余实达一贯之宗。非强立分别之论。决不相赚。

　　侍从一人问曰。如何是无所住心。　王云。明来明住。暗来暗住。色来色住。空来空住。　从者云。此有所住心也。　王云。又道无所住。　者云。下愚实甚生疑。　王云。将你的疑给我来。　者云。小人自己的疑。如何与得王主。　王云。既如此。我的不疑。又何法与汝也。者默然。　王笑云。参。

　　一从者问。牛过窗棂。头角四蹄都过了。为甚尾巴过不得。　王云。你看见牛过窗来那。　云。未曾。　王云。且莫听人愚弄。　云。过去祖师岂有诳语。　王云。自然。祖师岂有诳语。　云。王爷前言何在。　王云。实话且莫听人愚弄。者茫然。　王笑云。莫轻视人。圆明也是个不打诳语的小祖师。

　　一从者问。玄沙道。聋瞽喑哑人作么生接。倘遇此等人。王爷便作么生。　王云。薰香接。　者云。设复塞却鼻孔又如何。　王云。与他服麻木药吃。　者云。恁么则更毫无知识也。奈何。　王云。已为汝接竟。　从者不解。王云。看来你较此病人却更觉难接。

　　一从者问。香岩道。口衔树枝。手脚俱不攀踏。有人问西来意。答即丧身失命。不答又辜负他来意。却如何是好。　王云。你设身在树上问。树下问。　者云。设身树上。　王云。那来问的。你道是好心。是不好心。　者云。有什么好心。　王云。似此不好心的人。采他作么。虽然。下树始得安稳。

　　热河有僧问。一尘入正受。诸尘三昧起。意旨如何。　王云。我
皇巡狩。中外欢迎。云还登宝殿也不。　王云。不是不登。如同行在。　云。四海五湖王化里也。　王云。清风明月。绿水青山。有什么交涉。　云。恁么则同中不说异。异里不言同也。　王云。分别即不得。　云。如何操履。　王云。大德道此去京城多少路。僧礼谢。　王云。不可将途中作家舍。　僧云。又道家舍不离途中𠰚。　王云。将谓上座作如是解。

　　一侍从问。透网金鳞以何为食。　王云。吃土。　云。学人不解。　王云。逃坑落堑。不吃土。吃什么。　复云。透网金鳞以何为命。　王云。以火为命。　云。学人更不解。　王云。避溺投火。自然以火为命。从者默然。　王云。解得无语。不解无语。　云。仍然不解。　王云。好个消息。可惜只多了个不解。

　　僧问。如何是有一人尽力入不得。　王云。鸢飞戾天。　云。有一人尽力出不得𠰚。　王云。鱼跃于渊。　云。二人相去多少。　王云。上下察也。

　　僧问。天不能盖。地不能载。恒沙闹市里。请王爷指出一个来。　王云。问他第二月作么。　云。如何是月。　王云。到即不点。　云。即恁么去也。　王云。保任。保任。

　　一侍从问。如何是佛祖的的之法。　王云。你问我答。　从者云。王爷不曾答。　王云。我不答。你不问。　者云。若然。则问与不问。答与不答。皆是的的法也。　王云。问与不问。答与不答。皆不是的的法。　者云。学人不会。求王爷开示的的佛祖之法。　王笑云。除此之外。将何的的佛祖法与你说。者默然。　王云。向上一句又被你占了。更没得说也。

　　有僧问。一物不将来时如何。　王云。贪官遭籍没。　云。万物皆备于我。却作么生。　王云。也是乞儿获小利。　云。两途不取不舍。如何行履。　王云。清清着。　云。清清与惺惺。是同是别。　王云。惺惺有不清清之时。清清无不惺惺之理。　云。向上还有事也无。　王云。有。　云。请王指示。　王云。千峰势到处。万派声归时。　云。此时此处。可通一消息否。　王云。今日十五不可说。俟到初一慢商量。

　　有僧问。一人门内出不得。一人门外入不得事如何。　王云。凭空筑堵墙作么。　僧云。渠却出入得自由。　王云。何苦走出走入。　僧云。恁么则皇风成一片。何处觅封疆。　王云。还我中心树子来。　云。祖父从来不出门。　王笑云。大好拆却墙。僧作掌势。　王云。者便是墙。僧一喝。　王云。者便是门。　云。请王出入看。　王云。我王府内无如是奴。僧无语。　王云。伎俩应尽。阇黎无过。　云。到此。王爷作么生道。　王云。代汝一语。还我王府来。　僧稽首云。果然作家雍亲王。　王云。幸不是知音。

　　南来二僧参见。方入堂。王云。二大德。余一人认得。一人不认得。　二僧云。某某皆系初见尊驾。　王云。圆明言的是前生。　僧云。王爷莫非宿命通也。　王云。非是圆明宿命通。自是阇黎未会前生话。　云。未生前话如何。　王云。一识一不识。二僧欣笑作礼。　王云。亦不可作两说。　茶次。王云。一人吃茶。一人茶吃。　云。前三三。后三三。　王云。却又不是者个道理。

　　有僧问。我是有。如何。　王云。须待有现。　云。我是空。如何。　王云。须待空现。　云。向来葛藤如何安置。　王云。如同有会。　云。终非究竟。　王云。用无𦦨冰火去。　云。恁么则洪炉一点雪也。　王云。珍重。　僧大展礼云。将此身心奉尘刹。何以仰报我王恩。　王云。知恩即不得。　僧感泣礼谢云。又是一重恩。争能不感激。　王笑云。瞎驴又恁么去。

　　柏林僧至府。坐次。问。如何是庭前柏树子。　王云。你道柏林寺里明日放堂。明日打斋。

　　一道者问。太阳溢目。万里不挂片云。意旨如何。　王云。汝但去人看。

　　有儒士问三教之同异。王云。若论○以内。三教实同一道。不可泥于迹象。涉于事为而妄生分别也。儒以修齐治平设教。道以虚无清净设教。究其所以示人者。不能外○者个。而释教亦不舍离○者个。既不舍离。即此○内而言。则不谓之一贯不可也。若以○之外。周孔黄老之书未言及此。能明此者。惟有释典耳。下士愚盲。小智见浅。谓○以内尚不明了。何暇究○以外。不知○以内者倚。○以外者而立。若不明○以外。则○以内无论不能顿地透脱。即使到得尽处。犹有者个○在。人但知拘滞生死。不知穷其无生不死。此一大关。惟此一路方透。即以佛教而论。如讲演戒律。何尝不与宗为一贯。必须宗为之统摄。离宗则尽属幻作。宗乃第一义也。然一亦不立。方是佛旨。即此观彼。自明三教分合之定论。圆明宁甘汝等迂儒之谤。断不忍令众生长溺苦海而不拯救指迷也。士闻愕然。诺诺而退。

　　四月八日。月下坐次。有从者指月问云。那一半为何不见。　王云。理合如是。

　　有儒士问。如何是六般神用。　王云。穴里工人只须两个不两个。

　　溪边闲步。一书生问。如何得似碧潭光皎洁去。　王云。减去目下一点。

　　僧问。了明此事。有捷径直指之道否。　王云。有。总不出佛经祖意。但人疏忽而不省耳。如三藏十二部。无非敷演色即是空。空即是色。教外别传。历代祖师提唱。无非即心即佛一句。汝但会色即是空。空即是色。色即是心。心即是色。佛即是心。心即是佛。佛即是空。空即是佛。能将此四句<PIC>X68056601.gif</PIC>合成一句承当。一生参学事毕。

　　有道者问。无边身菩萨为何不见世尊顶。　王云。如文殊菩萨不能测如来智。　云。文殊为何不能测如来智。　王云。如无边身菩萨不见世尊顶。　云。佛见无边身菩萨顶否。　王云。见则非佛。不见亦非佛。　云。佛测文殊智否。　王云。若测非佛。不测亦非佛。　道者有醒。王云。卸下道冠始得。

　　侍从妆香次。王云。香烟如何得无香味去。　者云。却请王爷道。王以手掩鼻。

　　有僧问。慧灯朗耀时如何。　王曰。伸手不见掌。　云。意旨如何。　王云。一里火光。

　　王至柏林。僧众迎次。王指阶下一犬问大众云。不得目为犬。道句看。众无语。　王云。常住的。

　　一日。月夜延僧茶话次。一僧问云。如何是静极光通达。　王云。今日合昨日看。

　　僧问。无明识性即佛性之说。如何理会。　王云。此意有两说。无明譬波。佛性譬水。不可言波非是水。不可言水全是波。凡情认波舍水。圣见取水弃波。皆非真如佛性。所以圆觉经云。于诸妄心亦不息灭。又云。住妄想境不加了知。金刚经云。如如不动。如如者如波。不动者如水。若了彻之人。无明识性即佛性。未了彻之人。无明识性非佛性。参学之人不遇明师指引。若但认以扬眉瞬目。动转施为。将昭昭灵灵谓自真性。是则认贼为子。不但辜负己灵。抑且谤经诬法。学者当穷究彻底。不可被古今未达向上之盲眼宗师不了义论中止自误也。僧稽首叹服。

　　一日。王云。三冬滴水滴冻。且喜春融冰泮。诸人看看池内龟生毛也未。

　　一侍从问。如何是鬼王。　云。糊涂人。　云。如何是神王。　云。明白人。　云。如何是佛。　王云。不明白不糊涂人。　云。如何是人。　王云。一任拣择。

　　有僧问。天得一以清。地得一以宁。君王得一。坐致太平。衲僧得一。如何。　王云。清宁太平。僧礼谢。　王云。争奈你不是衲僧。　云。为何不是。　王云。因阇黎未得一在。　云。谁是衲僧。　王云。圆明是衲僧。　云。恁么则王爷得一也。　王云。我却不是衲僧。　云。王何前后互异。　王以左手拍膝云。衲僧。复以右手拍膝云。衲僧。

　　有僧问。如何是自性本不生灭。　王云。因常生灭。所以说不生灭。　云。如何是本不动摇。　王云。因时动摇。所以说不动摇。　云。如何是本自具足。　王云。因无一物可得。所以说具足。　云。如何是能生万法。　王云。因无一法可见。所以说能生万法。　云。王言与祖说大相违背。　王云。若不违背。即有趣向。　云。如何生无所住心。　王云。入林动草。入水兴波。僧无语。　王云。还须违背始得。

　　有僧问。如何是十智同真。　王云。浮山九带．八辩见．七征心．六波罗密．五位君臣．四料拣．三玄要．二宾主。一句总答汝了也。　云。葛藤则且置。设如有个纤尘不立底。王爷又如何接。　王云。一任门外听誵讹。　云。尘尘刹刹露全身。阿谁分上事。　王云。阿谁无分。　云。恁么则王爷分半座与贫衲始得。　王云。阇黎要还俗耶。　云。王爷亦不得出家。　王云。可惜棒不在手。　云。何不领话。　王云。向谁讨保。僧作礼。　王云。虽则如是。须知更有在。　僧拂袖便行。王唤云。大德。记取圆明此语好。

　　问一僧云。将虚空填实。将实地撮空。向甚处出气立脚。　僧云。求生不得。求死不得。　王云。恁么则了生死耶。离生死耶。　云。待填实虚空。撮空实地。还许通个消息也无。　王云。消息即不无。还我填撮伎俩始得。　云。非人扑地倒骑牛。　王云。也是木女石郎唱合欢。　云。若然。文不加点也。　王云。幸尔还有一点在。　云。且喜流通。

　　王沐浴。索茶饮次。问从者云。身内是水。身外是水。汝看我身是水也不。　者云。王身岂可言水。　王云。人身原是四大合成。汝可信得及否。　云。信得及。　王云。可又来。汝细思之。火见水自然灭。土见水自然沈。风见水自然浮。其余现今与水相合底。此身非水而何。　者云。虽然如是说。理上行不得。　王笑云。你既不知理。却如何向汝谈道。

　　王问一僧云。不张弓。不鸣弦。箭箭中红心。是阿谁伎俩。　僧云。蓝田射石虎。须待李将军。　王云。莫谤李广好。　云。还是大功不宰。是无为而治。　王云。圆明生平不辜负人。　云。若然。空谷应响也。　王云。者掠虚汉。　云。恁么则洪钟在架也。　王云。者敲磕汉。　云。如何即得。　王云。啐啄同时失。　云。争奈作家不啐啄。　王云。还我话头来。　云。贫衲不是作家。　王云。转见转见。　云。与王爷平分始得。　王云。一任效颦。

　　有僧问。如何是大海无鱼。　王云。大地还见有众生么。　云。大富无粮又作么生。　王云。阇黎吃饭还咬着米粒那。　云。大悟无道又如何说。　王云。情知你我未曾大悟。　云。王爷何得以己方人。　王云。却被阇黎带累。　云。心不负人。面无惭色。　王云。吾尝于此切。　云。恁么则与王爷一鼻孔出气也。　王自指鼻云。且道圆明那一鼻孔通。那一鼻孔塞。　云。无暇分疏。　王云。若然。未许阇黎一鼻孔出气在。

　　一日风。有僧问。风声来耳。耳闻到风。　王云。白鹤唳空。石人侧耳。　云。小僧不会。　王云。有声无闻。　云。有声无闻。意旨如何。　王云。有我故有声。无我故无闻。　云。恁么则任自声也。　王云。大似土牛木马。　云。若然。则我声也。　王云。拾人涕唾汉。　云。会也。会也。　王云。会处道来看。　云。有口的的道不出。　王笑云。许汝识得一星星。

　　僧问。阿难云。世尊大开慈悲。令我得入。请问如何入。　王云。芥纳须弥易。须弥纳芥难。　云。恁么则倒骑青牛去也。　王云。虽是知恁么去。还应知恁么来。　云。如何恁么来。　王云。芥纳须弥。　云。还假功勋也不。　王云。若假功勋。去来皆幻。　云。如何行履。　王云。但尽今时。自然成立。　云。立后如何。　王云。密在汝边。僧礼谢。　王云。切忌将此数句留在胸中。　云。贫衲不肯辜负。　王云。珍重。

　　有儒士问。曹溪一派则且置。五家宗旨请王宣示。　王云。圆明但知曹溪旨。不解五家宗。　士云。一旨五宗。是同是别。　王云。遇正则同。遇邪则别。　云。曹溪一派之旨如何。　王云。不取不舍。　云。不取不舍个什么。　王云。不取妙明。不舍明妙。　云。如何行履。　王云。惺惺着。　云。如何修证。　王云。修证则不无。染污即不得。　云。向上还有事也无。　王云。有。　云。如何趋向。　王云。佛言不可说。千圣岂能宣。　云。恁么则不可得而闻也。　王云。证者自知非可测。士礼谢。

　　王执扇问一僧云。若道心内物。缺半边。若道物内心。缺半边。若道在心内外。缺半边。若道不在心内外。缺半边。且道如何得圆成去。僧笑而不答。　王云。试一一问圆明看。　问云。物在心内耶。　王云。在心内。　云。心在物内耶。　王云。在物内。　云。物在心内外耶。　王云。在心内外。　云。不在心内外耶。　王云。不在心内外。　云。恁么则四边俱缺矣。　王云。圆成已竟。还少欠个什么。僧叹服礼谢。　王笑云。也只道得一半。

　　闲言说

　　遍界无藏覆。不挂一丝头。随缘闲饮啄。悠然任自由。

　　不识路

　　山自高兮水自清。乾坤物我太分明。偶然忘却来时路。偏向他人行处行。

　　夜步

　　月上池鱼吞饵。风来竹影扫尘。此际顿忘物我。浑然一派天真。

　　懒夫我慢

　　一觉醒来睁眼处。满窗红日天将午。抖擞精神着力看。佛法世法谁来忤。

　　易难

　　善恶之报。如影随形。不造罪福。出平入平。

　　写真

　　有人有我浑然幻。无我无人非是真。独坐有时山夜冷。朝廷清净一王身。

　　空色

　　空兮色兮。色空非空。色兮空兮。空色非色。空色是空。色空是色。空色云何。空空色色。

　　自然而然

　　身应王位为名系。心向空门又法缚。两头担子齐拈也。早是秦时旧𨍏轹。

　　小园三字经

　　圆明园。真妙好。如佛地。同仙岛。青山环。绿水抱。鹤衔芝。鱼吞藻。　有交梨。多火枣。种桑麻。植粳稻。阅六经。礼三宝。任春秋。随晚早。　不拘束。无烦恼。奉天时。养吾老。

　　自得

　　有甚千年与万春。朝朝暮暮好光阴。一物唤来皆不中。逢场作戏乐天真。

　　人生

　　浮生如梦幻。梦幻即长生。长生离梦幻。便是野狐精。

　　实话

　　谁言世事等浮云。舍此何方更觅真。莫道无人解句意。赖他露柱作知音。

　　自述

　　暮归朝出也寻常。玉兔金乌一任忙。四海浪平无个事。凭将一句祝吾皇。

　　闲

　　草堂空寂寂。檐鹊演摩诃。昼永闲无事。浑忘岁月过。

　　错错

　　十八木珠一串穿。终朝念佛涤心愆。可怜不识弥陀旨。数尽恒沙也枉然。

　　解脱

　　悟是迷根。修为法缚。不悟不修。岁月耽搁。何计度生。对病设药。　海上奇方。一服病却。平地金仙。百亿化身。不悟不修。名解脱人。

　　笑话

　　难明此事是何因。到底皆缘信不真。一切图维齐放下。寒灰豆爆笑当人。

　　竹

　　数茎翠竹。移自幽谷。亭亭拂云。青青覆屋。何以名之。本来面目。

　　念珠

　　百八心珠颗颗圆。痴人误作手中禅。其间妙义无多子。佛尾佛头一串穿。

　　扇

　　玉骨冰肌得自由。山川人物半轮收。收开捏聚浑闲事。一度风生一度秋。

　　真经

　　说经万八千。未曾道一言。欲识西来意。香炉与柱础。

　　鼻烟壶

　　全体琉璃静发光。顶门具眼岂寻常。等闲嗅破其中味。谁道壶中日月长。

　　止儿啼

　　人我生是非。是非生憎爱。憎爱心一生。万有为对待。

　　寡岂能敌众。处处成滞碍。何如浑物我。悠然得自在。

　　纸

　　冰肌素质无瑕垢。一任东君自剪裁。饶他玉简金经出。若个不登宝筏来。

　　露

　　出入同门。形影莫喻。无量劫来。不离寸步。　愚者自瞒。对面不晤。一朝打破。廓然独露。

　　释迦文佛

　　大慈悲父大医王。演说众生疗病方。砒霜翻作醍醐用。笑煞阶前石敢当。

　　观音大士

　　三十二应露全身。拯救众生渡苦津。只此慈悲心太切。却将觉海作红尘。

　　六句

　　闻不是耳。见不是眼。但可转物。莫被物转。非垢非净。无增无减。

　　示人

　　佛与众生差别处。只于觉识转移间。回头直下之成也。乎者从教一串穿。

　　警世俗句

　　笑凡夫。何太愚。珍粪土。弃宝珠。甘五浊。乐三涂。忘生死。逐有无。蓬舞风。叶泛湖。堪怜愍。可嗟吁。当警醒。莫踟蹰。诚省己。自识吾。只弹指。一斯须。超彼岸。踏仙衢。真活计。实良图。休迟疑。莫含糊。千圣辙。万佛途。明指示。莫辜负。

　　不二

　　佛生相隔多少。祇在一念之间。失之毫厘千里。得来沙界眉端。

　　偶成

　　红尘觉海原无隔。堪笑众生眼自瞒。莫谓毫端全摄去。者毫更是障知端。

　　尘心

　　身是心中物。心是身中神。法界亦若尔。尘空兮空尘。

　　石女曲

　　佛祖无言彻底宣。几人能不错流传。当时古德曾经道。却是虚空举得圆。

　　爱山居

　　谁是山中人。渠是山中叟。有人来访问。渠便大开口。

　　木人歌雪

　　即心即佛是非是。非佛非心非不非。试把是非皆坐断。管他心佛作何依。

　　实相颂

　　云何名实相。湛湛与堂堂。虚空有损坠。真体无戕伤。

　　此共天天久。此同地地长。保经八万劫。终不落空亡。

　　拟金丹

　　金丹一粒水银团。光射三千星斗寒。恰似碧潭秋月影。清清湛湛彻层峦。

　　闻钟声

　　一声万籁寂。万籁一声鸣。不是知音者。徒劳侧耳听。

　　忏修

　　心从何起将心忏。忏得心空罪福空。修幻修兮行幻行。上天下地自从容。

　　无理之谈

　　铁舟泛巨海。泥牛踏太空。个中真意味。料得几人同。

　　中秋

　　真空世界中秋月。旋碾清霄无障遮。盘古至今明此夜。何曾有意照天涯。

　　烧香

　　我香我焚。我烟我闻。香闻合一。我我谁分。

　　物我

　　情爱空闲闲空里。性耽山水水山中。谩言鱼鸟非相识。且共升沈上下同。

　　月中兔

　　我家有一物。大似月中兔。遇霞便餐霞。逢雾便吐雾。或时跃天衢。或时步云路。玉毫现三千。眼光射四部。不染亦不贪。无喜亦无怒。升沈同古今。往来任朝暮。悠悠度岁华。长生不拘数。

　　自在

　　明明洞洞绝尘纤。露露堂堂遍大千。妙谛不言空与色。人间天上任安然。

　　白猿捉月图

　　老猿闲不住。频捉水中月。因迷月体无。狂心不肯歇。

　　净土

　　一念不生此净土。直心前往彼西天。内丹成了外丹就。三字拈来竖作川。

　　真心咏

　　皎洁虚明空界寂。青山绿水意分明。秋来春去浑闲事。月印寒潭一色清。

　　合头语

　　明头明明合。暗头暗暗合。色头色色合。空头空空合。

　　明此四和合。是名一相合。一相无和合。一一一和合。

　　俗谈

　　葛藤亘古自如如。万别千差总一渠。识得个中非物我。纵横自在任收舒。

　　谁说

　　渠本自无生。何处穷渠灭。尘尘露其体。刹刹演其说。

　　五蕴当下空。三毒霎时歇。湛湛碧天清。浩劫一轮月。

　　遣怀

　　昨自神洲游北溟。今从天竺到台山。虽然行脚痴狂客。却是乘空一地仙。

　　彻论

　　动静原一体。是非无二心。不空亦不有。无古亦无今。

　　魔说

　　我佛道无生。我却道有生。如来说不灭。我却说有灭。若不如是说。不得大休歇。

　　说梦

　　甲子周流年复年。几番沧海变桑田。翻云覆雨浑闲事。谁解壶中别有天。

　　行脚

　　东西十万里。南北八千程。会得脚根下。移来一步行。

　　引镜

　　你是我兮我是你。你我对面不相识。二人合眼细商量。一片青铜一饭器。

　　答起灭

　　起从何处起。灭向何处灭。如念亦如风。何处可把捉。起灭既若尔。生死亦如说。法界亦同然。空不空无别。但了取舍心。洞然自明白。任运兮如如。悠悠兮万劫。

　　不是躲根

　　无相光中藏日月。驴胎马腹作生涯。山河大地浑闲事。锦被蒙头是处家。

　　心体

　　明者明其心。见者见其体。见性明心体。明心见性理。

　　理体无回互。心性无比拟。历历与明明。如斯而已矣。

　　指路

　　烟水云山千万叠。就中一路坦然平。世间多少探奇客。妄觅鹏程鸟道行。

　　对月谈心

　　不是惺惺不是痴。个中滋味几人知。试看秋夜搏空月。湛湛清光谁可移。

　　书斋述心

　　风花雪月天真佛。几簟琴书迦叶身。不是懒于拈妙句。只缘无处觅诗心。

　　一物颂

　　身中有一物。时时身外安。或同鸾鹤清霄里。或共虫鱼山水间。不动不定。无往无还。飞潜任其所以。出没听其如然。极乐界。自在天。弥勒后。威音前。不得号佛。强名曰仙。

　　西江月(乘片时之兴。率成一十六首。书罢。不觉掷笔大笑)

　　其一

　　海底泥牛声寂。挂树石羊没踪。三千破衲拥晴空。却惹非人出梦。

　　耳觑铁驴拽磨。目听木马嘶风。铜蛇钻入石棱中。兔角龟毛厮共。

　　其二

　　大道非三非一。凡夫说一说三。终朝捏怪曰参禅。此句何尝梦见。

　　此句却非此句。此句不出一三。高低普应霎时间。一月千潭遍现。

　　其三

　　遍界如来妙体。万象隐显其中。乾坤物我本来同。莫作经文空诵。

　　会得千途一辙。不会六道纵横。如如若若自从容。岂费纤毫功用。

　　其四

　　烟水云山叠叠。浩浩万里前程。默移寸步自分明。大千须臾坐定。

　　从他寒来暑往。谁云地浊天清。笑看日月任西东。一曲无声三弄。

　　其五

　　八风吹来不动。还同柳絮杨花。个中妙理实堪夸。不是脱空说话。

　　会得途中受用。不会屋里波查。分明直截报君家。不必别探奇法。

　　其六

　　春夏秋冬四序。覆载高厚乾坤。就中一物太殷勤。处处皆有渠分。

　　视之却又不见。听之更复无音。欲识此物名和身。塞耳合睛相认。

　　其七

　　鼻舌身意眼耳。香味触法色声。但不对待便灵通。翻成六般神用。

　　凡情圣见无二。佛性即是无明。幻化空身妙体成。何止三十二应。

　　其八

　　佛性戒珠心印。廓周沙界没垠。尘尘刹刹满圆身。拆合不离方寸。

　　识得无形妙体。如来宝藏奇珍。但弃生灭守常真。根尘自然脱尽。

　　其九

　　空空空兮色色。色色色兮空空。色空通塞本来同。隐显测其定动。

　　动动动兮定定。定动岂假施功。荣枯得失听天公。自在弥陀净境。

　　其十

　　雾锁长江浩瀚。云封华岳氤氲。霎时风卷雾云分。山水依然远近。

　　浊浪搅为酥酪。大千变作黄金。不须卜度妄劳心。云雾从他为晕。

　　其十一

　　一二三四五六。六一二五四三。芥纳须弥自等闲。说甚颠倒互换。

　　不是神通妙用。亦非法尔如然。石人鼻孔垂唇边。谁道一条白练。

　　其十二

　　善恶种瓜种豆。收来亦属空花。何如自种野人家。心田一粒无价。

　　此粒非空非有。大千随处生芽。根深蒂固遍天涯。道子难描难画。

　　其十三

　　十方世界法体。名曰如来化身。不须断妄莫求真。即在目前切近。

　　取之转迷转远。舍之愈沈愈深。的实妙诀在无心。历历明明普印。

　　其十四

　　石火电光岁月。急忙下手犹迟。光阴荏苒几多时。刹那疾如弹指。

　　心田离此即此。迷途百辙千岐。茫茫堪笑世人痴。大似河边觅水。

　　其十五

　　至道本离言语。风云月露成吟。信手拈出却无心。聊寄闲情一哂。

　　多少词坛诗社。刻画争欲惊人。平头合掌各评论。总被文魔牵引。

　　其十六

　　西江月词数首。堪笑不谙宫商。参差韵调欠铿锵。大似无声演唱。

　　乘兴岂知工拙。推敲不费思量。游戏三昧偶逢场。腔板原来一样。

　　教外别传。不立语言文字。如何是三宝。大地是佛。虚空是法。众生是僧。如威音前。弥勒后之说。世尊若不指出。我辈何以得闻。凡似此。皆从缘所知。非自真见。但了目前虚空。自然会竖穷三际。但了目前片地。自然会得横遍十方。三宝一体。大道只在目前。不必向高远奇妙会。实不用一句语言文字。如是参。

　　上谕附录

　　佛祖之道。指悟自心为本。是此说者。名为正知正见。用之以利人接物。令人直达心源。方得称佛祖儿孙。所言外道魔道者。亦具有知见。因其妄认识神生死本以为极则。误认佛性。谤毁戒行。所以谓之外道魔道。

　　朕览密云悟．天隐修语录。其言句机用。单提向上。直指人心。乃契西来的意。得曹溪正脉者。及见密云悟录内。示其徒法藏辟妄语。其中所据法藏之言。骇其全迷本性。无知妄说。不但不知佛法宗旨。即其本师悟处亦全未窥见。肆其臆诞狂世惑人。此真外魔知见。所以其师一辟再辟。而天隐修亦有释疑普说以斥其谬。然当日魔心不歇。其所著述。不行即毁。如魔嗣弘忍。中其毒者。复有五宗救一书一并流传。冀魔说之不朽。造魔业于无穷。

　　天下后世具眼者少。不知其害。即有知而辟之者。有德无位。一人之言。无征不信。将使究竟禅宗者怀疑而不知所归。而传染其说者。将谓禅宗在是。始而起邪信。继而具邪见。起邪信则正信断。具邪见则正见灭。必至处处有其魔种。人人承其魔说。自具之性宗不明。而言条之枝蔓肆出。今其魔子魔孙至于不坐香。不结制。甚至于饮酒食肉。毁戒破律。唯以吟诗作文媚悦士大夫。同于倡优伎俩。岂不污浊祖庭。若不剪除。则诸佛法眼．众生慧命所关非细。

　　朕为天下主。精一执中以行修齐治平之事。身居局外。并非开堂说法之人。于悟修何有。又于藏忍何有。但既深悉禅宗之旨。洞知魔外之情。灼见现在魔业之大。预识将来魔患之深。实有不得不言。不忍不言者。

　　夫禅宗者。教外别传。可以无言。可以有言。古德云。穷诸玄辨。若一毫置于太虚。竭世枢机。若一滴投于巨海。如是言者。言言从本性中自然流出。如三藏十二部．千七百则公案。何一非从本性中自然流出。从无一实法系缀人天。

　　今魔藏立一○相为千佛万佛之祖。以袈裟缕缕为宗旨所系。有四法。有双头。有小法大法。有大法之大法。称为细宗密旨。有传有授。而魔嗣弘忍以僧伽难提遇童子持鉴直前为从来有象可示。证其魔师一○之象为不悖。又以多子塔前袈裟围绕一事。作袈裟为宗旨所系之明证。又以临济打克苻．普化。凿为黄檗三顿棒之彖象。种种作为实法。不胜枚举。全从知解穿凿。失却自心。黄檗云。今时人只欲多知多解。翻成壅塞。唯知多与儿酥吃。消与不消都总不知。三乘学道人皆是此样。尽名食不消者。所以知解不消。皆为毒药。尽向生灭中取。真如之中都无此事。

　　夫食不消之人多。而魔藏父子则是已经饱毒者也。佛法不二。岂可执定三四而更有密传三四之宗旨。广引从上古德言句相似者为之注脚。转以较勘。不立言说。单提向上之正宗。仰面唾云。反污己面。赵州云。老僧此间即以本分事接人。若教老僧随伊根基接人。自有三藏十二部接他了也。

　　祇说无是非分别相。早不本分。何况宛立个是非分别相。世尊四十九年所说。古锥千七百则公案。总是语言文字。若不识得这个。纵使字字句句依样葫芦。即为魔说。即为谤佛。纵能记得佛祖所说三藏十二部．千七百则公案。字字句句不差。正是光明海中多着泥滓。况既落言诠。即同教相。既同教相。则三藏十二部现在。又何必立教外别传之旨。任伊横说竖说。能出三藏十二部之外乎。

　　圣人多能。佛多神通。能非圣本。神通亦非佛宗。仲尼何尝知西方之梵语。如来不能作震旦之唐言。能与神通各有所穷。与这个有何交涉。何况文字一端。魔藏父子辄以不识字讥密云。意谓不如伊等学问。若要诠理论文。自有秀才们在。何用宗徒。识字不识字与这个又有何交涉。博通经史。如剪彩以添树上之生花。目不识丁。亦饭熟不借邻家之水火。若魔藏父子。其大病根正在识丁而不识这个。今使蒙古人来便接蒙古。俄罗斯人来便接俄罗斯。暹罗．苏禄．琉球．日本人来便接暹罗．苏禄．琉球．日本。若必待伊识得文字。然后接得。则佛法不能盖天盖地矣。

　　魔藏邪外知见。自以为言言据古。字字禀经。岂知尽三藏十二部。乃至十三经．二十一史．诸子百家。尽世间四库缥缃。所有文字。并与贯串配合。极其棱消缝泯。自道佛来也开口不得。正是佛出世也救不得也。阿难三十年为侍者。祇为多闻智慧。被佛呵云。汝千日学慧。不如一日学道。若不学道。滴水难消。况魔藏以邪外知见唐突佛祖向上边事。尚安得有呵斥分。祇瞒得有眼无珠之徒。明眼人前。魔形自露。赵州云。如今知识。枝蔓上生枝蔓。都大是去圣遥远。一代不如一代。只如南泉寻常道。须向异类中行。且作么生会。如今黄口小儿向十字街头说葛藤。博饭噇。觅礼拜。聚三五百众。云我是善知识。尔是学人。可知法藏父子之魔形。从数百年前赵州早为判定。更不必到眼始知也。

　　悟．修皆以临济一棒指人。魔藏斥曰一橛头禅。躲跟窠臼。若论个事。无论奇言妙句。俱用不着。虽一棒一喝。亦为剩法。古人不得已而用棒喝。原为剿绝情见。直指人心。魔藏若以情见解会。乖谬之甚。古不云乎。一棒喝不作一棒喝用。何尝执此一喝一棒也。魔意但欲抵排棒喝。希将伊所妄立之一○相．双头．四法之实法。以邀奇取胜。殊不知其大乖教外别传。无法可传之旨也。且悟．修未尝谓一棒为千佛万佛之祖。而魔藏妄捏一○相为千佛万佛之祖。独非躲跟窠臼乎。若将一○相作棒喝用。犹是躲跟窠臼。若将一○相为千佛万佛之祖。直是魔家窟宅矣。

　　忠国师以九十七○相示耽源。耽源以示沩仰。魔藏杜撰。称为然灯以前无文密印。当日耽源示仰山。仰山一见即焚却。源后问仰。仰即重集一本呈源。更无遗失。又沩山举○相。内作一日字。仰山就地画一○相。内作一日字。以脚抹之。沩山大笑。魔藏但于仰山一见即能记忆处诧为神奇。而不于沩山大笑处．仰山焚却及脚抹处荐取。所谓韩卢逐块。若谓九十七○相奇特者。朕今即作八万四千○相。归于八千三百九十七○相。又归于七百九十一○相。又归于九十五○相。又归于九○相。又归于一○相。正如入海算沙。亦游戏华藏之一具。有何奇特。

　　至于三玄三要。自临济唱出以来。古今宗师无不拈提。而皆不能分明举似。魔藏乃执黄檗三顿棒以附会之。杜撰差排。是乃全不知三玄三要。临济不云乎。大凡演唱宗乘。须一句语具三玄门。一玄中须具三要。首提演唱二字。演唱不能无言句。言句须识玄要。方成活句。然一玄而三要即具。三玄而九要全具。如此[○@(一/(三*二))][○@(二/(三*一))][○@(三/(二*一))]。乃玄以立要。要以贯玄。非九要不能贯三玄。得九要而三玄始圆。不分而分。分而不分。所以玄要之法。无法不该。如一棒喝不作一棒喝用。显而易见者。又如四料拣之法。亦如春夏秋冬之四时。虽寒暑变迁。总不出此一年。此一年即棒喝也。曹洞之五位。亦如五行之互具。不出此一气。此一气即棒喝也。若夫浮山九带。朕谓一句中须具九带。而九带中须具五十五束。又如汾阳十智同真。朕谓一句中须具十智同真。而一同真中须具五十五实。如此。与玄要之旨何别。推而广之。难以悉数。

　　总之。历代祖师虽更换面目接引世人。总不离世尊拈花。临济棒喝之旨。离此者即为魔说。况此棒喝能具万法。能消万法。此棒喝岂有定相。一棒喝何得作一棒喝用。魔藏不识。目为一橛禅。如果言禅。即一橛已属多设。魔藏意犹未足。不知必待几橛。方称其魔意也。三顿棒与三日耳聋。岂更有别意。有何交涉乎。又魔藏作五宗录序。以窣堵波为喻。以九级为五时教义。以结顶处为如来禅。以千丈旃檀从空破顶为祖师禅。以五光三昧为五家宗派。又自诩其言为塔顶上加聚沙一掬。种种魔说。

　　夫一切教相皆属筌罤。垦土种瓜。瓜成非土。金从矿出。矿岂即金。乃谓教之级尽。其结顶处即如来禅。直同梦呓。且西来大意即是如来涅槃妙心。五家分派。的的归宗。何可分佛分祖而又分五家。虽二乘之与大乘尚如皮肉骨髓。层次历历而分拆不开。何况单提向上边事。五光五派有何交涉。大似汉代迂儒。谓尚书二十八篇应云台二十八将。

　　魔意祇欲推五宗为超佛越祖而掬沙加顶。已又度越五宗。如来所谓大妄语成者。又魔藏指曹溪本来无一物。为落空亡外道。而弘忍泥黄梅亦未见性一语。死在句下。夫祇就本来无一物句论。固似自了之见。而下既云何处惹尘埃。亦可谓超越功勋。直臻向上也。黄梅亦未见性一语。死在句下者且不必论。若言掩人耳目者亦非。黄梅岂肯疑误众生。而米白无筛之对。曹溪又岂世法谦让。悟．修所判。虽稍儱侗。而藏忍直斥为空亡外道。转见不堪。可见其自了尚未能。一味有为实法。邪知邪见耳。

　　弘忍又指斥密云情与无情焕然顿现为闺合中物。引云门直得大地无纤毫过患为转句。不见一色为半提。须知更有全提底时节为证。殊不知密云之一棒到底。正是处处全提。皆是情与无情焕然顿现之力。彼既未到密云悟处。乃牵引云门言句附会盖覆。狐凭于城。鼠依于社。使人不敢焚熏。究竟城社自是城社。狐鼠自是狐鼠。何能混狐鼠同于城社。弘忍又云三峰师天童。师其源流。我辈师三峰。师其法乳。魔罪不问自承。岂非并未会实无一法可得。故曰源流。所得有凭有据。故妄云法乳耶。

　　夫工夫了彻。识得自心。师资道合。针芥相投。啐啄同时。从上心印。亦惟言汝如是。吾亦如是耳。何曾有一法可传。况亦实无一法可得。一言相授受者。如是方名法乳。若藏忍之邪知邪见。魔外师徒以密传口授为乳。是乃毒乳。何云法乳。

　　朕谓魔藏原非全无知识。只因离师太早。烦恼妄想。贡高我慢。祇图争胜。欲于法门中独出一头。不顾己之脚跟全未着地。欲装点智过于师伎俩。捏定一○．四法．双头等名相。拟为超师之作。每立一妄语。即捃摭文史。穿配古德言句以证实之。正如永明云。以限量心起分齐见。局太虚之阔狭。定法界之边疆。遂令分别之情。不越众尘之境。向真如境上鼓动心机。于寂灭海中奔腾识浪。于管中存见。向壁罅偷光。立能所之知。起胜劣之解。齐文定旨。逐语分宗。蟭螟岂健于鹏翼。萤照那齐于日曜。魔藏父子之语言著作。永明数语可为判尽。

　　当日魔藏取悦士大夫为之保护。使缁徒竞相逐块。遂引为种类。其徒至今散布人间。不少宗门衰坏。职此之由。朕今不加屏斥。魔法何时熄灭。着将藏内有所藏忍语录。并五宗原．五宗救等书。尽行毁板。僧徒不许私自收藏。有违旨隐匿者。发觉以不敬律论。另将五宗救一书逐条驳正。刻入藏内。使后世具正知见者。知其魔异。不起他疑。天童密云悟派下。法藏一支所有徒众。着直省督抚详细查明。尽削去支派。永不许复入祖庭。果能于他方参学。得正知见。别嗣他宗。方许秉拂。谕到之日。天下祖庭系法藏子孙开堂者。即撤钟板。不许说法。地方官即择天童下别支承接方丈。

　　凡祖庭皆古来名刹。且常住本属十方。朕但斥除魔外。与常住原自无涉。与十方参学人更无涉。地方官勿误会朕意。凡常住内一草一木不得动摇。参学之徒不得惊扰。奉行不善即以违旨论。如伊门下僧徒固守魔说。自谓法乳不谬。正契别传之旨。实得临济之宗。不肯心悦诚服。梦觉醉醒者。着来见朕。令其面陈。朕自以佛法与之较量。如果见过于朕。所论尤高。朕即收回原旨。仍立三峰宗派。如伎俩已穷。负固不服。以世法哀求者。则朕以世法从重治罪。莫贻后悔。从来邪说之作。易惑人心。然内道外道。是非邪正。亦不难辨。本乎自性而为修为说。即谓之内。不本乎自性而妄修妄说。即谓之外。

　　释宗每辟玄门为外。如紫阳真人于所注悟真篇。后另注外集。不杂玄门一语。一一从性地演出禅宗。即从上宗门禅师似此晓畅无碍。包括于数篇之中者。亦为罕见。而目之为外可乎。如真人者。是外之内也。如魔藏之徒。攘佛法而坏佛法。乃内之外也。曹溪清派何可容此浊流。况此魔说与魔子孙流落人间。末学受其无穷之遗毒。法眼慧命之所关。朕岂忍不辨其是非。天下后世必有蒙朕眉毛拖地之深恩者。须知此魔之不可不辨。因其为佛界之魔。此异之不可不拣。因其为同中之异。传曰息邪说。正人心。夫祛邪扶正。朕之所不得不然者也。

　　粤稽三教之名。始于晋魏。后世拘泥崇儒之虚名。遂有意诋黜二氏。朕思老子与孔子同时。问礼之意。犹龙之褒。载在史册。非与孔子有异教也。佛生西域。先孔子数十年。倘使释迦．孔子接迹同方。自必交相敬礼。盖五典．九经．三物．六行．治天下之大纲小纪。固始自二帝三王。而集成于我至圣。然必解脱诸相。而后此心方能达万事万物之性理。此则其必然者。后世或以日月星比三教。谓某为日。谓某为月。谓某为星。朕意不必如此作拘碍之见。但于日月星之本同一光处。喻三教之异用而同体可也。观紫阳真人之外集。自可无疑于仙佛一贯之旨。道既一贯。愈可以无疑于三教并行不悖之说。爰附及于此。使天下后世真实究竟性理之人屏去畛域。广大识见。朕实有厚望焉。

　　朕意禅宗莫盛于今日。亦莫衰于今日。直省刹寺棋布。开堂秉拂者不可胜计。固莫盛于今日也。然天下宗徒不特透得向上一关者。罕有其人。即能破本参。具正知见者。亦不多得。宗风如此。实莫衰于今日也。夫达磨西来。九年面壁。方得二祖慧可传衣。以佛祖之慧力接引人天。尚俟九年之久。始得一人。今溥天之下。万刹万僧。万僧万拂。师以盲传。弟以盲受。人人提唱宗乘。个个不了自心。岂不使正法眼藏。涅槃妙心。垂绝如线。

　　虽曰岂能必如达磨之传二祖。然亦必真参实悟。自具正知正见。而得正知正见之人而授之。岂有盲传盲受。毫无著落。若以此为振兴佛教。续佛慧命。与毁佛灭法何殊。甚至名利熏心。造大妄语。动称悟道。喝佛骂祖。不重戒律。彼此相欺。卖拂卖衣。同于市井。将佛祖之慧命作世谛之人情。虽窃有佛祖儿孙之名。并无人天师范之实。如法藏．弘忍辈。惟以结交士大夫。倚托势力为保护法席计。士大夫中喜负作家居士之名者受其颟顸。互相标榜。世尊当日虽以佛法付嘱国王．大臣．善信护持。未有令枉道而从人也。况乃不结制。不坐香。惟务吟诗作文以媚悦士大夫。舍本逐末。如是居心。与在家何异。若此。则将来佛法扫地矣。

　　夫西来的意。不落言诠纲宗之设。所以拣魔辨异。虽更换面目接人。何尝有意别立言说。离单提向上之正旨。横分畛域。各立门庭也。于今宗徒多将识神生死本。傍语言文字边。拾人唾余。学人饶舌。问者答者互相乱统。棒者喝者翻成躲跟。忽于解路中相逢。便作交融之水乳。谓是我宗密意。若然。与外道邪魔何异。正所谓一盲引众盲。相牵入火坑。自负良重。何言利生。以限量心起分别见。向真如境上鼓动业识。齐文定旨。逐语分宗。令后学者虽欲勤心力参。奈荆棘布地。热毒迷空。措足无从。依心生业。日积月久。虽宗徒愈盛。而宗旨愈泯矣。良可愍叹。

　　特颁明谕。晓示丛林。目今直省诸刹堂头。若有自信无疑。已臻向上。如愿来见朕者。着来京。朕自以佛法接之。其深山穷谷之中。或有独老烟霞。不肯受盲师衣拂。自具正知正见之人。宜念宗风颓败。当出而仰报佛恩。果是实蹋三关。知见超越。朕必褒赐禅师之号。令续从上诸祖法乳。设若以名利心。生徼幸想。一至朕前。水落石出。伊既希冀世荣。朕即投诸法网。其或本未自信。不过依样葫芦。既称禅徒。只得说法。正见魔见两皆不具者。闻朕此旨。当竭力领众结制坐香。勤求本分。或摘钟撤板。或弃拂舍篦。重复加力参学。必期了证。毋再自欺误人。若大诳语成。则善因而遭恶果。何苦如此。

　　其余缁侣未受付嘱者。当念佛祖留此法门。原为众生生死。若不以了生死为念。披袈裟何事。要了生死。须明心地。勿守一知半解。得少为足。勿堕学识依通。未证谓证。勿但图妄嘱。出头误人。勿苟合世法。求名损己。所谓业识茫茫。无本可据。上则孤负佛祖眉毛拖地之深恩。下则孤负自己本来具足之面目。长受沉沦。永依苦趣。诚为可悯。岂不惕然。是宜真心切念。求了求当。惟有大悟大彻。方免醉生梦死。其或未能。且坚守佛制。严净梵行。莫犯贪瞋痴。常修戒定慧。不可妄为知证。贻误后学。存此佛种。以待机缘。若惟以邪知邪见密传口授。欺己欺人。贪名逐利。世谛流布。毁戒犯律。则俗子之不如。岂法门所宜。有亟须自省。知往修来。毋负朕谆切护法训诲之至意。着该部传谕直省督抚。晓示天下宗门禅林。

　　圆明百问

　　问。凡有一身。必有一心。清净法心。百千万亿化心即不问。如何是圆满报心。

　　问。既是头头显露。法法全彰。为何被森罗万象．色空明暗埋却。

　　问。钟声鼓声同来耳中。黑色白色同在目前。且道辨别的是。不辨别的是。

　　问。如何是觌体现前的水中真火。火中真水。

　　问。有一丝毫便多一丝毫即不问。有一丝毫便少一丝毫事如何。

　　问。一人卖珠买产。一人卖产买珠。且道二人阿谁获利。

　　问。兔角弓。龟毛箭。发发中红心。此人伎俩何如。

　　问。太阳中却具太阴之体。太阴中却具太阳之用。将此体用试定夺看。

　　问。大海内有一通天彻地至宝神物。且道是什么。

　　问。天上有件物。地上有件物。人上有件物。山河万籁上。风云星辰上。昆虫草木上。皆有一物。且道是何物。

　　问。屋棚为何在人脚下。卧榻为何在人头上。

　　问。一人乘马。却脚点地。一人步行。却脚不点地。且道是什么人。

　　问。水结为冰。冰解为水。且道那个是真体。

　　问。且道光含万象是。光透万象是。试检点看。

　　问。松树稍头。有一物有体。松树根下。有一物无体。且道是何二物。

　　问。圆月内有一点。太空中有一点。大地里有一点。巨海心有一点。有人会得此四点。参学事毕。

　　问。大则遍满三千即不问。如何是小则毫毛莫识。

　　问。金木毕竟是金木。为何水火不是水火。土为何又是土不是土。试道看。

　　问。四通八达易。七花八裂难。七花八裂易。四通八达难。若检别得出。许汝内外一如。

　　问。老鼠钻入米囤里。且道是鼠吃米。米吃鼠。

　　问。一人山顶立。一人山脚坐。二人相顾。且道谁上谁下。

　　问。如何是东行却西走。如何是北走却南行。

　　问。世尊说大藏经。训导众生之恩。初祖九年面壁。开示诸人之德。且道孰为深厚。

　　问。将四海投于一滴水。五岳移入一撮土则不问。将虚空收归何处。

　　问。天无上有上。泉无下有下。空无际有际。海无边有边。且道个什么是无的。

　　问。以三千为己任。为何又道寸丝不挂体。

　　问。平伸两空掌。一手有物。一手无物。且道却是为何。

　　问。毡席乃万毛千苇共相无明之所成。且道群毛众苇无明在什么处。

　　问。一部华严经内有一字与当人最切。且道是那一字。

　　问。历历三千界。为何又道湛湛绝点尘。

　　问。一间屋。栋梁椽柱。砖瓦土石基址。且道以何为体。以何为用。

　　问。以刀割水。且道是断不断。大好譬一事。试举看。

　　问。春夏秋冬四序。以何为正令。

　　问。一圆青铜镜。一方玻璃镜。且道二镜那一镜有痕迹。那一镜无痕迹。

　　问。空中书字是。水面签押是。泥上搭印是。

　　问。目下在土地上有百千万亿鱼鳖虾蟹浮沉游泳。诸人还见也否。

　　问。雪峰三个木球如何得合一球去。俱胝一指如何得成三指去。试作用看。

　　问。万有诸法皆是镜中花。水中月。且道镜在彼。镜在此。

　　问。五音六律合声。五蕴六根合性。且道似同似别。

　　问。有因无为果。无因有为果。除此有无。以何为因。以何为果。

　　问。人人脚跟下有对金刚钉。为何各各步步不能插地。

　　问。天上群星皆拱北辰。世间万有却朝何宗。

　　问。一人饰粉涂脂。一人灰头土面。一人浣濯灰土。亦不涂饰脂粉。且道三人孰优孰劣。

　　问。一人多梦。梦里作得主。一人无梦。梦里作不得主。且道二人孰优孰劣。

　　问。一般果子。桃为何甜。李为何苦。

　　问。一人道。山中有水。一人道。水中有山。二人内。一人得体。一人得用。试辨别看。

　　问。万有诸色皆各分五色。万有声音皆各合五音。且道何因有此差别。

　　问。如何是仰观却下视。如何是下视却仰观。

　　问。泥金刚胡须俨然。且道四肢有寒毛耶。无寒毛耶。

　　问。相识熟人。对面如何得不识去。不识生人。对面如何得相识去。

　　问。古人言。杀人刀。活人剑。今射一箭。杀一物。活一物。且道活者何物。杀者何物。

　　问。器世界内瓜多子。情世界内鱼多子。且道空世界内阿谁多子。

　　问。城东老母怕见佛。一人怕见太阳相同。太阳在东。此人避于西。太阳向西亦然。且道此人住居何所。姓甚名谁。

　　问。一枝笔具清净法身．圆满报身．百千化身。且道还有欠缺处也无。

　　问。地上有一群星。天上有一撮尘。试拈出看。

　　问。桃红复含宿雨。柳绿更带朝烟。两句有一句亲。一句疏。试检点看。

　　问。如何是将大千撮来如粟米大。

　　问。佛说三藏十二部。如语．实语．真语者。为何又道不曾说着一字。

　　问。大海汪洋。滔天波浪。为何不见一滴水。

　　问。山顶有一松树。水底有一松树。二树同根。且道那里是同根处。

　　问。五九合十四数。五九成四十五数。且道那句是体。那句是用。

　　问。拂子丝丝向下垂。为甚珊瑚枝枝撑着月。

　　问。投何色于水。水便变成何色。且道水性合色。色性合水。

　　问。昼明属日。夜黑何因。试道看。

　　问。会丝为绳。以那一丝为体。聚毫为笔。以那一毫为用。试分析看。

　　问。山是山。水是水。为甚鹿不是鹿。鱼不是鱼。

　　问。有一人好静而不净。有一人好净而不静。且道二人有优劣也不。

　　问。且道镜中花水中月较天中月槛边花。孰真孰幻。

　　问。古刹三门。且道那一门是正路。

　　问。山上有一人。却在山下。山下有一人。却在山上。且道二人相去多少。

　　问。千万字中皆容一字。一字之中却容何字。

　　问。日月日日东升西落。风云为何时刻不定。试比量看。

　　问。如何是峻岭不高。如何是陂泽不下。

　　问。月光穿帘入。灯光透帘出。二光相合去。还道有分别也无。

　　问。金刚经内有第一义字。包括全经之旨。且道是那一字。

　　问。引镜照形。孰为真我。空谷应声。孰是我声。

　　问。上而最上者何物。下而最下者何物。外而又外者何物。内而又内者何物。

　　问。百炉焚百种香。且道以那一味为主。

　　问。云无心以出岫。谁知无心。鸟倦飞而知还。谁知有意。

　　问。大地沙门一只眼。为何千手千眼观世音。

　　问。日下如何得逃影去。

　　问。二人执线两头。东扯西拉。且道谁是得者。

　　问。香灯一般是火。为何一有光。一无光。

　　问。海濵有一老姆。家有一瓮。有时一瓮中尽是海水。有时将瓮水成大海去。且道具何神通(不可作大海投于一滴会)。

　　问。有一条线。从三十三天直穿到十八层地狱。试拈出这一条线看(线不可作丝会)。

　　问。有一人修行而不修行。有一人不修行而修行。且道孰是孰非(不可作执相修修无修会)。

　　问。玉琳国师不安。有僧问候。师云。我本无病。有甚好不好。且道此意如何(若道另有不病者。则国师话成两橛矣。不可作此解诬谤)。

　　问。星月普印一潭。且道以那个为主(不可作潭水为主会)。

　　问。凡人有六金刚圈。若能跳得出。许汝出三界(不可作六根．六尘．六欲．六道会)。

　　问。三千大千可是百千万亿化身否。　答云。是。　问。目前丛丛芦苇可是百千万亿化身否。　答云。不是。　问云。何得话成两橛。　笑答云。人情惯务远而略近(且道意旨如何)。

　　问。人身内有一物。具一体五用。身外有一物。具五体一用。且道是什么物(不可作五蕴六识．五色五音会)。

　　问。水火之中。皆具杀人刀．活人剑。且道锋刃在什么处。利害在什么处(不可作焚漂饮食会)。

　　问。情世界。器世界。万有之中有一物是我。自己试定当看(不可作儱侗会去)。

　　问。如何是上而又上之人。如何是下而又下之人。且道二人是同是别(不可作尊𢍉山上山下会)。

　　问。水因何解渴而不能解饥。饭因何解饥而不能解渴。　答云。勤劳思歇。闲极思动。寒则思暖。热则思凉(且道是何意旨)。

　　问。万有诸法皆归一空。且道空归何处(不可作本分解路)。

　　问。瓶盘钗钏总是一金。且道分也不分也(不可作制造前。溶化后。以道理讲说会)。

　　问。心手水墨笔纸。且指出是谁成字(不可作和合相看)。

　　问。三千大千色空明暗．万有诸法。总是一个字。且道是何字(不可作归于一心一理会)。

　　问。不论圣凡贤愚。蠕动含灵。各各身中有一物最高。且道是何物(不可作顶会)。
卍新纂续藏经第 68 册 No. 1319 御选语录


　　御制序

　　达摩未到梁土以前。北则什公弟子讲译经文。南则莲社诸贤精修净土。迨后直指心传。辉映震旦。宗门每以教典为寻文解义。净土为著相菩提。置而勿论。不知不觉。话成两橛。朕于肇法师语录序已详言宗教之合一矣。至于净土之旨。又岂有二。这个如摩尼珠。面面皆圆。如宝丝网。重重交映。如大圆镜。万有虚空不得而出。如大火聚。万有虚空不得而入。诚乃不无不有。无欠无余。果能了悟。则终日吃饭不曾嚼着一粒米。终日着衣不曾挂着一条丝。然则终日念佛。岂有为念佛所𦊱碍哉。如犹不能了悟。则色空明暗．受想行识尽是一场大梦。又何必但许人恶梦。而不许人善梦也。　曹溪十一传而至永明寿禅师。始以净土提持后学。而长芦．北涧诸人亦作净土章句。及明莲池大师专以此为家法。倡导于浙之云栖。其所著云栖法汇一书。于本分虽非彻底圆通之论。然而已皆正知正见之说。朕欲表是净土一门。使学人宴坐水月道场。不致歧而视之。误谤般若。故择其言之融合贯通者。刊为外集。以示后世。如学人宗旨不明。即将南无阿弥陀佛一句作无义味语。一念万年。与之抵对。自然摸着鼻孔。如其已得正悟。则丈六金身是一茎草。三千世界是一微尘。延一刹那顷于万亿年。扩一毫毛端为四大部。宝池金地充塞现前。翠竹黄花无非正受。于此净土正可随喜。花开见佛岂不是直指心传也耶。是为序。

　　雍正十一年癸丑八月望日

　　御选云栖莲池[示*宏]大师语录

　　净土问答

　　问。念佛之心。无杂无间。即精进度。何故乃云不退堕耶。

　　答。将谓精进乃能不退堕。非精进即是不退堕耶。辩此有二。一者亦可即是不退。何以故。虽常言精不杂。进不退。然此二字。总之成就进义。古云精进度懈怠是也。进与退对。故精进即不退。二者此重念佛普摄诸度。不重训诂精进二字。况既云精进。乃能不退。今念佛之人永不退堕。则念佛即成精进。不必更求精进矣。如所问。乃是精进念佛。非念佛即精进。

　　问。世人闻念佛念心。心净土净之语。因胶执内心。拂拭令净。偏空自喜。拨无西方。及语心土一如。则曰我心非石。怀土奚为。蚓实含泥。黄壤岂侔金界。鳌诚戴岳。持地何若抟空。盖亦喻似丹台。象比莲萼。四十脉络。以当宝网交罗。一灵内朗。以况弥陀安住。近肺约西。通舌为池。法譬而已。无论实境。则有引风水之凶吉。致子孙之兴衰。例依正之互融。示机感之靡忒。此犹未委正因。未穷十妙。更求　明诲。倾此恶见。

　　答。心净土净。语则诚然。但语有二义。一者约理。谓心即是土。净心之外无净土也。二者约事。谓心为土。因其心净者。其土净也。若执理而废事。世谓清闲即是仙。果清闲之外无真仙乎。至如揽身分而言净土。此则邪见尤甚。苦报弥深。盖吾佛唯明一心。而谬人恒执四大。是故认肉络为宝罗。指妄想为真佛。肺属西而便名金地。舌生津而遂号华池。鄙伪千途。莫可枚举。岂知革囊不净。幻质非真。徒费辛勤。终成败坏。而复迷醉无知。窃附于心净土净之说。不但愚夫愚妇惑之。士大夫亦有受其害者。良可叹也。

　　问。或谓佛逼众生。抛离骨肉。弃舍形骸。近别家乡。远投外国。魂爽幽幽。入此梦境。梦中获宝。色色非真。闻之惨然。有何极乐。又云在生亦是梦境。既全是梦。益复可悲。将谓菩萨先醒。却行如梦六波罗密。则实报庄严。更成恍忽矣。我其归常寂光乎。寂光无色。莽渺安依。不如寓世梦间。一任献吉憎恶。

　　答。虚浮界内是梦非真。常寂光中是真非梦。世人以梦为真。以真为梦。颠倒如斯。良可悲矣。岂知骨肉之即仇冤。形骸之为桎梏。得生净土。是则脱沉疴而再获天年。释狴犴而荣归故里。名之极乐。讵不然乎。若夫菩萨行门。虽云如梦。譬之大喜将临。夜现吉祥之境。岂比重昏失晓。魂招凶恶之征。盖菩萨在梦而将苏。凡夫由梦而入梦。至于寂光则朗然。大寐之得醒矣。

　　问。世之求往生者。非即欲往生者也。就使正礼念时。佛现其前。引之西往。必辞以化缘未周。婚嫁未毕。幸少须臾无死耳。复有一人异于前人。力修三昧。无间六时。虑后倦勤。失此机会。便乃投身自毙。纵火自焚。既匪舍报安详。如入禅定。佛怜其愚。亦肯手相接否。

　　答。智人之修净土也。在生则自净其心。报满则任缘而往。不欲生而恋着世缘者。慢也。急欲生而自残躯命者。愚也。如是之流。轻则摄入魔群。重则沈于恶趣。日光普照。不及覆盆。佛虽大慈。莫之能救。

　　问。王臣往生。是不舍国事者也。居士往生。是不舍家事者也。夫居士一心念佛。或无他碍。若王臣之劳于王事。当不若家事之可推诿者。杨无为诸君亦何尝被鳏官之刺而竟致化佛之迎。岂军旅政刑一切不妨往生乎。抑彼念念与实相不背乎。

　　答。达心之士。万机万变。而国政非繁。执境之流。一夫一妇。而家缘尚累。譬之明镜。照物。终日照而无劳。空谷传声。多众传而不困。如是则大君不异世尊。百辟何非海众。都俞吁咈而妙法交宣。庆赏刑威而真慈平等。王事佛事。打成一片。何净土之难生耶。

　　问。今之迷者。犹背烛而坐。回首无不见烛者。彼一念缘佛。便应见佛。如必念之熟而后见。将回首见烛者。亦必瞪目熟视。久而后见哉。向令佛设善权。念佛时随念见佛。停心绝念及与杂念时便尔懵然。斯人人念佛矣。安有阐提耶。

　　答。太阳日日当天。而戴盆不觉。明镜时时对面。而瞽目无知。念佛之人。念念与弥陀相接。而自昧自迷。何以异于是。良以心水不清。佛月不现。众生自咎。于佛何尤。且明烛在背。回首几人。指点徒劳。坚然强项。乃责佛之难见。亦独何欤。

　　问。黄帝内经明大惑之病。谓目中无端。忽有所见是也。今学人于本无中忽有所见。与见鬼何别。又云将死之时乃得接引。所谓时衰鬼弄人。舍身而随之。不亦大惑欤。

　　答。无故而忽见。安得非邪。昔观而今成。安得非正。盖因果之常理也。净业学人应须平日考因果之根原。辨邪正之微细。至于临终所见。魔佛显然。谁足为惑。如观立佛。而现坐佛者。魔也。正报依报。不与经文符合者。魔也。以空观空而隐者。魔也。苟为不然。则净心成就。净境现前。接引往生。训垂金口。安得与无故忽见比耶。

　　问。或云。西乃天倾物老之方。人死念绝乃得生。彼又云。天倾之处。地为有余。有余则能广容往生之众。又云。庚辛属金。金不变坏。以示不退转之义。又云。万物以西而成。百果皆实于秋。行人东方行因。西方证果。窃为往生。乃是生机。何不入东方生物之府。而反入肃杀之地。若标第一义谛。何不直于中央摄人耶。无乃但论一时当机。所谓西者。无所取义欤。

　　答。如来一语。多义攸含。但邪正殊途。理应拣择。若云念绝。则谁生念。若云地容。则地容有限。金性不变。秋位司成。二义为近。据实而论。亦不尽然。盖虚空无尽。世界何穷。今此极乐之邦。东观则西。西观则东。南北二方亦复类是。释迦劝往。故说西方。别佛赞生。必标他向。那得执西立义。胶固不融。不然。童子遍参。何复南为正位。药师示现。乃令东亦净方。但归心一处。专念斯成已耳。

　　问。兜率弥勒宫也。昔人往往发愿求生。具有仪法。至唐道昂专修西方。而临终兜率来迎。夫兜率可不愿而致。西方似亦可不愿而致矣。又或誓取铜轮。反得铁轮。誓取金台。反得银台。则誓取西方净土。反得东方净土。亦未可知。

　　答。十善戒定。生天之正因。发愿回向。净土之正因。故生天者。容有不资于愿。而生净土者。无愿则不成。盖净土非无善力。而愿乃居先。生天亦假慕求。而善为之主。世有初修天业。后一意西方。是以殁现玉京。俄隐迹。而重彰佛国。正专求之所感。岂漫修而可成。至如铜铁未符。金银稍隔。则是求上仅得其中。然而终竟必如其愿。志西方而功未就。要于人天善道受生耳。若能纯一用心。坚诚发愿。西则必西。何东生之足虑。

　　问。忏中所礼佛。乃尽三世。而所念佛。独一弥陀。固谓三世诸佛无称名之愿耳。然弥陀亦有多名。具在经中。随取一名。持之得否。据小弥陀经。翻为无量寿无量光。而观经独称无量寿者。岂能观之智。所观之光。即为光耶。六方佛中。其西亦有无量寿者。即是此佛自赞否耶。

　　答。如来名号。诚曰多端。但取偏熟众生耳根。于中实无差别。惟彼弥陀之号。普遍十方。故令称念之人皆归一致。且无量寿是唐言。阿弥陀乃梵语。而寿量现等虚空。光明自遍宇宙。举体该用。但云无量寿足矣。若夫十方诸佛。核之历有同名。释迦尊称多之至于无算。极乐教主何独不然。非佛自赞。亦无疑矣。今时有人执念释迦而不念弥陀者。自以为是拗众称高。噫。释迦使汝师弥陀。而汝不从教。譬之子违父命而不就明师。虽日呼其父。安得不云忤逆。

　　问。极乐之乐。从情识生。三禅而上。已不耽乐。九品之内。顾复求乐。何也。若云寂灭为乐之乐。岂必缘衣食自然。无有众苦而得名乎。若云净土唯心。心体常乐。何为又言观佛心者。大慈悲是。

　　答。极乐虽接凡情。其实有二。一者对苦说乐。无有众苦。故名极乐。二者称性说乐。无苦无乐。故名极乐。此之真乐。岂情识之拟耶。又声闻以寂灭为乐。大圣以慈悲为乐。则大慈悲心非即常乐乎。而世人以戚戚言悲。抑末矣。

　　问。一人作佛事。诸佛应尽知。十方佛来迎。是人何所向。诸佛本同．迹同。种种皆同。念佛者。合是十方诸佛同来接引。此独一方三圣往迎。必其念时所见偏浅。

　　答。诸佛虽能遍知。而赴机不乱。一佛既勤专念。而感应自符。修净土者。就使诸佛齐彰。亦必有主有伴。弥陀独显。化佛云从。因果法尔如然。非是偏浅所致。

　　问。涅槃云。释迦亦有净土。本我导师。在彼末法。最后诚言。可无信受。便尔六时。但念迦文。生难胜国。岂不当机耶。释迦极赞弥陀。合如其愿。既生彼已。遣我承事弥陀。亦复何碍。

　　答。诸佛谁无净土。弥陀亦有秽邦。良繇土土交资。佛佛互赞。如世易子而教。犹花接干而生。妙用微权。不可思议。恶知难胜。非即清泰之乡。安辨瞿昙得无法藏之后。但遵现教。毋用他求。

　　问。有云大彻大悟人。不妨更见弥陀。既已不历诸位。立地成佛矣。以佛见佛。犹以知知知。此一见为是参。为是证。意者权示榜样。又或理既顿超。身犹凡下。往获妙用。乃可度生耳。

　　答。凡夫心始得悟。见处与佛相齐。菩萨行实。无边功能。去佛犹远。不妨再依古佛重受新闻。且证且参。何穷何尽。昔人谓离师太早。不能尽其妙。况离佛乎。若执三祇薰炼。是藏教小乘。而弱羽狂飞。失利多矣。可不慎诸。

　　问。即净即秽。即秽即净。西方此土。不逾分寸。生而即无生。去则实不去。今弹指一念顷。屈伸臂。此已约时。便似举足移步。虽云极速。犹是两途。

　　答。执谢惑销。纵使路阻千山。而融通不二。情关识锁。就令速超弹指。而判隔弥深。今学人唯图句语尖新。喜谈即秽即净。不知头没九渊之下。谓天壤无殊。身沈鲍厕之中。谓薰莸不别。良可哀夫。

　　问。执途之人而问之。皆曰念佛乃口称。非心念。诘之。则曰心口相应。夫心口相应斯成声。因心而动斯为念。安得以声为念乎。或谓万法唯心。何声之非心耶。然则钟鼓琴瑟之鸣亦是念乎。几矫乱矣。

　　答。钟鼓虽含洪韵。非叩不鸣。琴瑟虽具妙音。无指不发。钟鼓琴瑟。譬唇舌之外张。若击若弹。似心念之内动。如其绝念。从何发声。是以寐语喃喃。亦由梦想。岂得佛声浩浩。不自心源。但世人任运称呼。不专不切。初则藉念。成声顷则随声乱念。名曰相应。实不相应耳。天如有言。口与心声声相应。心与佛步步不离。如是念佛。其庶几乎。

　　问。善财之参德云。始知念佛法门。及南过百城。五十四参而见阿弥陀佛。则三昧成矣。他日文殊现身竹林。但令人念阿弥陀佛。夫以善则位殝十信。文殊何不径指弥陀。而顾使周历百城。彼学人未南询而辄议西归者。太早计乎。

　　答。始参而教念佛。则从源以及流。周历而见弥陀。则由末而归本。所谓无不从此法界流。无不还归此法界。是故南询而西返。岂曰迟还。往生而遍游。何云早计。医王发药。标本随宜。操纵微机。凡情靡测。

　　问。总摄六根而念佛。此势至语也。念既从心。则凡发愿回向礼忏者。一念蔽之矣。世无心外之愿。与心外之回向礼忏也。夫一心念佛。而是佛所发之菩提。即愿也。专向是佛。即回向也。南无。即礼也。一念消生死之罪。即忏也。余可例知矣。念佛有何不足而纷纷使心乱哉。

　　答。一心清净。是为理观内明。五体翘勤。乃曰事忏外助。直观本心。非不径要。而末法众生慧薄垢重。须假理观事忏。内外交攻。庶得定就慧成。死生速脱。但今人惟存事忏。理观全荒。何况外饰虚文。中无实悔。反令清信男女纷纷乱心。背普贤之愿王。乖慈云之本制。嗟乎。伤哉。弊也久矣。

　　问。观经言观佛心者。大慈悲是。世人若能放生戒杀。仁民爱物。以至九类众生皆灭度之而不作灭度想。遂与法藏之心契矣。且又不违释迦观心之训。柰何取观身与称名之粗迹。而反以佛心为助缘耶。

　　答。念佛有二。一者念佛心性。二者念佛身名。念心性者。见真佛也。不妨觐光明相好之佛于西方。念身名者。见应佛也。亦能睹自性天真之佛于象外。本迹双举。理事同原。心性良非助缘。身名岂云粗迹。今五部六册之徒。借口无为。拨空因果。障人礼像。嗤彼称名。古德有言。人人丹霞。方可劈佛。个个百丈。始可道无。其或未然。入地狱如箭射。

　　问。空花巾兔之类。世所谓幻妄也。一切依正之报。世所谓实事也。佛言实事俱是幻妄。则空花巾兔又当何名。藉令彼之实事果为幻妄。其形状了了虚伪。一空花巾兔可矣。安俟推破。始知幻妄。是故有幻者。有如幻者。有妄者。有如妄者。彼同居净土幻妄耶。如幻妄耶。全妄是真。全幻是中。同居秽土。即同居净土。同居净土。即上三土耶。

　　答。空花巾兔。全体虚无。肉兔树花。从来幻妄。本不推而自破。但在迷而未知。故正幻与如幻无殊。实妄与似妄何别。同居净土。即幻即如。即真即中。统而论之。即秽即净。即一即三。毕竟空寂。有何阶限。然虽如是。情见未破。欣厌犹存。应须消除幻妄。证入真常。捐弃秽邦。求生净国。若夫舍垢取净是生死业。何净土之有。

　　问。人畏生死事大。无常迅速。乃始猛欲求脱。不敢暂息也。一闻横出三界之旨。捷路修行之说。念佛消罪之文。十声往生之愿。便谓有佛可凭。无业足惧。以致悠悠。竟不得力。而入阎老手者多矣。则莲宗误之也。彼宗教二门。参究甚难。又不许疾见功效。生死二字常系于心。安得有此。

　　答。凡人修道。有闻难则止。闻易则行者。有闻难则勤。闻易则惰者。古圣施教。各顺时宜。善用心者。存乎其人而已。念佛一途。直超三界。大悲之极。故启斯门。若夫怠荒成弊。众生自误。非佛误众生也。我欲仁而仁斯至。仁在目前。狂克念而圣斯成。圣非遥远。是亦以易误人乎。若夫一言顿悟。立地成佛。宗门言易。抑又甚矣。安得亦谓之误。

　　问。丰干。弥陀化身也。寒山．拾得。文殊．普贤也。弥陀之现。不领观音．势至。而挟文殊．普贤以游。至所属词。又多宗门语。将无以念佛观佛为局。而转如来禅成祖师禅乎。抑常寂光土之人。匪是莫由接乎。

　　答。观音．势至固称日侍导师。文殊．普贤何曾暂离安养。故释迦乃娑婆化主。会有观音。黄檗非儒教宗师。席延斐相。融通摄化。宁有定乎。至谓语涉宗门。似乎更翻净业。殊不知九莲华蕊。枝枝开迦叶之颜。七宝栏楯。步步入善财之阁。八棱毫相。棱棱观中道真诠。六字名称。字字示西来密意。何待转小为大。变局为通。然后接彼上根。演斯玄化。故知念佛一路即是入理妙门。圆吃五宗。弘该诸教。精微莫测。广大无穷。钝根者得之而疾免苦轮。利智者逢之而直超彼岸。似粗而细。若易而难。普愿深思。慎勿忽也。

　　答曹鲁川(附原书)

　　久不奉面命。歉歉。乃时时获翻刻教。迪我孔多。慰谢。慰谢。南企法云。殊切瞻依。适敝郡断凡悟上人祇趋坛下。为求法故。附此候安。不佞缪迂。近守东鲁。远宗西竺。乃于儒释之书为蠹鱼者。四十年于兹矣。亦尝奉教于诸达者。有所蓄积。冀正之于大善知识。兹因断凡之来布之也。夫释尊有三藏十二部教。所谓于广大海。张众多网。又所谓大囷小囷也者。祇宜谈大以该小。讵可举一而废多。比吾党中有倡为历劫成圣。必渐无顿之说者。夫渐亦圣说。未尝不是。而以渐废顿。左矣。尊者内秘顿圆。而外显净土法门。诸佛有然。无足疑者。岂近来听众不无如法华所说。初闻佛法。遇便信受。思惟取证者。直欲以弥陀一圣而尽废十五王子。以净土一经而尽废三藏十二部。则不佞之所不愿闻者也。　时虽末法。而斯人之机岂无巧钝。有如释尊为迦叶。为憍陈如其说如此。为善财。为龙女其说如彼。二十五圣各证圆通。文殊所称又如彼。正所谓昨日定。今日不定。又所谓说我是空。且不是空。说我是有。且不是有。此所以为善无常主。活泼泼地。如水上按葫芦。然非死煞法也。倘钉桩守窟。焉利人天。所愿尊者为大众衍净教。遇利根。指上乘。圆融通达。不滞方隅。俾鹏鷃并适。不亦尽美尽善乎哉。　又佛华严。乃无上一乘圆教。如来称性之极。谈非教非宗而即宗即教。不空不有而无垢无净。是在法华。犹较一筹。若余乘。似难与之洁长比短也者。尊者乃与弥陀经并称。已似未妥。因此遂有著论腾之。驾净土于华严之上者。朱紫递淆之谓何。鹿马互指。又何说也。此而无人言之。天下后世必有秦无人焉之嗤。亦愿尊者为净土根人说净土。为华严根人说华严。毋相诮。亦毋相滥。乃为流通佛乘。乃为五教并陈。三根尽摄。奈之何必刻舟而求剑。且弹雀而走鹞也。　若夫华严一经。有信解行证四法。善说此法者。宜莫如方山。今其言具在。可覆也。爰有清凉。人号为华严菩萨。而实不会华严义旨。草草将全经裂为四分。以隶四法。舍那妙义委之草莽矣。亦愿尊者辨黑白。分泾渭。扬杲日于义天。嗟。嗟。今之时。缁素中高流日就雕谢。不佞之所仰重于尊者。如泰嵩然。故不以赞而以规。知尊者无我。而不佞亦非为我。故谆谆言之。惟尊者亮之。

　　久闻居士精意华严。极怀敬仰。兹接手教。殷勤直欲尽法界众生而纳之一乘性海。是普贤大愿也。然不肖虽崇尚净土。而实则崇尚华严。不异于居士。夫华严具无量门。求生净土。华严无量门中之一门耳。就时之机。盖由此一门而入华严。非举此一门而废华严也。　又来谕谓不肖以弥陀与华严并称。因此遂有著论。驾净土于华严之上者。此论谁作乎。华严如天子。谁有驾诸侯王大臣百官于天子之上者乎。然不肖亦未尝并称也。疏钞中特谓华严圆极。弥陀经得圆少分。是华严之眷属流类。非并也。古称华严之与余经。喻如杲日丽天。夺众景之耀。须弥横海。落群峰之高。夫焉有并之者。此不待论也。　又来谕谓宜随机演教。为宜净土人说净土。宜华严人说华严。此意甚妙。然中有二义。一者千机并育。乃如来出世事。非不肖所能。故曹溪专直指之禅。岂其不通余教。远公擅东林之社。亦非止接钝根。至于云门．法眼．曹洞．沩仰．临济虽五宗同出一源。而亦授受稍别。门庭施设。理自应尔。无足怪者。况不肖凡品乎。若其妄效古人昨日定。今日不定。而漫无师承。变乱不一。名曰利人。实误人矣。何以故。我为法王。于法自在。平民自号国王。不可不慎也。二者说华严则该净土。说净土亦通华严。是以说华严者自说华严。说净土者自说净土。固并行而不相悖。今人但知华严广于极乐。而不知弥陀即是遮那也。　又来谕清凉不会华严义旨。而裂全经为四分。以属四法。夫信解行证虽贯彻全经。而经文从始至终亦有自然之次第。非清凉强为割截也。其贯彻也。所谓圆融。其次第也。所谓行布。即行布而圆融。四分何害。使无行布。圆融何物。必去行布。而圆融则不圆融矣。且信住行向地。以至等妙。佛亦自裂全经为五十二段乎。何不将五十二段一句说尽。而为此多卷之文乎。因该果海。果彻因源。因果未尝不同时。而亦未尝不因自因。果自果也。何必定执八十卷经束作一块。都卢是个无孔铁锤。而后谓之圆融乎。定执一块。不许分开。即死煞法。即钉桩。即守窟。安在其为活泼泼也。　方山之论。自是千古雄谈。而论有论体。疏有疏体。统明大义则方山专美于前。极深探赜。穷微尽玄。则方山得清凉。而始为大备。岂独方山。即杜顺而至贤首诸祖。亦复得清凉而大备。岂独华严诸祖。即三藏十二部．百家论疏。亦复得清凉而大备。温陵解华严。以方山为主。清凉为助。已为失宜。而居士顾訾之。此不肖之所未解也。又龙树于龙宫而出华严。而愿生极乐。普贤为华严长子。而愿生极乐。文殊与普贤同佐遮那。号华严三圣。而愿生极乐。咸有明据。皎如日星。居士将提唱华严以风四方。而与文殊．普贤．龙树违背。此又不肖之所未解也。况方山列十种净土。极乐虽曰是权。而华严权实融通。理事无碍。事事无碍。故淫房杀地无非清净道场。而况七宝庄严之极乐乎。婆须无厌。皆是古佛作用。而况万德具足之弥陀乎。居士游戏于华严无碍门中而碍净土。此又不肖之所未解也。　不肖与居士同为华藏莫逆良友。而居士不察。区区之心。复欲拉居士为莲胎骨肉弟兄。而望居士之不我外也。居士爱我。不赞而规。今妄有所规。亦犹居士之爱我也。病笔略申梗概。殊未尽意。惟鉴之谅之。

　　敝郡断凡上人索书上谒。附致悃素。顾承来翰。规切究竟。殷殷亟也。荷荷谢谢。来翰云华严具无量门。求生净土。华严无量门中之一门。就时之机。由此一门而入华严。非举一门而废华严。又谓华严圆极。无可驾于其上者。并为确论。第华严是法身佛说。一乘妙义迥异诸经。而人多与释迦经一目之。故疏此经者。贤首爰肇其端。方山深契其旨。在清凉则择焉而弗精。在温陵则语焉而未详。至有撰为纶贯者。抑末矣。　温陵云。方山为正。清凉为助。此见最卓。而尊者以为失宜。似未知温陵。亦未知方山者。诸不了义经论及别行普贤行愿品与起信等论。皆称说净土。此岂无因。然华严经中未尝及之。即方山所第十净土更晰也。法华鳞差十六王子。内有弥陀。未尝定为一尊。其赞持经功德。旁授安乐。实说女人因果。首楞严二十五圣证圆通。文殊无所轩轾。但云方便有多门。又云顺逆皆方便。然继以迟速不同伦。则于无轩轾中又未尝无所指归也者。故要极于普门而不推诩。夫势至更加贬剥。曰无常。曰生灭。若夫释尊祇说大小弥陀。不啻足矣。胡为乎纷纷然三藏十二部为乎。　贤首．清凉诸师。亟标小．始．终．顿．圆五教。佥以为允。而未尝品及净土。心宗家流。尤所荡扫。大鉴之言。且未及诠。更拈一二。如志公曰。智者知心是佛。愚人乐往西方。如齐己禅师曰。惟有径路修行。依旧打之绕。但念阿弥陀佛。念得不济事。又曰。你诸人日夕在径路中往来。因甚么当面蹉过阿弥陀佛。又曰。其或准前舍父逃去。流落他乡。东撞西磕。苦哉阿弥陀佛。此之三言。或以为苛。然岂无谓。而彼言之亦必有道矣。　古德云。一切众生自己迷悟不同。迷心外见。修行觅佛。未悟自性。即是小乘。又有云。直下顿了此心本来是佛。无一法可得。此是无上道。此是真如佛。学道人祇怕一念有。与道隔矣。又有云。目前无法。意在目前。他不是目前法。若向佛祖边学。此人未具眼在。何不向生死中定当。何处更拟佛拟祖替汝生死。有智人笑汝在。所以达者亟道祇劫辛苦修行。不如一念得无生法忍。又道一念缘起无生。超出三乘权学。况毋论三乘一乘。要之无我我所。今之往生净土也者。我为能生。土为所生。自他历然。生灭宛然。欣厌纷然。所未及悉。顾从来谈莲乘者。必曰华开见佛悟无生。盖必待往生而见弥陀。始从观音。若势至。抑或弥陀。诲以无生。此时方悟。岂其上品绝少。中下滋多。滞在祇劫。似为迂迟。矧欲修净土。亦须先修有无等四四十六观门。试问所观者是何轨则。能观者还有几人。所以念佛者如牛毛。往生者如麟角。何似反而求之。自有余佛在也。　彼寒山之勖丰干。谓往五台礼文殊。不是我同流。此在通达佛道者。出辞吐气自别。且也一切佛道以金刚．般若为入门。以佛华严为究竟。金刚则曰。实无少法可得。而佛华严所称佛地二愚。一则曰微细所知愚。一则曰极微细所知愚。所以阿难自道不历僧祇获法身。识者犹且呵之。故或曰佛疮。或曰佛魔。文殊瞥起佛见。未免贬向二铁围。嗟。嗟。见河能飘香象。智主不受功德。道人心无住处。踪迹不可寻。故不历权乘。独秉一乘。此则不佞之所为惓惓者也。彼诸佛诸祖为一分执着我识。下劣众生以及小乘弟子惟依一意识。计以现在色心等。为染净依者。悯其四大既离。一灵无归。如失水鱼。踯躅就毙。故不得不将错净土而安置之。此亦化城之类也。传有之。若能悟法性身．法性土。要归于无物。是真佛土。若华严性海。所现全身如人身。中有八万四千毛孔。东药师。西弥陀。各各在一毛孔中说法度生。人若涣毛孔。彻全身。未尝不可。倘抛撮全身。入一毛孔。不但海沤倒置。而蝇投窗纸。其谓之何。　昨不佞手疏所云为宜净土人说净土。为宜华严人说华严。自谓不悖诸佛法门。亦是为尊者赤心片片。尊者乃欲𢹂我莲胎。则昔人所云若捉物入迷津。与夫弃金担草之谓矣。更稽之古人有云。若欲究竟此事。须向高高山顶立。深深海底行。若闺阁中软暖物舍不得。有甚么用处。又有云。诸经所称无瞋恨行。此之瞋恨。非凡情可比。恨者。恨一切众生皆有如来智慧福相而不自觉。瞋者。瞋吾度脱之未至也。以故自觉觉他有世间智。有出世间智。有世出世间上上智。举以语人。得无违拒。庶几能利益于人。溯昔三教圣人出兴于世。无不为一大事。且观时节因缘。偏者补之。弊者救之。微者显之。要以心性开示于人已耳。　以今天下拘儒株。守传注。旷士溺意虚玄。余之手木槵而口弥陀者。自通道大都迨穷村僻巷。居相望而肩相摩也。尊者又从而和之。非所谓顺世情之教。波随而风偃者乎。是在不佞不能无疑。而来翰乃称虽崇净土。实尚华严。又云由此净土一门而入华严。此如古德所云但为弘实而众生不信。须为实施权。以浅助深。又云用与适时。口虽说权。内不违实。但使含生得权实诸益也者。则不佞诚契之。祇领之。且羡且慰矣。　乃会下听众。自杭过苏者。时时有之。罔弗津津九品。间与之言。稍涉上乘则骇心瞠目。或更笑之。此其过在弟子耶。在师耶。大丈夫气宇冲天。而度生为急。若出世矣。开堂矣。敷座矣。不具大人作略。祇作闾巷老斋公斋婆举止。忽被伶俐人问着。或明眼人拶着。拟向北斗里潜身耶。抑铁围山里潜身耶。不见道。若是大鹏金翅鸟。奋迅百千由旬。蹑影神驹。驰骤四方八极。断不取次啖啄。亦不随便埋身。且总不依倚。佛法大事。非同小可。愿尊者重厝意焉。　来翰又云弥陀不异遮那。是也。第化境化仪。各各差殊。盖诸佛教义。通宗因缘。既堕因缘。岂无大小。定有深浅。故谓诸佛为异。则千佛一佛不可谓异。谓诸佛为同。则遍照能仁。二尊亦自不同。古人以为一切诸法同异重重。不可一向全同。不可一向全异。不可以全同作全异。不可以全异作全同。迷此同异二门。则智不自在。如云。拟向白雪芦花处觅。则以温州橘皮作火。得乎。首山念有云。夫为宗师。须具择法眼始得。所以古来有拈古．颂古。又有别古．憋古。如云至道无难。惟嫌拣择。又云至道最难。须要拣择。所以华严第八地曰寂灭真境现前矣。犹云应起无量差别智。又云观察分别诸法门。此非作而致其情也。我之鉴觉自性。本自圆明。如大宝镜。胡汉不分而分。如如意珠。青黄不异而异。若是于诸法中不生二解。人何尝离却拣择。别求明白者些道理。便是拣择不拣择。所谓善巧分别清净智非耶。方山为论。清凉为疏。皆综佛乘。共阐圆宗。虽论有论体。疏有疏体。然惟其义。不惟其文。文或殊而义则一耳。如以其义。则见地迥别。清凉演说诸经。真善知识。惟于华严其句训而字释。岂无补于舍那。其挈领而引维。实弗逮夫枣柏。清凉枣柏之区别弗明。则卢舍那经之旨要终晦。所谓信解行证四法。裂全经而瓜豆之。此其大者。自余更多。不佞谓之择焉弗精。非无以也。倘以为未然。请更质之于枣柏大士。

　　辱惠书。累累及二千言。玄词妙辨。汪濊层叠。诚羡之仰之。然窃以为爱我深。而辞太费也。果欲扬禅宗。抑净土。不消多语。曷不曰。三世诸佛被我一口吞尽。既一佛不立。何人更是弥陀。又曷不曰。若人识得心。大地无寸土。既寸土皆无。何方更有极乐国。只此二语来谕二千言。摄无不尽矣。兹拟一一酬对。则恐犯斗争。不对。则大道所关。终不可默。敢略陈之。　来谕谓清凉择焉而未精。愚意不知清凉择华严未精耶。抑亦居士择清凉未精耶。又来谕谓不了义经。乃谈说净土。而以行愿品．起信论当之。起信且止。行愿以一品而摄八十卷之全经。自古及今。谁敢议其不了义者。居士独尚华严而非行愿。行愿不了义。则华严亦不了义矣。又来谕谓法华记往生净土为女人因果。则龙女成佛亦只是女人因果耶。谓弥陀乃十六王子之一。则毗卢遮那亦止是二十重华藏之第十三耶。居士独尊毗卢。奈何毗卢与弥陀等也。又来谕谓楞严取观音。遗势至。复贬为无常生灭。则憍陈如悟客尘二字可谓达无常。契不生灭矣。何不入圆通之选。诚曰观音登科。势至下第。岂不闻龙门点额之喻为齐东野人之语耶。　又来谕谓齐己禅师将古人念佛偈逐句着语。其曰惟有径路修行。则着云依旧打之绕。其曰但念阿弥陀佛。则着云念得不济事。居士达禅宗。何不知此是宗师家直下为人解粘去缚。乃作实法会。而死在句下耶。果尔。古人有言。踏毗卢顶上行。则不但弥陀不济事。毗卢亦不济事耶。此等语言．语录．传纪中。百千万亿。老朽四十年前亦曾用以快其唇吻。雄其笔劄。后知惭愧。不敢复然。至于今犹赧赧也。又齐己谓求西方者。舍父逃逝。流落他乡。东撞西磕。苦哉阿弥陀佛。往应之曰。即今却是如子忆母。还归本乡。舍东得西。乐哉阿弥陀佛。且道此语与齐己所说相去多少。　又来谕谓多劫修行。不如一念得无生法忍。居士已得无生法忍否。如得。则不应以我为能生。以土为所生。何则。即心是土。谁为能生。即土是心。谁为所生。不见能生所生而往生。故终日生而未尝生也。乃所以为真无生也。必不许生而后谓之无生。是断灭空也。非无生之旨也。　又来谕谓必待华开见佛。方悟无生。则为迂迟。居士达禅宗。岂不知从迷得悟。如睡梦觉。如莲华开。念佛人有现生见性者。是华开顷刻。也有生后见性者。是华开久远也。机有利钝。功有勤怠。故华开有迟速。安得概以为迂迟耶。又来谕谓遮那与弥陀不同。而喻华藏以全身。喻西方以毛孔。生西方者。如撮全身入毛孔。为海沤倒置。夫大小之喻则然矣。第居士通华严宗。奈何止许小入大。不许大入小。且大小相入。特华严十玄门之一玄耳。举华藏不可说不可说无尽世界而入极乐国一莲华中。尚不盈华之一叶。叶之一芥子地。则何伤乎全身之入毛孔也。　又来谕谓荒山僧但问以上乘。便骇心瞠目。居士向谓宜华严者语以华严。宜净土者语以净土。今此钝根辈正宜净土。何为不与应病之药。而强聒之耶。又来谕谓老朽既出世开堂。不具大人作略。而作闾巷老斋公斋婆举止。设被伶俐人问着。明眼人拶着。向北斗里潜身耶。铁围里潜身耶。老朽曾不敢当出世之名。自应无有大人之略。姑置弗论。而以修净土者鄙之斋公斋婆。则古人所谓非鄙愚夫愚妇。是鄙文殊．普贤．马鸣．龙树也。岂独文殊．普贤．马鸣．龙树。凡远祖善导．天台永明．清凉圭峰．圆照真歇．黄龙慈受．中峰天如等。诸菩萨．诸善知识悉斋公斋婆耶。刘遗民．白少傅．柳柳州．文潞公．苏长公．杨无为．陈莹中等。诸大君子悉斋公斋婆耶。就令斋公斋婆但念佛往生者。即得不退转地。亦安可鄙耶。且斋公斋婆庸呆下劣。而谨守规模者。是也愚也。若夫聪明才辨。妄谈般若。吃得肉已饱。来寻僧说禅者。魔也。愚贵安愚。吾诚自揣矣。宁为老斋公老斋婆。无为老魔民老魔女也。　至于所称伶俐人．明眼人者。来问着拶着。则彼斋公斋婆不须高登北斗。远觅铁围。只就伶俐汉咽喉处安单。明眼者瞳人上敷座。何以故。且教伊暂闭口头三昧。回光返照故。抑居士尚华严而力诋净土。老朽业净土而极赞华严。居士静中试一思之。是果何为而然乎。又来谕谓劝己求生净土。喻如弃金担麻。是颠倒行事。大相屈辱也。但此喻尚未亲切。今代作一喻。如农人投刺于大富长者之门。延之入彼田舍。闻者皆笑之。农人不知进退。更扫径。谋重请焉。笑之者曰。主人向者不汝责。幸矣。欲为冯妇乎。农人曰。吾见诸富室。有为富而不仁者。有外富而中贫者。有未富而先骄者。有典库于富人之门而自以为富者。且金谷郿坞于今安在哉。而吾以田舍翁享太平之乐。故忘己之卑。怜而为此。今知过矣。于是相与大笑散去。

　　答吴观我

　　来书云。兢兢以未获了明此一大事为甚忧。此人情所谓不足忧者也。即此是入道正因。愿一心本参而已。又浮山册中诸名公俱称述观棋黑白语为上妙玄谈。此语虽传诵千古。而远老深深处不在此。此等今日聪明人亦能为之。即九带等亦不须穿凿求会。但做远老安乐工夫耳。有如是工夫。方有如是证悟。古德谓。祇愁不成佛。不愁佛不解语。至哉言也。幸留意焉。

　　答谢青莲

　　提话头。是宗门发悟最紧切工夫。修净土人即以一声佛号做个话头。此妙法也。但心粗气浮。则未能相应。须是沉潜反照。至于力极势穷。乃有㘞地一声消息。

　　答金广聚

　　来问曰末后紧关。曰甚深之旨。曰本地相应。曰直捷指斯事。紧也．深也．本也．直也。皆切问也。然只在近思而已。除此灵知炯炯外。皆缓耳．浅耳．末耳．曲耳。诚即此念佛一念所起。觑得破。管取大事了毕。又不可见如是说便作思惟卜度。穿凿求通。则反失之矣。但念念体究。真积力久。而自得之。方是证悟。

　　答张广经

　　所问云门语。不须究他说教外别传。只看他说须退步向自己脚跟下推寻是个甚么。其推寻今亦不难。既信念佛。但内看念佛的是谁。便是脚跟下推寻也。久之。则正讹中所云最后穷玄极微一段事。不患不得。

　　答广印

　　真信净土。决志往生者。不论已悟未悟。其从事单传直指而未悟者。虽曰以参禅为务。不妨发愿往生。以未能不受后有。毕竟有生处故。不是偷心。岐路心也。其已悟者。古人云。汝将谓一悟便可上齐诸佛乎。故普贤为华严长子。虽尘尘华藏。在在莲邦。而行愿品必拳拳乎以往生安乐为言也。已悟尚然。未悟可知矣。

　　一念不生。是禅非参。起念下疑。乃名曰参。楞严经云又以此心反覆研究等是也。念时参时俱属有念。亦不相悖。

　　即心即佛。若真信得及。真见得彻。千了百当。更无疑滞者。方可任运过时。如其不然。未可放参。

　　大悟则有念。亦可。无念亦可所谓入息不居阴界。出息不涉众缘是也。

　　永明说。先以闻解信入。却又说。后以无思契同。契同则法身透矣。情识尽矣。是亦解亦证。绍祖位。不亦宜乎。

　　不务实修实证。而以口头三昧逞机锋。斗胜负。此言语不可有也。真为生死心地未明。互相辨论。互相酬唱。此言语不可无也。三登九上。一句千山。不论未悟以前。即既悟以后。尚有最后重关。参求决择之功未可便止。

　　答僧海光

　　汝若一切无在。何人受衣。汝若周遍一切。衣居何地。汝若一切无在。则本自无体。安用戒为。汝若周遍一切。则本自无欠。何求具足。菩提有树。明镜有台。本来有物。此三句翻破曹溪。后一句原不惹尘埃。依旧落他窠臼。何不道。本来有一物。任使惹尘埃。

　　答周海门

　　诸恶莫作。众善奉行。当下布毛满地。何待拈吹。那更说同说别。直饶是同。早已成两橛去也。鸟窠初不曾钝置白公。偏厚侍者。然虽如是。于前言不会玄旨。只么止恶行善。亦不误人。若向古人道如来不断性恶及兀兀不修善等处错会。为祸不少。

　　杂答

　　归元性无二。方便有多门。今之执禅谤净土者。却不曾真实参究。执净土谤禅者。亦不曾真实念佛。若各各做工夫到彻底穷源处。则知两条门路原不差毫厘也。

　　若直指西方。不但过此娑婆十万亿刹者为非也。说个自性。已涉程途。若实谈净土。不但宝池金地种种庄严者为非也。才着惟心。翻成垢秽。离此二边。作么生是西方净土。

　　工夫最怕拣择。有志于学者。只是一个正念常在胸中。逢静时也如此。逢闹时也如此。凭他静闹变迁。而我者个念头断然无有移易。如是方无间断。谓之善做工夫也。岂不见古人道。智者除心。愚者除境。如必嫌喧取静。则境界恐无有静之时。亦无有静之处。　夫求静者。莫如深山之中。然深山静矣。而樵斧闻于隔云。牧笛鸣于斜照。则耳畔又安能静也。然樵斧．牧笛或可使屏绝之。使不交于吾耳。至于清宵而猿啼虎啸。白昼而鹊噪鸦鸣。又安能静耶。然猿啼虎啸。鹊噪鸦鸣或可驱逐之。使不交于吾耳。至于狂风起而万窍怒号。迅雷发而千山震撼。则此时嫌喧取寂者将屏绝之耶。驱逐之耶。以此推之。境界决无有静之时也。决无有静之处也。学人但患志不猛烈耳。存一猛烈之志。则何之而不可。

　　示大同

　　古人教亲近明师。求善知识。而善知识实无口传心授秘密法门。只替人解粘去缚。便是秘密。今但执持名号。一心不乱此八个字即是解粘去缚秘密法门。即是出生死堂堂大路。朝念暮念。行念坐念。念念相续。自成三昧。莫更他求也。

　　示李居士

　　参疑二字不必分解。疑即参之别名。总是体究追审之意。但看念佛是谁。以悟为则而已。又古德云。看话头。不得卜度穿凿。亦不得抛向无事甲里。但只恁么看。此要言也。

　　示吴大峻

　　莫管悟与不悟。莫管有无．内外．中间。莫管止观。莫管与他法门同与不同。既疑情不起。亦莫管是谁不是谁。但执持名号。一心一意。无间无断。纯一不杂做去。

　　示沈广䢦

　　世谛中觉名利恩爱之毕竟成空。便成觑破。真体上觅生老病死而本来无有。即是修持。初机与究竟同归。因该果海。究竟与初机不二。果彻因源。祇贵明心。别无异法。

　　答周海门

　　月虽皎洁。水清浊而影别昏明。心本昭灵。事善恶而迹分升坠。岂得以月体本无清浊而故云浊水为佳。心体本无善恶而遂云恶事不碍。既存空见。便悖圆宗。识渠善恶双空。正好止恶行善。定禁止恶行善。犹是识渠未真。步步行有。口口谈空。此今日聪明人参禅之大病也。

　　答戒问

　　高谈无佛之世。直指当人之心。则不但老瞿昙绝口毗尼。优波离羞称羯磨。即使束五部置之高阁。褫三衣悬之树端。未足为过。如或不然。法林惟恐不稠。正见惟恐不应耳。何纷纷之足厌。

　　空有二。契真空则万法俱备。何须更习毗尼。堕顽空则众善皆堕。岂不有伤戒品。执莽荡。轻轨仪。其失大矣。

　　总观心地本体。则体惟一念。本自圆成。细析心地法门。则门有万殊。不妨分属。故云三十心者。皆一毫头也。复以一二分属戒相者。毛头之上更出毛头也。譬天王虽名天主。亦应列任六曹。六曹犹未遍周。岂不重开百职。经始标某心。某心者。六曹之谓也。今复增某心。某心者。百职之谓也。姑取义之相近。亦令余可例推。便初学易知简行。在智者神融意会而已。

　　非常大器。过量圆人。既不拘夏前夏后。自相应即小即大。才持戒品。已达教相全文。正受毗尼。便悟禅宗妙旨。建立则繁兴万法。不碍六时。扫荡则屏绝纤尘。奚存一念。远公常礼有定。永明自行不亏。岂彼小根故为细事。凡我后学。愿各深思。

　　此梵网经以心地为宗。无一法不从心地中流。无一法不还归心地。菩萨万行若非出自一心。还归一心。即不名佛因。不名佛果。今此华出舍那心地。表菩萨从自心中出无量因行。还以此华供养彼佛。表还以自心因行。成自心果佛也。据华严。因该果彻。不离因果。不落因果。拈来无一物不可供佛。举起无一法不可为因。若执华必表因。非圆教义。何以故。有时华表因。实表果。开华后乃结实故。有时实表因。华表果。种核后乃生华故。有时定因慧果。净极光通故。有时慧因定果。惑破心安故。乌可一途而取。一格而论乎。

　　如来妙定。非动非静。而常动静。非出非入。而常出入。此三昧。号体性虚空。虚对实。故使体性不空。当如山不纳山。石不容石。一顽定耳。体本虚空。故华光任现。岂以既入三昧便应灰灭不生。圆觉经如来入大光明藏三昧而起现净土。与十二大士更相酬答。抑又何也。且三昧有百千万亿等名。不是一味寂静。故有三昧。二乘尚不闻其名。菩萨犹未解其义。而执泥寂静。则狮子奋迅颦呻。皆成喧闹矣。　又问。诸三昧各有出入。何独此中而说出入。　答。出入非难。自在为难。三乘敛念方入。起念方出。不名自在。随心自在。乃称妙定也。据华严。即入即出。依报正报交互圆融。不可思议。此特其小小者耳。何足为异。

　　与刘罗阳居士

　　曩启专以念佛求生净土奉动。然此道至玄至妙。亦复至简至易。以简易故。高明者忽焉。夫生死不离一念。乃至世出世间万法皆不离一念。今即以此念念佛。何等切近真实。若觑破此念。起处即是自性弥陀。即是祖师西来意。纵念不悟。乘此念力往极乐国。且横截生死。不受轮回。终当大悟耳。愿翁放下万缘。十二时中念念提撕。是所至望。

　　与冯筠居居士

　　七十古稀。百年能几。今此暮景。正宜放开怀抱。看破世间宛如一场戏剧。何有真实。但以一声阿弥陀佛消遣光阴。但以西方极乐世界为我家舍。我今念佛。日后当生西方。何幸如之。发大欢喜。莫生烦恼。倘遇不如意事。即便拨转心头这一声佛。急急提念。却回光返照。我是阿弥陀佛世界中人。柰何与世人一般见识。回瞋作喜。一心念佛。此是智慧中人大安乐大解脱法门也。

　　答袁孝廉

　　婴儿曾不欠少圆明寂照之体。但迷而不发耳。何止婴儿。凡人自幼而壮。自壮而老。自老而死。无不在迷。此圆明寂照之体。有而不现。非无也。至于曹溪水．赵州茶。且不必以胸臆强解。只顾本参。以求正悟。何谓本参。若于念佛法门信得及。但参是谁念佛。所谓本参也。

　　与朱西宗居士

　　人之处世。遇顺境者。其情愉以安。遇逆境者。其情忧以危。然而顺未足为幸。逆未足为不幸也。溺于意之所愿。则出世之心不生。戚戚乎不得志。夫然后厌身世之桎梏而求以出世。是故万苦交于前。但以正智观察。苦从何生。从身生。身从何生。从业生。业从何生。从惑生。因惑造业。因业成身。因身受苦。但能破惑。一切空寂。敢问所以破惑之方。只须就本参话头上理会念佛的是谁。捉败此疑。诸惑皆破。思之毋忽。

　　答江广宥居士

　　承居士来谕。朱紫阳终是谤法。当有何报。余谓各有其报。其为儒家贤者。自有人天之福。然既排佛。则闻法为难。

　　己事办方可为人

　　古人大彻大悟。参学事毕。且于水边林下长养圣胎。不惜口头生醭。龙天推出。方乃为人。故辞法席者。愿生生居学地而自锻炼。予出家时。笃奉此语。佩之胸襟。后以病入山。久久不觉。渐成丛林。然至今不敢目所居为方丈。不敢开大口妄论宗乘。盖与众同修。非领众行道也。忝一日之长。互相激劝而已。诸仁者以友道待我而责善焉。幸甚。

　　自他二利

　　古云。未能自利先能利人者。菩萨发心。斯言甘露也。不善用之。则翻成毒药。试反己而思之。我是菩萨否。况云发心非实己能也。独不闻自觉己圆。复行觉他者。如来应世乎。　或谓必待己圆而后利他。则利他终无时矣。然自疾不能救而能救他人。无有是处。是故当发菩萨广大之心。而复确守如来真切之训。不然以盲引盲。欲自附于菩萨。而人己双失。谓之何哉。

　　讲宗

　　宗门之坏。讲宗者坏之也。或问。讲以明宗。曷言乎坏之也。　予曰。经．律．论有义路。不讲则不明。宗门无义路。讲之则反晦。将使其参而自得耳。故曰。任从沧海变。终不为君通。又曰。我若与汝说破。汝向后骂我在。今讲者翻成套子话矣。西来意不明。正坐此耳。

　　妄拈古德机缘(一)

　　云栖僧约妄拈古德机缘者。出院。一僧云。此不必禁。禁之则断般若缘。彼谤法华者。地狱罪毕。还以谤故。植缘法华。况妄拈者非谤乎。　予曰。子言则诚善矣。然知其一。未知其二。谤法华者。出地狱而植善缘。孰若敬信法华者。不入地狱而即植善缘乎。又谓妄拈非谤。而不思无知臆谈。皆名谤大般若。是故漫述师言者。被点检云。先师无此语。莫谤先师好。彼尊师也。非谤也。错答一转语者。堕野狐身。彼错也。非谤也。何二人皆成罪戾。古人一问一答。皆从真实了悟中来。今人驰骋口头三昧。明眼人前似药汞之入红炉。妖邪之遇白泽耳。若不禁止。东竖一拳。西下一喝。此作一偈。彼说一颂。如风如狂。如戏如谑。虚头炽而实践亡。子以为宗门复兴。吾以为佛法大坏也。

　　妄拈古德机缘(二)

　　僧不悦曰。审如是。古德机缘更不可开口一评量乎。　曰。止禁妄拈。未尝言不可拈也。二僧同起卷帘。古德云。一得一失。子试评量得失谁在。僧无语。　予曰。昔人有言。十回被师家问。九回答不得。未为害。但恐无知妄谈。则终无升进耳。慎之哉。

　　禅宗净土迟速

　　一僧专修念佛法门。一僧以禅自负。谓念佛者曰。汝念佛。必待生西方已。见阿弥陀佛。然后得悟。我参禅者。现生便得悟去。迟速较然矣。汝罢念而参。可也。　僧莫能决。举以问予。予曰。根有利钝。力有勤惰。存乎其人。则彼此互为迟速。未可是此而非彼也。喻如二人同趋宝所。一人乘马。一人乘船。同日起程。而到之迟速未可定也。则利钝勤惰之说也。参禅念佛亦复如是。语其迟。念佛人有累劫莲花始开。参禅人亦有多生勤苦。不能见性者矣。语其速。参禅人有当下了悟。不历僧祇获法身。念佛人亦有现生打彻。临终上上品生者矣。古云。如人涉远。以到为期。不取途中。强分难易。

　　居山

　　古云大隐居廛。小隐居山。遂有甘心汩没于尘俗者。不知居廛者。混俗和光。闹中得静。有道之士则然。非初心所宜也。或曰永嘉谓未得道而先居山。但见其山。必忘其道。是不许居山也。此各有说。予赞山居。为汩没于尘者诫也。而永嘉所言自是正理。出家儿大事未明。千里万里寻师访道。亲近知识。朝参暮请。岂得蒙昧无知作守山鬼乎。故知行脚在前。居山在后可也。则亦不悖乎永嘉之言也。

　　为僧宜孝养父母

　　有为僧不孝父母者。予深责之。或曰出家既已辞亲割爱。责之则反动其恩爱心矣。曰。恶是何言也。大孝释迦尊。累劫报亲恩。积因成正觉。而梵网云。戒虽万行。以孝为宗。观经云。孝养父母。净业正因。古人有作堂奉母者。担母乞食者。未尝以恩爱累也。奈何于亲割爱矣。而缔交施主。不绝馈遗。畜养弟子过于骨肉。是无亲而有亲。出一爱而复入一爱也。何颠倒乃尔。且已受十方供养。饱暖安居。而坐视父母之饥寒寥落。汝安则为之。

　　真友

　　中峰大师警䇿。有参禅必待寻师友。敢保工夫一世休。又曰。纵饶达摩与释迦。拟亲早已成窠臼。此醍醐至妙之言也。然不可闻于下士也。执此言而自用自专。不复知取友之益。则翻成毒药矣。取友非难。得真友为难。饮食财帛相征逐者。恶友也。善相劝。恶相规者。好友也。开我以正修行路。示我以最上乘法。为我灯。为我眼。为我导师。为我医王者。真善知识友也。不可一日而远离者也。

　　传灯

　　传灯录所载诸师。如六代相承。五灯分𦦨。诸大尊宿皆天下古今第一流人物。所谓始知周孔外。别自有英豪者是也。岂易言哉。而今人或得一知半见。或得些少轻安。便自以为大彻大悟。而无眼长老又或以东瓜印子印之。一盲众盲。非徒无益而有害。可胜悼欤。

　　续原教论

　　国初翰林待诏沈士荣居士作续原教论。其详品名儒学佛一篇。备举唐宋诸君子。如白香山．苏内翰。至裴丞相．杨大年等诸公禅学浅深。最为精核。其言曰。即裴．杨诸公。不云无悟入。而保养受持则未可知也。岂有身居名利之场。又非果位菩萨。而能无细惑流注者哉。游戏法门者。固不必论矣。我辈身为出家儿者。试静思之。

　　护法

　　人知佛法外护付与王臣。而未知僧之当其护者。不可以不慎也。护法有三。一曰兴崇梵刹。二曰流通大教。三曰奖掖缁流。曷言乎慎也。　护刹者。梵刹果尔原属寺产。豪强占焉。夺而复之。理也。有如考诸图籍。则疑似不明。传之远久。则张王互易。以势取之。可乎。喜舍名为吉祥地。力不敌而与者。谓之冤业薮。若僧惟劝化有力大人。以恢复旧刹为大功德主。而不思佛固等视众生如罗睺罗。殃民建刹。即广逾千顷。高凌九霄。旃檀为林。珠玉为饰。佛所悲怜而不喜者也。有过无功。不可不慎。一也。　护教者。其所著述果尔远合佛心。近得经旨。赞叹而传扬之理也。有如外道迂谈胸臆偏见。过为称誉。可乎。若僧惟乞诸名公作序作跋。而不思疑误后学。有过无功。不可不慎。二也。　护僧者。其僧果尔真参实悟。具大知见者。尊而礼之。实心实行。操持敦确者。信而近之。理也。有如虚头禅客．下劣庸流。亦尊之信之。可乎。若僧惟亲附贵门。粪其覆庇。而绵纩锦绣以裹痈疽。祇益其毒。有过无功。不可不慎。三也。是则王臣护法而僧坏法也。悲夫。

　　颂古拈古(一)

　　或问。古人皆有颂古拈古。子独无。何也。　答曰。不敢也。古人大彻大悟之后。吐半偈。发片言。皆从真实心地大光明藏中自然流出。不假思惟。不烦造作。今人能如是乎。国初尊宿言公案有二等。如狗子佛性．万法归一之类是一等。又有最后极则誵讹。谓之脑后一槌。极为难透。予于前狗子．万法尚未能无疑。何况最后。故不敢恣其臆见。妄为拈颂也。

　　颂古拈古(二)

　　或曰。子其谦乎。盖能而示之以不能乎。　曰。非谦也。是真语．实语也。楞伽示宗说二通。而教多显义。宗多密义。故又云无义味语。予于教之深玄者。犹未能尽通也。而况于宗门中语乎。复次。宗门问答机缘。虽云无义味语。然有犹存少分义路可思议者。有绝无义路。似无孔铁槌不可钻刺者。有似太虚空不可捉摸者。有似铁蒺藜不可咬嚼者。有似大火聚不可近傍者。有似赫日轮不可着眼者。有似砒霜鸩羽不可沾唇者。安得妄议。　略举古人一二。世尊拈花。迦叶破颜微笑。我今已能冥会佛心如迦叶否。客诵金刚。六祖即时契悟。我今已能顿了深经如六祖否。临济见大愚而曰黄檗佛法无多子。我今已能实见得无多子否。赵州八十行脚。曰祇为心头未悄然。我今已能心头悄然否。香岩击竹有声。而曰一击忘所知。我今已能忘所知否。灵云见桃花而曰直至如今更不疑。我今已能的的到不疑之地否。高峰被雪岩问正睡着无梦时主人。不能答。我今已能答斯问否。又三年而于枕子落地处大悟。我今已能有此大悟否。　如此类者。不可胜举。倘有一未明。其余皆未必明。如兜率悦公之谓张无尽是也。非惟古人。即今人所作。亦不敢轻评其是非而漫为之贬驳也。何也。人坐于堂上。方能辨堂下人曲直。又未曾系籍圣贤故也。嗟乎。错答一转语。堕野狐身百劫。笑明眼人答话。倒屙三十年。覆辙昭然。可弗慎诸。

　　出家利益

　　古德云。最胜儿。出家好。俗有恒言曰。一子出家。九族生天。此皆赞叹出家而未明言出家之所以为利益也。岂曰不耕不织而有自然衣食之为利益乎。岂曰不买宅。不赁房。而有自然安居之为利益乎。岂曰王臣护法。信施恭敬。上不役于官。下不扰于民。而有自然清闲逸乐之为利益乎。　古有偈曰。施主一粒米。大似须弥山。若然不了道。披毛戴角还。又曰。他日阎老子与你打算饭钱。看你将何抵对。此则出家乃大患所伏。而况利益乎哉。　所谓出家之利益者。以其破烦恼。断无明。得无生忍。出生死苦。是则天上人间之最胜。而父母宗族被其泽也。不然。则虽富积千箱。贵师七帝。何利益之有。吾实大忧大惧。而并以告夫同业者。

　　三难净土

　　一人问。释迦如来以足指按地。即成金色世界。佛具足如是神力。何不即变此娑婆土石诸山秽恶充满之处。便成七宝庄严之极乐国。乃必令众生驱驰于十万亿佛土之迢迢也。　噫。佛不能度无缘。子知之乎。净缘感净土。众生心不净。虽有净土。何由得生。喻如十善生天。即变地狱为天堂。而彼十恶众生。如来垂金色臂牵之。彼终不能一登其阈也。是故刹那金色世界。佛摄神力而依然娑婆矣。　又一人问。经言至心念阿弥陀佛一声。灭八十亿劫生死重罪。斯言论事乎。论理乎。　噫。经云。一称南无佛。皆已成佛道。又云。礼佛一拜。从其足跟至金刚际一尘．一转轮王位。今正不必论其事之与理。但于至心二字上着倒。惟患心之不至。勿患罪之不灭。事如是。理亦如是。理如是。事亦如是。何足疑也。　又一人问。有人一生精勤念佛。临终一念退悔。遂不得生。有人一生积恶。临终发心念佛。遂得往生。则善者何为反受亏。而恶者何为反得利也。　噫。积恶而临终正念者。千万人中之一人耳。苟非宿世善根。临终痛苦逼迫。昏迷瞀乱。何由而能发起正念乎。善人临终退悔。亦千万人中之一人耳。即有之。必其一生念佛。悠悠之徒。非所谓精勤者。精则心无杂乱。勤则心无间歇。何由而生退悔乎。是则为恶者。急宜修省。毋妄想临终有此侥幸。真心求净土者。但益自精勤。勿忧临终之退悔也。

　　世梦

　　古云。处世若大梦。经云。却来观世间。犹如梦中事。云。若云如者。不得已而喻言之也。究极而言。则真梦也。非喻也。人生自少而壮。自壮而老。自老而死。俄而入一胞胎也。俄而出一胞胎也。俄而又入又出之无穷已也。而生不知来。死不知去。蒙蒙然。冥冥然。千生万劫而不自知也。俄而沈地狱。俄而为鬼。为畜。为人。为天。升而沈。沈而升。惶惶然。忙忙然。千生万劫而不自知也。非真梦乎。古诗云。枕上片时春梦中。行尽江南数千里。今被利名牵。往返于万里者。岂必枕上为然也。故知庄生梦蝴蝶。其未梦蝴蝶时亦梦也。夫子梦周公。其未梦周公时亦梦也。旷大劫来。无一时一刻而不在梦中也。破尽无明。朗然大觉曰。天上天下。惟吾独尊。夫是之谓梦醒汉。

　　一转语

　　先德开示学人。谓。我今亦不论你禅定．智慧．神通．辨才。只要你下一转语谛当。学人闻此。便昼夜学转语。错了也。既一转语如是尊贵。如是奇特。则知定不是情识卜度。见解依通所可袭取。盖从真实大彻大悟中自然流出者也。如其向经教中。向古人问答机缘中。以聪明小智摸仿穿凿。取辨于口。非不语句尖新。其实隔靴抓痒。直饶一刹那下恒河沙数转语。与自己有何交涉。今莫管转语谛当不谛当。且抛向不可说不可说世界之外。只牢守本参。密密用心。时时不舍。但得悟彻时。岂愁无语。吾虽钝根。不敢不勉。

　　本身卢舍那

　　僧问古德。如何是本身卢舍那。　答云。与我过拂子来。俄而曰。置旧处。　僧理前问。曰。古佛过去久矣。又云。未了之人听一言。只这如今谁动口。　后人由此以举手动足。开口作声。便为真佛。是则是。是而实不是。所谓认贼为子者也。遂将柏树子．麻三斤．翠竹黄花．鸟衔猿抱等。一概认去。岂不误哉。俱胝遇问。即竖一指。鲁祖见僧。回身面壁。昔人道我若看见。拗折指头。予亦云待渠回身。拦胸踏倒。

　　宗门语不可乱拟

　　古人大悟之后。横说竖说。正说反说。显说密说。一一契佛心印。皆真语实语。非庄生寓言比也。今人心未妙悟。而资性聪利。辞辨捷给者。窥看诸语录中问答机缘。便能摸仿。只贵颠倒异常。可喜可愕。以眩俗目。如当午三更。夜半日出。山头起浪。海底生尘。种种无义味语。信口乱发。诸无识者。莫能校勘。同声赞扬。彼人久假不归。亦谓真得。甚至一棒打杀与狗子吃．者里有祖师么．唤来与我洗脚。此等处亦复无忌惮。往往效颦。吁。妄谈般若。罪在不原。可畏哉。

　　看语录须求古人用心处

　　凡看古人语录文字。不可专就一问一答。一拈一颂。机锋峻利。语妙言奇处。以爽我心目。资我谈柄。须穷究他因何到此大彻大悟田地。其中自叙下手工夫。刻苦用心处。遵而行之。所谓何不依他样子修也。若但剽窃摸拟。直饶日久岁深。口滑舌便。俨然与古人乱真。亦只是剪彩之花。画纸之饼。成得甚么边事。

　　古玩入吾手

　　今人于一彝一罂。一书一画。其远在上古者。出自名家者。平生歆慕而不能致者。一旦得之。则大喜过望。忻然慰曰。此某某所递互珍藏者。今幸入吾手矣。曾不思旷劫以来无酬价之至宝何时入吾手。况世玩在外。求未必获。至宝在我。求则得之。亦弗思而已矣。

　　喜怒哀乐未发

　　予初入道。忆子思以喜．怒．哀．乐未发为中。意此中即空劫以前自己也。既而参诸楞严。则云。纵灭一切见闻觉知。内守幽闲。犹为法尘分别影事。　夫见闻泯。觉知绝。似喜．怒．哀．乐未发。而曰法尘分别者。何也。意根也。法尘也。根与尘对顺境感而喜与乐发。逆境感而怒与哀发。是意根分别法尘也。未发。则尘未交于外。根未起于内。寂然悄然。应是本体不知向缘动境。今缘静境。向缘法尘之粗分别也。今亦法尘之细分别也。皆影事也。非真实也。谓之幽闲。特幽胜显。闲胜闹耳。空劫以前自己尚隔远在。此处更当谛审精察。研之又研。穷之又穷。不可草草。

　　急参急悟

　　放牛居士。古杭人。余氏子。参无门老人。得悟于宋淳祐中。其言曰。大聪明人才闻此事。便以心意识领解。所以认影为真。到腊月三十日眼光欲落时。向阎老子道。待我澄心摄念。却与你去。断不可也。须是急参急悟。　放牛此语可谓吃紧。为人若真实彻悟者。平日踏得牢牢固固。稳稳当当。不动干戈。可以八面受敌。无常到来。安闲自如。不荒不忙。不怖不乱。何更待澄心摄念。勉强支吾耶。所谓急参急悟。吾辈当力图之。

　　厌喧求静

　　有习静者。独居一室。稍有人声。便以为碍。夫人声可禁也。鸦鹊噪于庭则如之何。鸦鹊可驱也。虎豹啸于林则如之何。虎豹犹可使猎人捕之也。风向水流。雷轰雨骤则如之何。故曰。愚人除境不除心。智者除心不除境。欲除境而境卒不可除。则道终不可学矣。或曰。世尊不知五百车声。盖禅定中事。非凡夫所能。然则高凤读书。不知骤雨漂麦。当是时。凤所入何定。不咎志之不坚。而嫌境之不寂。亦谬矣哉。

　　除日

　　古人以除日当死日。盖一岁尽处。犹一生尽处。故黄檗垂示云。预先若打不彻。腊月三十日到来。管取你热闹。然则正月初一便理会除日事不为早。初生堕地时便理会死日事不为早。那堪荏荏苒苒。悠悠扬扬。不觉少而壮。壮而老。老而死。况更有不及壮且老者。岂不重可哀哉。　今晚岁除。应当惕然自誓。自要不可明年依旧蹉跎去也。虽然。此打彻二字不可容易看过。不是通几本经论当得彻也。不是坐几炷香。不动不摇当得彻也。不是解几则古德问答机缘。作几句颂古拈古当得彻也。不是酬对几句口头三昧滑溜当得彻也。古人谓于此事。洞然如桶底骤脱。爽然如大梦得醒。更无纤毫疑处。然后可耳。嗟乎。敢不努力。

　　念佛不碍参禅

　　古谓。参禅不碍念佛。念佛不碍参禅。又云。不许互相兼带。然亦有禅兼净土者。如圆照本．真歇了．永明寿．黄龙新．慈受深等诸师。皆禅门大宗匠。而留心净土。不碍其禅。故知参禅人虽念念究自本心。而不妨发愿。愿命终时往生极乐。　所以者何。参禅虽得个悟处。倘未能如诸佛住常寂光。又未能如阿罗汉不受后有。则尽此报身。必有生处。与其生人世而亲近明师。孰若生莲花而亲近弥陀之为胜乎。然则念佛不惟不碍参禅。实有益于参禅也。

　　心得

　　以耳听受而得者。不如以目看读而得之者广也。以目看读而得者。不如以心悟明而得之者极其广也。以心为君。以目为臣。以耳为佐使可也。用目当心斯下矣。用耳当目又下之下矣。

　　世智当悟

　　智有二。有世间智。有出世间智。世智有二。一者博学宏辞。长技远略。但以多智多解而胜乎人者是也。二者明善恶。别邪正。行其所当行。而止其所当止者是也。仅得其初。是谓狂智。当堕三涂。兼得其后。是谓正智。报在人天。何以故。德胜才。谓之君子。才胜德。谓之小人也。出世间智亦二。一者善能分别如来正法。四谛六度等。依而奉行者是也。二者破无明惑。如实了了。见自本心者是也。仅得其初。是出世间智也。名为渐入。兼得其后。是出世间上上智也。乃名顿超。何以故。但得本。莫愁末。得末者。未必得本也。今有乍得世智初分。便谓大彻大悟者。何谬昧之甚。

　　静之益

　　日间有事。或处分不定。睡去。四五更起坐。是非可否忽自了然。日间错处于此悉现。乃知尔来不得明见心性。皆由忙乱覆却本体耳。古人云。静见真如性。又云。性水澄清。心珠自现。岂虚语哉。

　　佛经不可不读

　　予少时见前贤辟佛。主先入之言。作矮人之视。罔觉也。偶于戒坛经肆请数卷经读之。始大惊曰。不读如是书。几虚度一生矣。今人乃有自少而壮而老而死不一过目者。可谓面宝山而不入者也。又一类。虽读之。不过采其辞致以资谈柄。助笔势。自少而壮而老而死不一究其理者。可谓入宝山而不取者也。又一类。虽讨论讲演。亦不过训字诂文。争新竞高。自少而壮而老而死不一真修而实践者。可谓取其宝把玩之。赏鉴之。怀之袖之。而复弃之者也。虽然。一染识田。终成道种。是故佛经不可不读。

　　泰首座

　　或谓泰首座刻香坐脱。九峰不许。以不会石霜休去．歇去．寒灰枯木去等语也。而纸衣道者能去能来。将无会石霜意。而洞山亦不许者。何也。愚谓纸衣若果已出息不涉众缘。入息不居阴界。则去住自由。当与洞山作愚痴斋。把手共行。泰何可及。　如或不然。未免是弄精魂汉。古人所谓鬼神活计者是也。而泰公却有真实定方。特其耽着静境。不解转身一句。二者病则均也。然纸衣虚心。就洞山理会。而泰公奋然长往。自失大利。满招损。谦受益。学禅者宜知之。

　　心之精神是谓圣

　　孔丛子云。心之精神是谓圣。杨慈湖平生学问以是为宗。其于良知何似得无合佛说之真知欤。曰。精神更浅于良知。均之水上波耳。恶得为真知乎哉。且精神二字。分言之。则各有旨。合而成文。则精魂神识之谓也。昔人有言无量劫来生死本。痴人认作本来人者是也。

　　僧习

　　末法僧有习书．习诗．习尺牍语。而是三者。皆士大夫所有事。士大夫舍之不习而习禅。僧反习其所舍。而于己分上一大事因缘置之度外。何颠倒乃尔。

　　宗门问答

　　古尊宿家相见。其问答机缘。或无义无味。或可惊可疑。或如骂如谑。而皆自真参实悟中来。莫不水乳投。函盖合。无一字一句浪施也。后人无知效颦。则口业不小。譬之二同邑人。千里久别。忽然邂逅。相对作乡语．隐语．谚语。傍人听之。亦复无义无味。可惊可疑。如骂如谑。而实字字句句皆衷曲之谈。肝膈之要也。傍人固不知是何等语。而二人默契如水乳。如函盖矣。今不如缄口结舌。但向本参上着力。祇愁不悟。不愁悟后无语。

　　闻谤

　　经言。人之谤我也。出初一字时。后字未生。出后一字时。初字已灭。是乃风气鼓动。全无真实。若因此发瞋。则鹊噪鸦鸣皆应发瞋矣。其说甚妙。而或谓。设彼作为谤诗。则一览之下字字具足。又永存不灭。将何法以破之。独不思白者是纸。黑者是墨。何者是谤。况一字一字皆篇韵凑合而成。然则置一部篇韵在案。是百千万亿谤书无一时不现前也。何惑之甚也。虽然。此犹是对治法门。若知我空。谁受谤者。

　　菩萨不现今时

　　窃怪今时造业者多。信道者寡。菩萨既度生无已。何不分身示现。化诱群迷。且昔佛法东流。自汉魏以迄宋元。善知识出世若鳞次。然元季国初犹见一二。近何寥寥无闻。如地藏愿度尽众生。观音称无刹不现。岂其忍遗未度之生。亦有不现之刹耶。久而思之。乃知菩萨随愿度生。众生无缘则不能度。喻如月在天上。本无绝水之心。水自不清。月则不现。况今末法渐深。心垢弥甚。菩萨固时时度生。而生无受度之地。是则临浊水而求明月。奚可得乎。

　　曹溪不断思想

　　有诵六祖偈云。惠能没伎俩。不断百思想。对境心数生。菩提作么长。扬扬自谓得旨。便拟纵心任身。一切无碍。坐中一居士斥之曰。大师此偈。药卧龙能断思想之病也。尔未有是病。妄服是药。是药反成病。善哉言乎。今更为一喻。曹溪之不断百思想。明镜之不断万像也。今人之不断百思想。素缣之不断五采也。曹溪之对境心数起。空谷之遇呼而声起也。今人之对境心数起。枯木之遇火而烟起也。不揣己而自附于先圣者。试闲处一思之。

　　根原枝叶

　　末法人业经论。其所尚多在名繁相剧而难为记持者。义幽理晦而难为剖析者。文隐句涩而难为销会者。以是骋辨。博夸新奇。而衲僧脚跟下一大事因缘置之罔闻。又宁知彼名相．义理．文句皆从此中流出。是则攻枝叶而昧根原。永嘉所以浩叹也。故曰。但得本。不愁末。祇恐时人于此信不及。放不下耳。

　　种种法门

　　譬如王师讨伐。临阵格斗。以杀贼为全胜。而杀贼者。或剑或槊。或槌或戟。乃至矢石种种随用。唯贵精于一技而已。以例学人。则无明惑障如彼贼人。种种法门如剑槊等。破灭惑障如获全胜。是知无论杀具。但取杀贼。贼既杀已。大事斯毕。　所云杀具。皆过河筏耳。不务其大而沾沾焉。谓剑能杀人。槊不能杀。岂理也哉。参禅者讥念佛为著相。励行者呵修定为落空。亦犹是也。故经云。归元无二道。方便有多门。先德云。如人涉远。以到为期。不取途中。强分难易。

　　生死根本

　　黄鲁直曰。深求禅悦。照破生死之根。则忧畏淫怒无处着脚。但枯其根。枝叶自瘁。此至论也。但未明言孰为生死根者。又禅悦下要紧在照破字。若得禅悦。便谓至足。则内守幽闲。正生死根耳。须是穷参力究。了了见自本性。则生死无处着脚。生死无处着脚。忧畏淫怒何由而生。

　　智慧

　　增一阿含经。佛言戒律成就是世俗常数。三昧成就亦世俗常数。神足飞行成就亦世俗常数。唯智慧成就为第一义。则知戒定等三学。布施等六波罗蜜。唯智慧最重。不可轻也。唯智慧最先。不可后也。唯智慧贯彻一切法门。不可等也。　经云。因戒生定。因定发慧。盖语其生发之次第。然而要当知所重。知所先。知所贯彻始得。虽然。此智慧者。又非聪明辨才之谓也。如前世智。当悟中说。

　　行脚住山

　　今人见玄沙不越岭。保福不度关。即便端拱安居。眼空四海。及见雪峰三登投子。九上洞山。赵州八旬行脚。即便奔南走北。浪荡一生。斯二者皆非也。　心地未明。正应千里万里亲附知识。何得守愚空坐。我慢自高。既为生死参师访道。又何得观山观水。徒夸履历之广而已哉。正因行脚之士自不如此。

　　山色

　　近观山色。苍然其青焉如蓝也。远观山色。郁然其翠焉如蓝之成靛也。山之色果变乎。山色如故。而目力有长短也。自近而渐远焉。青易为翠。自远而渐近焉。翠易为青。是则青以缘会而青。翠以缘会而翠。非唯翠之为幻。而青亦幻也。盖万法皆如是矣。

　　惺寂

　　止观之贵均等尚矣。圣人复起。不能易矣。或有稍缓急于其间者曰。经言因定发慧。则止为要。以是相沿成习。修行之人多主寂静。唯永嘉既为惺惺寂寂。寂寂惺惺之说。以明均等。而后文曰惺惺为正。寂寂为助。则迥然独得之见。从古至今无道及者。自后宗门教人看话。以期彻悟。而妙喜呵默照为邪禅。正此意也。是故佛称大觉。众生称不觉。觉者惺也。永嘉之旨微乎。

　　真道人难

　　凡人造业者百。而为善者一二。为善者百。而向道者一二。向道者百。而坚久者一二。坚久者百。而坚之又坚。久之又久。直至菩提心不退转者一二。如是最后名真道人难乎哉。

　　楞严

　　天如集楞严会解。或曰。此天如之楞严。非释迦之楞严也。予谓此语虽是。而新学执此。遂欲尽废古人注疏。则非也。即尽废注疏。单存白文。独不曰此释迦之楞严。非自己之楞严乎。则经可废也。何况注䟽。又不曰自己之楞严遍一切处乎。则诸子百家。乃至樵歌牧唱皆不可废也。何况注疏。

　　悟后

　　沩山和尚云。如今初心虽从缘得。一念顿悟自理。尤有无始旷劫习气未能顿净。须教渠净除现业流识。即是修也。不道别有法教渠修行趋向。沩山此语。非彻法源底者不能道。今稍有省觉。便谓一生参学事毕者。独何欤。

　　去障

　　修行去障。亦有五等。喻如一人之身五重缠裹。最外铁甲。次以皮裘。次以布袍。次以罗衫。又次贴肉极以轻绡。次第解之。轻绡俱去。方是本体赤历自身也。行人外去粗障。去之又去。直至根本无明极微细障皆悉去尽。方是本体清净法身也。

　　禅佛相争

　　二僧遇诸途。一参禅。一念佛。参禅者。谓本来无佛。无可念者。佛之一字。吾不喜闻。　念佛者。谓西方有佛。号阿弥陀。忆佛念佛。必定见佛。执有执无。争论不已。　有少年过而听焉。曰。两君所言皆徐六担板耳。　二僧叱曰。尔俗士也。安知佛法。　少年曰。吾诚俗士。然以俗士为喻而知佛法也。吾梨园子也。於戏场中。或为君。或为臣。或为男。或为女。或为善人。或为恶人。而求其所谓君臣．男女．善恶者以为有。则实无。以为无。则实有。盖有是即无而有。无是即有而无。有无俱非真。而我则湛然常住也。知我常住。何以争为。二僧无对。

　　谈宗

　　予未出家时。乍阅宗门语。便以情识摸拟与一座主书。左纵右横。座主惮焉。出家数年后。重会座主于一宿庵。劳问间。见予专志净土。语不及宗。矍然曰。子向日见地超卓。今反卑近。何也。　予笑曰。谚有之初生牛犊不畏虎。识法者惧。君知之乎。座主不答。

　　名利

　　荣名厚利。世所同竞。而昔贤谓。求之既不可得。却之亦不可免。此却之不可免一语最极玄妙。处世者当深信熟玩。　盖求不可得。人或知之。却不可免。谁知之者。如知其不可免也。何以求为。又求之未得。不胜其愠。及其得之。不胜其喜。如知其不可免也。何以喜为。又己得则喜。他人得之则忌。如知其不可免也。何以忌为。庶几达宿缘之自致。了万劫之如空。而成败利钝。兴味萧然矣。故知此语玄妙。

　　神通

　　神通大约有三。一报得。一修得。一证得。报得者。福业自致。如诸天皆能彻视彻听。及鬼亦有通是也。修得者。习学而成。如提婆达多学神通于阿难尊者是也。证得者。专心学道。无心学通。道具而通自具。但迟速不同耳。如古今诸祖。诸善知识是也。　较而论之。得道不患无通。得通未必有道。先德有言。神通妙用不如阇黎。佛法还须老僧。意有在矣。试为喻之。世间官人所有爵禄．冠服．府署．仪卫等。若神通。然而亦有三种。其报得者如功勋。荫袭自然而有者也。其修得者。人力夤缘。古人所恶不由其道者是也。其证得者。道明德立而位自随之。仲尼云。学也禄在其中矣是也。是三者胜劣可知也。

　　大豪贵人

　　世间大豪贵人。多从修行中来。然有三等。其一。持戒修福而般若正智念念不忘。则来生虽处高位。五欲具足。而心则时时在道。真所谓有发僧也。其二。持戒修福而般若之念稍疏。则来生游戏法门而已。其三。持戒修福而于般若邈不系念。则来生为顺境所迷。背善从恶。甚而谤佛毁法灭僧者有矣。鞠其因地。则均之修行人耳。而差别如是。来生更来生。其差别又何如也。寒心哉。

　　世界

　　忆昔童子时。戏与诸童子相问难。谓。天地尽处当作何状。将空。然皆太虚欤。则此空者又何所止。将结实如垣壁欤。则此实者又何所止。诸童子无以应。笑而罢。而予则隐隐碍于胸中也。　彼山海经。所谓东西相去二亿里。南北相去一亿五万里。祇据一方。诚管窥而已。后阅内典。至虚空不可尽。世界不可尽。意始大豁。以为非佛不能道。嗟乎此未易言也。

　　心不在内

　　楞严征心。谓心不在内者。指真心也。若妄想心。则亦可云在内。此意微妙。未易与不知者道。世书曰。心藏神。神即妄想别名。其所称心。则肉团之谓耳。　有义学辈闻予言。摇首不信。今请以事明之。人熟寐。戏以物压其心。则魇。或自手误掩其心。亦魇。又戏画睡人面。有至魇死者。此在内之明征也。　义学曰。如是则真妄成二物矣。　曰。子徒知真妄不二。不知真妄一而常二。二而常一也。不观水与冰乎。水冰不二。孰不知之。而水既成冰。水流动而无定方。冰凝实而有常所。真无方。妄有所。亦犹是也。从真起妄。妄外无真。由水结冰。冰外无水。故其体常一而用常二也。　义学曰。此子臆见。终违楞严。有据则可。　曰。有据。据在楞严。诸君自不察耳。经云。一迷为心。决定惑为色身之内。虽在色身之内。不妨体遍十方。正遍十方之时。不妨现在身内。此意妄想破尽者。方能证之。吾与子尚在妄想中。葛藤且止。

　　出谷喻

　　诗咏鸟谓出自幽谷。迁于乔木。盖别是非。慎取舍之论。昔德山作青龙钞。初以为三祇炼修。乃得成佛。而南方魔子谓一悟了毕。吾当往灭其种。以报佛恩。当是时。是一片真实好心。耿耿于怀。特不自知其所见之谬耳。及夫受指教于婆子。亲见龙潭。而积岁所宝所重。弃之如腐草。故能终成大器。震耀末法也。向使封滞臆见。我慢自贤。喻如窭人珍秘燕石。反谤贾胡。谓嫉己宝。虽有百婆子。千龙潭。其将若之何。

　　丸饼诳儿

　　忆在家时。一儿晚索汤饼。时市门已掩。家人无以应。丸米粉与之。啼不顾。其母恚甚。予曰。易事耳。取米丸匾之。儿入手。哑然而笑。时谓儿易诳若此。因知今人轻净土。重禅宗者似焉。语以丸汤饼之净土则啼。易以匾米丸之禅宗则笑。此真与儿童之见何异。嗟夫。

　　好名

　　人知好利之害。而不知好名之为害尤甚。所以不知者。利之害。粗而易见。名之害。细而难知也。故稍知自好者。便能轻利。至于名。非大贤大智不能免也。思立名。则故为诡异之行。思保名。则曲为遮掩之计。终身役役于名之不暇。而暇治身心乎。　昔一老宿言。举世无有不好名者。因发长叹。　坐中一人作而曰。诚如尊谕。不好名者。惟公一人而已。老宿欣然大悦解颐。不知己为所卖矣。名关之难破。如是哉。

　　看忙

　　世有家业已办者。于岁尽之日。安坐而观贫人之役役于衣食也。名曰看忙。世有科名已办者。于大比之日。安坐而观士人之役役于进取也。亦名曰看忙。独不曰世有惑破智成。所作已办者。安坐而观六道众生之役役于轮回生死也。非所谓看忙乎。　吁。举世在忙中。谁为看忙者。古人云。老僧自有安闲法。此安闲法。可易言哉。虽然。世人以闲看忙。有矜己心。无怜彼心。菩萨看忙。起大慈悲心。普觉群迷。冀彼同得解脱。则二心迥异。所以为凡圣小大之别。

　　无义味语

　　宗门答话有所谓无义味语者。不可以道理会。不可以思惟通故也。后人以思惟心强说道理。则愈说愈远。岂惟谬说。直饶说得极是。亦只如鹦鹉学人语而已。　圆悟老人曰。汝但情识意解。一切妄想都尽。自然于这里会去。此先德已验之方。断非虚语。吾辈所当深信而力行者也。

　　得悟人正宜往生净土

　　或问。某甲向修净土。有禅者曰。但悟自佛即己。何必外求他佛而愿往生。此意如何。　予谓此实最上开示。但执之亦能有误。请以喻明。假使有人颖悟同于颜子。而百里千里之外。有圣如夫子者。倡道于其间。七十子。三千贤。相与周旋焉。汝闻其名。往而见之。未必不更有长处。而自恃颖悟。拒不觐谒。可乎。虽然得悟。不愿往生。敢保老兄未悟在。何者。天如有言。汝但未悟。若悟。则汝净土之生。万牛不能挽矣。深矣哉言乎。

　　亲师

　　古人心地未通。不远千里求师访道。既得真师。于是拗折柱杖。高挂钵囊。久久亲近。太上则阿难一生侍佛。嗣后历代诸贤。其久参知识者。未易悉举。只如慈明老人下二尊宿。一则杨岐辅佐终世。一则清素执侍一十三年。是以晨咨暮炙。浃耳洽心。终得其道。以成大器。　而予出家时晚。又色力羸弱。气不助志。先师为度出家。便相别去。方外行脚。所到之处。或阻机会。或罹病缘。皆乍住而已。遂至今日。白首无知。抱愚守拙。嗟乎。予不能于杏坛泗水济济多士中作将命童子。而乃于三家村里充教读师。可胜叹哉。

　　千僧无一衲子

　　龙兴靖公受知于雪峰大师。峰记靖云。汝他日住持。座下千僧。无一衲子。后靖应钱王之请。住持龙兴。果众千余。皆三藏诵习之徒而已。一如峰记。　昔马大师得人之多。其成大器者至八十八人。靖去马师。年不甚远。而衲子之难得。乃千中罕见其一。况今时乎。人间无十善则天类衰。僧中无衲子则佛种断。近且不知衲子之谓何也。法道伶仃。如线欲绝。悲夫。

　　生日

　　世人生日。设宴会。张音乐。绘图画。竞辞赋。以之为乐。唐文皇独不为。可谓超越常情矣。或曰。是日也不为乐。而诵经礼忏。修诸福事。则何如。曰。诚善矣。欲报父母劬劳生育之恩。及灭己躬平生所作之业。于此宜尽心焉。然末也。非本也。先德有言。父母未生前。谁是汝本来面目。是日也。有能不为乐而正念观察未生前之面目者乎。若于此廓尔洞明。则不但报此身之父母。而累劫之亲恩无不报。不但灭现生之业。而多生之夙障罔弗灭矣。罢人世之乐。得涅槃之乐。孝矣哉。若人乎。伟矣哉。若人乎。

　　年少闭关

　　闭关之说。古未有也。后世乃有之。所以养道。非所以造道也。且夫已发菩提大心者。犹尚航海梯山。冒风霜于百郡。不契随他一语者。方且挑包顶笠。踏云水于千山。八旬行脚。老更驱驰。九上三登。不厌勤苦。尔何人斯。安坐一室。人来参我。我弗求人耶。　昔高峰坐死关于张公洞。依岩架屋。悬处虚空。如鸟在巢。人罕觏之者。然大悟以后事耳。如其图安逸而缄封自便。则断乎不可。

　　僧畜僮仆

　　僧有畜僮仆供使令者。夫出家人。有弟子可服役。奚以僮仆为。或曰。弟子为求道而来。非执役人也。噫。夫子之适国也。一则曰冉有仆。一则曰樊迟御。渊明之赴友人召也。一门生．二子舁其篮舆。后世图而绘之。以为高致。今出家为僧。乃宠爱其弟子如富贵家儿。而另以钱买僮仆。供㸑负薪。张伞执刺。末法之弊。一至是乎。

　　时光不可空过

　　世人耽着处。不舍昼夜。曰昼短苦夜长。何不秉烛游。耽赏玩也。百年三万六千日。一日须倾三百杯。耽曲[薜/米]也。野客吟残半夜灯。耽诗赋也。长夏惟消一局棋。耽博奕也。　古有明训曰。是日已过。命亦随减。当勤精进。如救头然。今出家儿耽曲[薜/米]者固少。而前后三事或未免焉。将好光阴蓦然空过。岂不大可惜哉。

　　一蹉百蹉

　　古云。今生若不修。一蹉是百蹉。一之至百。何蹉之多直至于是。经言。离恶道得人身难。得人生逢佛法难。然而逢念佛法门信受。为尤难也。如经所言。蚁子自七佛以来未脱蚁身。安知何日得人身。又何日逢佛法。又何日逢念佛法门而信受也。何止百蹉。盖千蹉万蹉而无穷也。伤哉。

　　修福

　　古有偈。修慧不修福。罗汉应供薄。修福不修慧。象身挂璎珞。有专执前之二句者。终日营营惟勤募化。曰吾造佛也。吾建殿也。吾斋僧也。此虽悉是万行之门。而有二说。一则因果不可不分明。二则己事不可不先办。　或曰。果如子言。则佛像湮没。谁其整之。塔寺崩颓。谁其立之。僧饿于道路而不得食。谁其济之。人人惟办己事。而三宝荒芜矣。　曰。不然。但患一体三宝荒芜耳。世间三宝。自佛法入中国以来。造佛．建殿．斋僧者。时时不休。处处相望。何烦子之私忧而过计也。吾独慨夫僧之营事者。其瞒因昧果。不惧罪福。克减常住。藏匿信施者。无论矣。即守分僧而未谙律学。但知我不私用入已则已。遂乃移东就西。将甲补乙。或那还急债。或馈送俗家。不知砖钱买瓦。僧粮作堂。枉受辛勤。翻成恶报。是则天堂未就。地狱先成。所谓无功而有祸者也。中峰大师训众曰。一心为本。万行可以。次之。则所谓己事先办者也。己事办而作福事。则所作自然当可矣。至哉言乎。为僧者。当铭之肺腑可也。

　　大鉴大通

　　大鉴能禅师。世称南宗。大通秀禅师。世称北宗。然黄梅衣钵不付时时勤拂拭之大通。而独付本来无一物之大鉴。何宗镜录谓大鉴止具一只眼。大通则双眼圆明。信如是。何以不得衣钵。夫曹溪亲接黄梅。远承达摩。又远之承迦叶。又远之承释迦。乃永明传道于天台韶国师而为此说者。何也。抑随时救弊之说也。昔人言晋宋以来。竞以禅观相高。而不复知直指人心。见性成佛之旨。故初祖西来。至永明时。又或以为一悟即了。故宗镜及万善同归等书。力赞修持。则似乎南宗专于顿悟。而北宗顿悟渐修。智行双备。故有只眼双眼之喻。　万松老人独奋笔曰。此一只眼。是之谓尽大地是沙门一只眼也。是之谓把定乾坤眼也。是之谓顶门金刚眼也。倘新学辈诸浅见者。执宗镜所云。作实法会。则大鉴止是空谛。而大通方始是中道第一义谛。可乎。　或曰。曹溪六代传衣。举世靡不知之。而当是时。何为惟见两京法主。二帝门师。北宗大著于天下。而不及曹溪者。又何也。　曰。曹溪既承印记。秘其衣钵。为猎人守网。潜光匿彩。至于一十八年。大通之道盛行。曹溪之名未显也。迨风幡之对。而后道播万世矣。曹溪潜龙深渊。不自炫耀。大通见龙在田。不自满盈。其言曰。彼亲传吾师衣钵者也。盖善知识之相与。以有成也如是。

　　诗偈

　　劝修四料简

　　作福不念佛。福尽还沉沦。念佛不作福。入道多苦辛。无福不念佛。地狱鬼畜群。念佛兼作福。后证两足尊。

　　示广位

　　病从身生。身从业生。不造诸业。祸消福增。娑婆念佛。极乐标名。一心不乱。上品位登。

　　因性灵示众

　　聋哑痴僧。名曰性灵。世间好恶。何足评论。是非长短。何必强分。以此不说。即杜祸门。以此勿听。即塞谤门。以此不疑。成就信门。人能学我。万祸无侵。再或精进。圣道可成。

　　僧大文求偈字无外号含空

　　万象之中。唯空为大。空在我心。眇如一芥。大哉心乎。谁与对待。无对待故。是以无外。

　　示大琸

　　有生必有死。长短安足论。今得圆僧相。平生愿已满。当生大欢喜。切勿怀忧恼。万缘俱放下。但一心念佛。注想极乐国。上品莲花生。见佛悟无生。还来度一切。

　　新春日示众

　　今日贺新春。岁时重换却。昨日作么生。十二月廿八。

　　宿地藏院

　　济宁城。地藏院。隐隐犹闻发弘愿。巧禅和空钵还家。痴道人卖衣买面。　吃面人。休乱咽。照管胸中石头片。

　　还俗僧复祝发入灵隐

　　数年佛殿蔓延。一瞬魔宫震肃。即非新起规模。原是本来面目。

　　答台州王敬所侍郎

　　问。夜来床头老鼠唧唧。说尽一部华严经。　师云。猫儿突出时如何。王无语。　师自代云。走却法师。留下讲案。因书颂曰。

　　老鼠唧唧。华严历历。奇哉王侍郎。却被畜生惑。猫儿突出画堂前。床头说法无消息。无消息。大方广佛华严经。世主妙严品第一。

　　采蕨叹

　　云栖主人爱食蕨。衲子山前群采折。采归食已洗足坐。忉忉唤我谈心诀。心诀何须待我谈。蹉过山前好时节。蕨。蕨。竖起拳头向汝说。

　　放螺蛳有感

　　盘盘曲曲。深深密密。出门则带水拖泥。闭户则泯踪绝迹。险遭玉鼎调和。几被金针挑剔。今来复入波涛。但愿永离罗织。休嫌肢体廉纤。莫怪廊房窄塞。若知圆觉作伽蓝。眼前便是金刚窟。

　　示沈居士见衡

　　五十年前咏见衡。一似描形不识面。要将无见当玄修。野狐伪作金毛现。愿依夫子真实言。念念存诚心不变。一朝悟取首楞严。见见之时非是见。

　　向偈附此以戒妄言

　　跨上白牛车。尺木横当面。顶门眼圆睁。正见时时现。千程复万程。永劫何曾变。毕竟是甚么来。黑脸胡僧坐壁边。一物不存如是见。

　　大音希声

　　空谷幽然也。一呼而响应十方。雷霆寂然也。一鼓而震惊百里。若夫春禽昼啼。秋虫夜鸣。繁其声者。小音而已矣。故世尊默然良久。而外道谓开我迷云。空生宴坐不言。而帝释云善说般若。大音希声。非此之谓乎。颂曰。

　　不音之音。名曰至音。沉沉寂寂。吼动乾坤。无叩而鸣。古人所箴。学道之士。默以养真。

　　大器晚成

　　楩梓在山。千岁而巨材成室。干将铸冶。九载而神光烛天。若夫槿花早发。而萎不终朝。蜉蝣易生。而寿不逾夕。速其成者。小器而已矣。故长庆七破蒲团而卷帘大悟。赵州八旬行脚而杰出丛林。大器晚成。非此之谓乎。颂曰。

　　不器之器。名曰上器。积厚养深。一出名世。欲速不达。古人所刺。学道之士。静以俟势。

　　大智如愚

　　连城之璧。隐顽石而藏辉。照乘之珠。孕深渊而秘彩。若夫象以齿而焚身。翠因毛而殒命。炫其智者。小智而已矣。故曹溪妙契五祖而执劳负辛以韬光。慈明亲见汾阳而含垢忍耻以匿迹。大智如愚。非此之谓乎。颂曰。

　　不智之智。名曰真智。蠢然其容。灵辉内炽。用察为明。古人所忌。学道之士。晦以混世。

　　大巧若拙

　　骐骥负千里之能。而迹滥驽骀。栴檀值大千之价。而形同枯木。若夫振螳臂于齐轮。呈驴技于黔虎。售其巧者。小巧而已矣。故马师具大机大用而初守钝于磨砖。香岩能答十答百而终甘心乎学圃。大巧若拙。非此之谓乎。颂曰。

　　不巧之巧。名曰极巧。一事无能。万法俱了。露才扬己。古人所少。学道之士。朴以自保。

　　画像自赞

　　瘦若枯柴。衰如落叶。呆比盲龟。拙同跂鳖。无道可尊。无法可说。问渠趺坐何为。但念阿弥陀佛。

　　又。

　　十昼九不像。恼杀丹青匠。庶几此近之。权留作供养。若道这便是。依然成两样。不两样。三十棒。

　　示孙居士无高

　　人苦凡夫名。超之欲入圣。操此上人心。穷高不知病。我观圣与凡。无欠亦无剩。廓然平等门。高下何足竞。抑之又抑之。乃见真如性。

　　鬼子母揭钵图

　　鬼母失儿情太戚。天上人间求未得。钵盂指示空睹形。尽其神力不能出。回光省过大归依。刹那母子重相识。重相识。迟八刻。自家怀里抱婴儿。何必向如来膝下殷勤觅。

　　答头陀袁希贤

　　须知有念终无念。千丈绮罗无一线。谁识无情却有情。庭前铁树发新英。无亦非。有亦非。偏南倚北莫相讥。无亦是。有亦是。东行西去随我意。君不见虚空本自绝中边。东西南北何曾异。

　　拟古四首

　　畏寒时欲夏。苦热复思冬。妄想能消灭。安身处处同。

　　其二。

　　忖得翻成失。拟东仍复西。未来杳无定。何必预劳思。

　　其三。

　　蚕出桑抽叶。蜂饥树给花。有人斯有禄。贫者不须嗟。

　　其四。

　　草食胜空腹。茆堂过露居。人生解知足。烦恼一时除。

　　蓝田

　　蔼蔼平畦瑞起烟。山翁怀玉正高眠。春深莫讶犁锄静。不是人间稻黍田。

　　东铭

　　一瓦一椽。一粥一饭。檀信脂膏。行人血汗。尔戒不持。尔事不办。可惧可忧。可嗟可叹。

　　西铭

　　一时一日。一月一年。流光易度。幻形匪坚。凡心未尽。圣果未圆。可惊可怖。可悲可怜。

　　厨房铭

　　雪峰饭头。沩山典座。古德芳风。于今未堕。摄尔狂心。慎尔口过。运水搬柴。无忘这个。堂内坐禅。堂外禅坐。谁信传衣。不离碓磨。

　　浴堂铭

　　山巍路远。致其柴薪。瀹釜然火。效其劳勤。一月八浴。丛林罕闻。沙弥戏笑。沸汤浇淋。洗心涤虑。日新又新。何以报德。忽悟水因。
卍新纂续藏经第 68 册 No. 1319 御选语录


　　御制序

　　朕既选刻僧肇等禅师语录。长夏几暇。欲全览历代古德之所激扬。而录其真切为人者。柰华藏浩瀚。目不暇给。臣工中与禅衲辈具能辨别淄渑目力者。不得其人。莫可使分任翻阅。呈朕总览者。无已。乃就妙喜所辑正法眼藏。幻寄所刻指月录二书。采取若干则公案以示后学。　夫正法眼藏．指月录二书。行海内数百年矣。西竺四七。震旦二三。佛佛祖祖无义味语。至今普遍阎浮提界。俾荒山古刹。渺渺禅栖。楖栗蒲团。修修释子。皆得展卷而见。提唱而闻。妙喜．幻寄之功勋固为不可磨灭。但惜皆未具透关眼。所以拈提自先失利。则粉中之雪。煤里之墨。岂能拣辨的当。掷黄金而取瓦砾。宝鱼目而弃摩尼。定所不免。　是以正法眼藏．指月录之外。其尚有元枢正体。灵鉴真光。开示指归。裨益末世者。未经朕目。无可如何。在二书之中则可以自信选择一无所遗矣。明眼人自能辨取。帙中所采言句。非如妙喜．幻寄所选。祇尚语句尖新。机锋敏捷。不论与本分心地有无交涉也。皆专以提持向上。不但时人之所推尚。流俗之所盛传。而实非旨要。未契真宗者。概置不录。即古来大善知识递相拈示之公案。少或不依本分。任其口头滑利。即不与选焉。　夫此不了言句。历代明眼善知识非不知其为非第一义谛。或以祖父所遗。只得传为家珍。或因诸方检点。恐起争端。不无回互。不但不肯明以指斥。且弃短取长。附合拈提。将方寸之木。耸令高于岑楼。亦不过无柰。聊作门前之绕。岂实谓祖印在兹也。初机后学未能人人具生知慧眼。则不无误人。在朕今日无挂无碍。一禀觉王正令。黜陟古今。有何忌讳而不为直捷指明。后世真正发心参学之人。如堕网之欲出。若沐漆而求解者。岂可不令解粘去缚之净尽。俾少留余地耶。　如傅大士．如大珠海．如丹霞天然．如灵云勤．如德山鉴．如兴化奖．如长庆棱．如风穴沼．如汾阳昭．如端师子．如大慧杲．如弘觉范．如高峰妙。皆宗门中历代推为提持后学之宗匠。柰其机缘示语无一可入选者。聊举数端。以见其旨。　如傅大士夜夜抱佛眠。朝朝还共起。起坐镇相随。语默同居止及能为万象主。不逐四时凋之句。长庆上堂曰。撞着道伴交肩过。一生参学事毕。僧问兴化。四方八面来时如何。化曰。打中间的。如此语句。皆是祇识得个昭昭灵灵耳。即傅大士所云空手把锄头。步行骑水牛。人从桥上过。桥流水不流。亦祇到得脱凡情执着见耳。祇如步行骑水牛。较古德道士倒骑牛之句虽若仿佛。而相去天渊。如普化云。明头来。明头打。暗头来。暗头打。四方八面来。旋风把。虚空来。连架打。此语虽亦非究竟。较兴化打中间语。奚啻霄壤。　如庞居士一口吸尽西江水。乃从来多传为极则者。却不知但只会得个光吞万象而已。岂曾脚跟点地。所以五祖演云。一口吸尽西江水。万丈深潭穷到底。略彴不似赵州桥。明月清风安可比。此颂可谓补庞缊之欠缺也。　如庞婆百草头边祖师意之句。尤为粗浅。而无知狂参。亦称为究竟之说。如汾阳昭。除十智同真之外。其他语句无一可取。似此见地。则十智同真之设。亦从解路中得来耳。若欲如是推演敷布。岂有底止。十智同真亦奚足重。若为启初学之疑情。何必如此多言。徒使真参实悟之人牵连入于解路耳。　如德山。乃从来历代推崇之古锥。而除一棒之外。详细搜求其垂示机缘。却无一则可采。不过会得个本无言说之理。不被天下老和尚舌头瞒地位耳。未踏向上一着在。所以沩山之语。泥里有刺。道德山向后孤峰顶上盘结草庵。呵佛骂祖去在。可谓将德山数语判尽也。如托钵公案。亦只可启发初学疑情。与本分毫无交涉。况亦有何奇特。直得数千百年提唱。殊不可解。如岩头．雪峰。实乃见过于师。然亦未到圆通处。较伊法嗣元沙。犹欠百步在。如大珠顿悟入道要门论。不过提唱初机。全未具顶门正眼。其马祖赏叹之说。未必确实。　如妙喜。乃数百年望重海内之人。其武库．全录。朕皆详细披阅。其示语机缘中一无可取。其拈提古德处亦间有透脱之论。而支离谬误处甚多。观此。则非具真知见者。亦乃认得个本来微光。用解识学问勉强扩充之所致。非实透关之侣。如灵云青山原不动。白云任去来之句。如露柱怀胎。打破镜来相见之说。亦属一流。至风穴录中所载。不过默悟三元指要是其极则。其语句如老僧阇黎．祖意教意。皆左右两拍之说。家国与野老．老僧与阇黎。岂有两个。虽将左右两拍。解路粉饰。似同中有异。异中同者。其颦蹙安贴。话成两橛。如何盖覆。如答随缘不变。云披蓑侧立千峰外。引水浇蔬五老峰。又如壁立千仞。谁敢正眼觑着之句。皆从元要中知解得来。不问可知。不但非第一义。而且贻误后学。况与世理大相矛盾。似此不经之说。徒增文士𠷣谤耳。与佛法毫无裨益。此一实事。有一丝毫便是一丝毫。失之毫厘。差之千里。真伪之辨。若遇明眼人。断不能逃影。　如丹霞烧木佛。观其语录见地。只止无心。实为狂参妄作。据丹霞之见。木佛之外。别有佛耶。若此。则子孙焚烧祖先牌。臣工毁弃帝王位。可乎。在丹霞以为除佛见。殊不知自堕铁围而不觉也。意在立奇扫相。而通身泥水自不知也。若谓院主眉须堕。设立疑案。究亦无可疑处。不过亦从解路中成就耳。非切实为人开人天眼目之宗匠。况其示寂时。一足未及地而化。此亦护法神明令伊自示脚跟不点地之一证。　如一古德殿前背佛坐。又一古德入殿向佛唾。傍僧云。何得背佛坐。向佛唾。答云。将无佛处来与某甲唾。指无佛处来与某甲背。此等见解与丹霞同。但知扫目前一像。却不觉自执千像万像矣。当日但问此二狂徒。你道除此殿中佛。尚别有何佛。试指取看。管教立地现形。此等无稽魔说。何堪提唱书录挂齿。更有拾狐唾以为狮乳者。尤堪怜愍。似此者不可枚举。以上所拈。尚皆非属邪妄。但脚跟未踏实地。非了义之说耳。　如弘觉范。指月录中采其拈提处甚多。其支离谬妄处与幻寄同。可谓同病相怜。不过令人作发笑之戏具。更不必论者。至如三唤侍者．婆子烧庵．吃油糍．野狐．斩猫．犀牛扇．台山婆子．子湖狗．香严上树．云门扇子．禾山鼓．慈明榜等公案。皆古今丛林中日日举似者。朕悉不录。盖虽言语道断。不过启发初机。非是究竟。但此等公案尚不至榛芜向上一路耳。总之。此事如杲日光。如大火聚。提则全提。印则全印。否乃不达佛之正旨。尽属夺弄精魂。其言虽皆数千百年以来人人之所提唱。其人虽皆数千百年以来人人之所推崇。朕皆置之不论。盖历代震于其名。无人指出。殊不知此等未了之谈。杂入真正人天眼目之宗师语句中。后学岂能尽具参方眼。其目光如豆者。必致金鍮莫辨。皂白不分。到此地位。自以为已造某古德所造之境。向上自然无路。妄为参学事毕。岂不是尽九州铁铸成这一大错。此等语句。虽于提掇初机。发人净信。未始无功。然其功甚小。能令真正发心参学之人中止化城。过由伊造。其过甚大。如迦陵音。亦可谓具参方眼者。乃于兴化古庙躲过。丹霞烧木佛．长庆路逢道伴等公案。尚被牵绊而未看破。且尤喜提唱风穴阇黎老僧一则。朕当年一一讨论。为之说破。尚不能透脱。何况初机后学耶。　兹集所选历代禅师。除六祖外一百五十六人语句。固皆本分极则。而诸人中如志公．马祖一．南岳思．石头迁．忠国师．长沙岑．观国师．临济元．投子同．曹山寂．玄沙备．韶国师。其见证与前选中诸大善知识无二无别。但其传世语句可采者止于此。因其难成卷帙。是以并在后集中。至于药山俨．黄檗运．洞山价．罗汉琛．法眼益．天依怀。细细评量。犹有珠与玑之分。其余诸禅师公案言句。二书所载祇此一二则。语虽可录。不能品其次第。学者能于古人语言相似而高下悬殊之处自具只眼。知朕采取删汰意趣之所归。举一明三。方为于此有分。否则。毋得颟顸含胡。轻言参透葛藤。转不如讲诵经典。薰此佛种以待机缘。尚为未昧自己。　朕今此举。若无灼知定见。岂肯多生枝节。为天下后世之所𠷣笑。实怜禅宗颓废。慧命悬丝。皆由此辈未了宗师。开此纷杂岐径。令鱼龙莫辨。后学不知所从也。故不得不为蛇足一上。如标月指。所指必月。无论三垣二十八宿。未尝误指。即弦朓之月亦所不指。所指者。如月之恒。既圆且明。普照三千大千。后学但毋向指边求月也。是为序。

　　雍正十一年癸丑八月望日

　　无名氏问。千七百则陈烂葛藤皆是无义味语。
皇上品其优劣。毋乃涉于解路乎。

　　有名氏答。从上祖师言句。汝作么生会。　无名氏云。如鸦鸣鹊噪会。　有名氏曰。汝既不作言句会。汝今云何复生分别心。如可分别者。固应如是分别。如曰不可分别。则古来言句既作鸦鸣鹊噪会。
皇上今日品题何不作凤啸龙吟会。弯兔角弓而射空里风影。或百发百中。或十发一中。计功行赏。夫何不可。无名氏懡㦬而退。

　　御选历代禅师语录前集上

　　初祖菩提达摩大师

　　祖于般若多罗尊者得法。演化本国。时有二师。一名佛大先。二名佛大胜多。佛大先遇般若多罗尊者。舍小趣大。与祖并化。时号为二甘露门。而佛大胜多更分徒而为六宗。第一有相宗。第二无相宗。第三定慧宗。第四戒行宗。第五无得宗。第六寂静宗。各封己解。别展化源。祖喟然叹曰。彼之一师。已陷牛迹。况复支离而分六宗。我若不除。永缠邪见。　言已。微现神力。至有相宗所。问曰。一切诸法。何名实相。　彼众中有一尊长萨婆罗答曰。于诸相中。不互诸相。是名实相。　祖曰。一切诸相。而不互者。若名实相。当何定耶。　彼曰。于诸相中。实无有定。若定诸相。何名为实。　祖曰。诸相不定。便名实相。汝今不定。当何得之。　彼曰。我言不定。不说诸相。当说诸相。其义亦然。　祖曰。汝言不定。当为实相。定不定故。即非实相。　彼曰。定既不定。即非实相。知我非故。不定不变。　祖曰。汝今不变。何名实相。已变已往。其义亦然。　彼曰。不变当在。在不在故。故变实相。以定其义。　祖曰。实相不变。变即非实。于有无中。何名实相。　萨婆罗心知圣师悬解潜达。即以手指虚空曰。此是世间有相。亦能空故。当我此身得似此否。　祖曰。若解实相。即见非相。若了非相。其色亦然。当于色中。不失色体。于非相中。不碍有故。若能是解。此名实相。彼众闻已。心意朗然。钦礼信受。　祖瞥然匿迹。至无相宗所而问曰。汝言无相。当何证之。　彼众中有波罗提者答曰。我明无相。心不现故。　祖曰。汝心不现。当何明之。　彼曰。我明无相。心不取舍。当于明时。亦无当者。　祖曰。于诸有无。心不取舍。又无当者。诸明无故。　彼曰。入佛三昧。尚无所得。何况无相。而欲知之。　祖曰。相既不知。谁云有无。尚无所得。何名三昧。　彼曰。我说不证。证无所证。非三昧故。我说三昧。　祖曰。非三昧者。何当名之。汝既不证。非证何证。　波罗提闻祖辨析。即悟本心。礼谢于祖。忏悔往谬。祖记曰。汝当得果。不久证之。此国有魔。汝可降之。言已。忽然不现。　至定慧宗所。问曰。汝学定慧。为一为二。　彼众中有婆兰陀者答曰。我此定慧。非一非二。　祖曰。既非一二。何名定慧。　彼曰。在定非定。处慧非慧。一即非一。二亦不二。　祖曰。当一不一。当二不二。既非定慧。约何定慧。　彼曰。不一不二。定慧能知。非定非慧。亦复然矣。　祖曰。慧非定故。然何知哉。不一不二。谁定谁慧。婆兰陀闻之。疑心冰释。　至第四戒行宗所。问曰。何者名戒。云何名行。当此戒行。为一为二。　彼众中有一贤者答曰。一二二一。皆彼所生。依教无染。此名戒行。　祖曰。汝言依教。即是有染。一二俱破。何言依教。此二违背。不及于行。内外非明。何名为戒。　彼曰。我有内外。彼已知竟。既得通达。便是戒行。若说违背。俱是俱非。言及清净。即戒即行。　祖曰。俱是俱非。何言清净。既得通故。何谈内外。贤者闻之。即自惭服。　至无得宗所。问曰。汝云无得。无得何得。既无所得。亦无得得。　彼众中有宝静者答曰。我说无得。非无得得。当说得得。无得是得。　祖曰。得既不得。得亦非得。既云得得。得得何得。　彼曰。见得非得。非得是得。若见不得。名为得得。　祖曰。得既非得。得得无得。既无所得。当何得得。宝静闻之。顿除疑网。　至寂静宗所。问曰。何名寂静。于此法中。谁静谁寂。　彼众中有尊者答曰。此心不动。是名为寂。于法无染。名之为静。　祖曰。本心不寂。要假寂静。本来寂故。何用寂静。　彼曰。诸法本空。以空空故。于彼空空。故名寂静。　祖曰。空空已空。诸法亦尔。寂静无相。何静何寂。　静尊者闻师指诲。豁然开悟。于是六众咸誓归依。化被南天。声驰五印。经六十载。度无量众。

　　祖念东震旦国佛记后五百岁。般若智灯运光于彼。遂嘱弟子般若密多罗住天竺传法。而躬至震旦。乃辞祖塔。别学侣。泛重溟。达南海。乃梁普通七年庚子岁也。广州刺史萧昂具礼迎供。表闻武帝。帝遣使赍诏迎请。十月至金陵。　帝问曰。朕即位以来。造寺．写经．度僧。不可胜纪。有何功德。　祖曰。并无功德。　帝曰。何以无功德。　祖曰。此但人天小果。有漏之因。如影随形。虽有非实。　帝曰。如何是真功德。　祖曰。净智妙圆。体自空寂。如是功德。不以世求。　帝又问。如何是圣谛第一义。　祖曰。廓然无圣。　帝曰。对朕者谁。　祖曰。不识。帝不悟。

　　祖渡江北。寓止嵩山少林寺。面壁而坐。终日默然。有僧神光诣祖参承。祖常端坐面壁。莫闻诲励。师立雪过膝。断臂求法。祖遂因与易名曰慧可。　问曰。诸佛法印。可得闻乎。　祖曰。诸佛法印。匪从人得。　可曰。我心未宁。乞师与安。　祖曰。将心来。与汝安。　可良久曰。觅心了不可得。　祖曰。我与汝安心竟。　越九年。欲返天竺。乃顾慧可而告之曰。昔如来以正法眼付迦叶。大士展转嘱累而至于我。我今付汝。汝当护持。并授汝袈裟。以为法信。内传法印。以契证心。外付袈裟。以定宗旨。至吾灭后二百年。衣止不传。法周沙界。明道者多。行道者少。说理者多。通理者少。潜符密证。千万有余。汝当阐扬。勿轻未悟。一念回机。便同本得。听吾偈曰。吾本来兹土。传法救迷情。一花开五叶。结果自然成。

　　二祖慧可大师

　　有一居士。年逾四十。不言名氏。聿来设礼。而问祖曰。弟子身缠风恙。请和尚忏罪。　祖曰。将罪来。与汝忏。　士良久曰。觅罪了不可得。　祖曰。与汝忏罪竟。宜依佛法僧住。　士曰。今见和尚。已知是僧。未审何名佛法。　祖曰。是心是佛。是心是法。法佛无二。僧宝亦然。　士曰。今日始知罪性不在内。不在外。不在中间。如其心然。佛法无二也。　祖深器之。即为剃发。曰是吾宝也。宜名僧璨。　祖遂嘱累付以衣法。偈曰。本来缘有地。因地种花生。本来无有种。花亦不曾生。

　　向居士。幽栖林野。木食涧饮。北齐天保初。闻祖盛化。乃致书曰。影由形起。响逐声来。弄影劳形。不识形为影本。扬声止响。不知声是响根。除烦恼而趣涅槃。喻去形而觅影。离众生而求佛果。喻默声而求响。故知迷悟一涂。愚智非别。无名作名。因其名。则是非生矣。无理作理。因其理。则争论起矣。幻化非真。谁是谁非。虚妄无实。何空何有。将知得无所得。失无所失。未及造谒。聊申此意。伏望答之。　祖回示曰。备观来意皆如实。真幽之理竟不殊。本迷摩尼谓瓦砾。豁然自觉是真珠。无明智慧等无异。当知万法即皆如。愍此二见之徒辈。申辞措笔作斯书。观身与佛不差别。何须更觅彼无余。　居士捧披祖偈。乃申礼觐。密承印记。

　　三祖僧璨大师

　　信心铭。　至道无难。惟嫌拣择。但莫憎爱。洞然明白。毫厘有差。天地悬隔。　不识玄旨。徒劳念静。圆同太虚。无欠无余。良由取舍。所以不如。　不用求真。惟须息见。　才有是非。纷然失心。二由一有。一亦莫守。一心不生。万法无咎。无咎无法。不生不心。能由境灭。境逐能沈。境由能境。能由境能。欲知两段。原是一空。一空同两。齐含万象。　欲取一乘。勿恶六尘。六尘不恶。还同正觉。智者无为。愚人自缚。法无异法。妄自爱着。将心用心。岂非大错。　梦幻空花。何劳把捉。得失是非。一时放却。眼若不寐。诸梦自除。心若不异。万法一如。　狐疑尽净。正信调直。一切不留。无可记忆。虚明自照。不劳心力。非思量处。识情难测。真如法界。无他无自。要急相应。惟言不二。不二皆同。无不包容。十方智者。皆入此宗。宗非促延。一念万年。无在不在。十方目前。极小同大。忘绝境界。极大同小。不见边表。有即是无。无即是有。　一即一切。一切即一。但能如是。何虑不毕。

　　四祖道信大师

　　祖谓牛头融禅师曰。夫百千法门。同归方寸。河沙妙德。总在心源。一切戒门．定门．慧门。神通变化。悉自具足。不离汝心。一切烦恼业障。本来空寂。一切因果。皆如梦幻。无三界可出。无菩提可求。人与非人。性相平等。大道虚旷。绝思绝虑。如是之法。汝今已得。更无阙少。与佛何殊。更无别法。汝但任心自在。莫作观行。亦莫澄心。莫起贪瞋。莫怀愁虑。荡荡无碍。任意纵横。不作诸善。不作诸恶。行住坐卧。触目遇缘。总是佛之妙用。快乐无忧。故名为佛。

　　五祖弘忍大师

　　咸亨中。有居士姓卢名慧能。自新州来参谒。祖问曰。汝自何来。　卢曰。岭南。　祖曰。欲须何事。　卢曰。唯求作佛。　祖曰。岭南人无佛性。若为得佛。　卢曰。人即有南北。佛性岂然。祖令随众作务。　卢曰。弟子自心常生智慧。不离自性。即是福田。未审和尚教作何务。　祖曰。这獦獠根性太利。着槽厂去。卢礼足而退。便入碓坊服劳于杵臼。昼夜不息。　一日。祖潜诣碓坊问曰。米白也未。　卢曰。白也。未有筛。祖以杖三击其碓。卢即以三鼓入室。　祖告曰。诸佛出世。为一大事故。随机大小而引导之。遂有十地．三乘．顿渐等旨。以为教门。然以无上微妙秘密圆明真实正法眼藏付于上首大迦叶尊者。展转传授二十八世。至达摩届于此土。得可大师承袭。以至于我。今以法宝及所传袈裟用付于汝。善自保护。无令断绝。听吾偈曰。有情来下种。因地果还生。无情既无种。无性亦无生。　卢跪受讫。问。法则既受。衣付何人。　祖曰。昔达摩初至。人未之信。故传衣以明得法。今信心已熟。衣乃争端。止于汝身。不复传也。

　　六祖慧能大师

　　祖抵黄梅参礼五祖。当呈偈后。三鼓入五祖室。五祖复征其初悟应无所住而生其心语。祖于言下大彻。遂启五祖曰。一切万法不离自性。何期自性本自清净。何期自性本不生灭。何期自性本自具足。何期自性本无动摇。何期自性能生万法。　五祖知悟本性。谓祖曰。不识本心。学法无益。若识本心。见自本性。即名丈夫．天人师．佛。遂传衣法。　五祖送祖至九江驿边。令祖上船。祖随即把橹。五祖曰。合是吾渡汝。　祖曰。迷时师度。悟时自度。度名虽一。用处不同。能蒙师传法。今已得悟。只合自性自度。　五祖云。如是。如是。以后佛法由汝大行。

　　祖至广州法性寺。值印宗法师讲涅槃经。寓止廊庑间。暮夜。风飏刹幡。闻二僧对论。一曰幡动。一曰风动。往复不已。祖曰。不是风动。不是幡动。仁者心动。一众竦然。

　　印宗延至上席。征诘奥义。问曰。黄梅付嘱。如何指授。　祖曰。指授即无。惟论见性。不论禅定解脱。　宗曰。何不论禅定解脱。　祖曰。为是二法。不是佛法。佛法是不二之法。　宗又问。如何是佛法不二之法。　祖曰。法师讲涅槃经。明佛性是佛法不二之法。如高贵德王菩萨白佛言。犯四重禁。作五逆罪。及一阐提等。当断善根佛性否。佛言。善根有二。一者常。二者无常。佛性非常非无常。是故不断。名为不二。一者善。二者不善。佛性非善非不善。是名不二。蕴之与界。凡夫见二。智者了达其性无二。无二之性。即是佛性。印宗闻说。欢喜合掌。

　　韦使君请益。师升座。告大众曰。总净心念摩诃般若波罗密多。复云。善知识。菩提般若之智。世人本自有之。只缘心迷。不能自悟。须假大善知识示导见性。当知愚人．智人。佛性本无差别。只缘迷悟不同。所以有愚有智。吾今为说摩诃般若波罗密法。使汝等各得智慧。志心谛听。吾为汝说。善知识。世人终日口说般若。不识自性般若。犹如说食不饱。口但说空。万劫不得见性。终无有益。善知识。摩诃般若波罗密是梵语。此言大智慧到彼岸。此须心行。不在口念。口念心不行。如幻如化。如露如电。口念心行。则心口相应。本性是佛。离性无别佛。　何名摩诃。摩诃是大。心量广大。犹如虚空。无有边畔。亦无方圆大小。亦非青黄赤白。亦无上下长短。亦无瞋无喜。无是无非。无善无恶。无有头尾。诸佛刹土。尽同虚空。世人妙性本空。无有一法可得。自性真空。亦复如是。善知识。莫闻吾说空。便即着空。第一莫着空。若空心静坐。即着无记空。善知识。世界虚空。能含万物色像。日月星宿。山河大地。泉源溪涧。草木丛林。恶人善人。恶法善法。天堂地狱。一切大海。须弥诸山。总在空中。世人性空。亦复如是。善知识。自性能含万法是大。万法在诸人性中。若见一切人。恶之与善。尽皆不取不舍。亦不染着。心如虚空。名之为大。故曰摩诃。善知识。迷人口说。智者心行。又有迷人。空心静坐。百无所思。自称为大。此一辈人。不可与语。为邪见故。　善知识。心量广大。遍周法界。用即了了分明。应用便知一切。一切即一。一即一切。去来自由。心体无滞。即是般若。善知识。一切般若智。皆从自性而生。不从外入。莫错用意。名为真性自用。一真一切真。心量大事。不行小道。口虽终日说空。心中不修此行。恰似凡人自称国王。终不可得。非吾弟子。善知识。何名般若。般若者。唐言智慧也。一切处所。一切时中。念念不愚。常行智慧。即是般若行。一念愚即般若绝。一念智即般若生。世人愚迷。不见般若。口说般若。心中常愚。常自言我修般若。念念说空。不识真空。般若无形相。智慧心即是。若作如是解。即名般若智。　何名波罗密。此是西竺语。唐言到彼岸。解义离生灭。着境生灭起。如水有波浪。即名为此岸。离境无生灭。如水常通流。即名为彼岸。故号波罗密。善知识。迷人口念。当念之时惟妄惟非。念念若行。是名真性。悟此法者。是般若法。修此行者。是般若行。不修即凡。一念修行。自身等佛。善知识。凡夫即佛。烦恼即菩提。前念迷即凡夫。后念悟即佛。前念着境即烦恼。后念离境即菩提。善知识。摩诃般若波罗密。最尊最上最第一。无住无往亦无来。三世诸佛从中出。当用大智慧打破五蕴烦恼尘劳。如此修行。定成佛道。变三毒为戒定慧。　善知识。我此法门。从一般若生八万四千智慧。何以故。为世人有八万四千尘劳。若无尘劳。智慧常现。不离自性。悟此法者。即是无念．无忆．无著。不起诳妄。用自真如性。以智慧观照。于一切法不取不舍。即是见性成佛道。若起正真般若观照。一刹那间妄念俱灭。识自本性。一悟即至佛地。　善知识。智慧观照。内外明彻。识自本心。若识本心。即本解脱。若得解脱。即是般若三昧。般若三昧即是无念。何名无念。若见一切法。心不染着。是为无念。用即遍一切处。亦不着一切处。但净本心。使六识出六门。于六尘中无染无杂。来去自由。通用无滞。即是般若三昧。自在解脱。名无念行。若百不思。常令念绝。即是法缚。即名边见。善知识。悟无念法者。万法尽通。悟无念法者。见诸佛境界。悟无念法者。至佛地位。善知识。后代得吾法者。将此顿教法门。于同见同行。发愿受持。如事佛故。终身而不退者。定入圣位。

　　示众云。善知识。我此法门。以定慧为本。大众勿迷。言定慧别。定慧一体。不是二。定是慧体。慧是定用。即慧之时。定在慧。即定之时。慧在定。若识此义。即是定慧等学。诸学道人。莫言先定发慧。先慧发定。定慧各别。作此见者。法有二相。口说善相。心中不善。空有定慧。定慧不等。若心口俱善。内外一种。定慧即等。自悟修行。不在于诤。若诤先后。即同迷人。不断胜负。却增我法。不离四相。善知识。定慧犹如何等。犹如灯光。有灯即光。无灯即暗。灯是光之体。光是灯之用。名虽有二。体本同一。此定慧法亦复如是。

　　祖云。善知识。云何立无念为宗。只缘口说见性。迷人于境上有念。念上便起邪见。一切尘劳妄想从此而生。自性本无一法可得。若有所得。妄说祸福。即是尘劳邪见。故此法门立无念为宗。　善知识。无者无何事。念者念何物。无者无二相。无诸尘劳之心。念者念真如本性。真如即是念之体。念即是真如之用。真如自性起念。非眼耳鼻舌能念。真如有性。所以起念。真如若无。眼耳色声当时即坏。善知识。真如自性起念。六根虽有见闻觉知。不染万境。而真性常自在。故经云。能善分别诸法相。于第一义而不动。

　　无相颂曰。迷人修福不修道。只言修福便是道。布施供养福无边。心中三恶元来造。拟将修福欲灭罪。后世得福罪还在。但向心中除罪缘。名自性中真忏悔。忽悟大乘真忏悔。除邪行正即无罪。学道常于自性观。即与诸佛同一类。吾祖惟传此顿法。普愿见性同一体。若欲当来觅法身。离诸法相心中洗。努力自见莫悠悠。后念总绝一世休。若悟大乘得见性。虔恭合掌至心求。

　　南岳怀让禅师礼祖。祖曰。何处来。　曰。嵩山。　祖曰。甚么物恁么来。　曰。说似一物即不中。　祖曰。还可修证否。　曰。修证即不无。污染即不得。　祖曰。只此不污染。诸佛之所护念。汝既如是。吾亦如是。

　　僧智通。看楞伽经约千余遍。不会三身四智。礼祖求解其义。祖曰。三身者。清净法身。汝之性也。圆满报身。汝之智也。千百亿化身。汝之行也。若离本性别说三身。即名有身无智。若悟三身无有自性。即名四智菩提。听吾偈曰。自性具三身。发明成四智。不离见闻缘。超然登佛地。吾今为汝说。谛信永无迷。莫学驰求者。终日说菩提。　通曰。四智之义可得闻乎。　祖曰。既会三身。便明四智。何更问耶。若离三身。别谭四智。此名有智无身也。即此有智。还成无智。复说偈曰。大圆镜智性清净。平等性智心无病。妙观察智见非功。成所作智同圆镜。五八六七果因转。但用名言无实性。若于转处不留情。繁兴永处那伽定。　通礼谢。以偈赞曰。三身元我体。四智本心明。身智融无碍。应物任随形。起修皆妄动。守住匪真精。妙旨因师晓。终无污染名。

　　僧志道。览涅槃经。至诸行无常。是生灭法。生灭灭已。寂灭为乐而生疑。礼祖求发明。祖曰。汝作么生疑。　对曰。一切众生皆有二身。谓色身．法身也。色身无常。有生有灭。法身有常。无知无觉。经云生灭灭已。寂灭为乐者。未审是何身寂灭。何身受乐。若色身者。色身灭时。四大分散全是苦。苦不可言乐。若法身寂灭。即同草木瓦石。谁当受乐。又法性是生灭之体。五蕴是生灭之用。一体五用。生灭是常。生则从体起用。灭则摄用归体。若听更生。即有情之类不断不灭。若不听更生。即永归寂灭。同于无情之物。如是。则一切诸法被涅槃之所禁伏。尚不得生。何乐之有。　祖曰。汝是释子。何习外道断常邪见而议最上乘法。据汝所解。即色身外别有法身。离生灭求于寂灭。又推涅槃常乐。言有身受者。斯乃执吝生死。耽着世乐。汝今当知。佛为一切迷人认五蕴和合为自体相。分别一切法为外尘相。好生恶死。念念迁流。不知梦幻虚假。枉受轮回。以常乐涅槃翻为苦相。终日驰求。佛愍此故。乃示涅槃真乐。刹那无有生相。刹那无有灭相。更无生灭可灭。是则寂灭现前。当现前之时。亦无现前之量。乃谓常乐。此乐无有受者。亦无不受者。岂有一体五用之名。何况更言涅槃禁伏诸法。令永不生。斯乃谤佛毁法。　听吾偈曰。无上大涅槃。圆明常寂照。凡愚谓之死。外道执为断。诸求二乘人。目以为无作。尽属情所计。六十二见本。妄立虚假名。何为真实义。唯有过量人。通达无取舍。以知五蕴法。及以蕴中我。外现众色象。一一音声相。平等如梦幻。不起凡圣见。不作涅槃解。二边三际断。常应诸根用。而不起用想。分别一切法。不起分别想。劫火烧海底。风鼓山相击。真常寂灭乐。涅槃相如是。吾今强言说。令汝舍邪见。汝勿随言解。许汝知少分。道闻已。踊跃作礼而退。

　　僧志常参祖。祖问。汝从何来。欲求何事。　曰。学人近礼大通和尚。蒙示见性成佛之义。未决狐疑。望赐开示。　祖曰。彼有何言句。汝试举看。　曰。大通云。汝见虚空否。对曰。见。通曰。汝见虚空有相貌否。对曰。虚空无形。有何相貌。通曰。汝之本性犹如虚空。返观自性。了无一物可见。是名正见。无一物可知。是名真知。无有青黄．长短。但见本源清净。觉体圆明。即名见性成佛。亦名极乐世界。亦名如来知见。学人虽闻此说。犹未决了。乞和尚示诲。令无凝滞。　祖曰。彼师所说。犹存见知。故令汝未了。吾今示汝一偈曰。不见一法存无见。大似浮云遮日面。不知一法守空知。还如太虚生闪电。此之知见瞥然兴。错认何曾解方便。汝当一念自知非。自己灵光常显现。　常闻偈已。心意豁然。乃述偈曰。无端起知见。著相求菩提。情存一念悟。宁越昔时迷。自性觉源体。随照枉迁流。不入祖师室。茫然趣两头。

　　有一童子。名神会。年十三。自玉泉来参礼。祖曰。知识远来艰辛。还将得本来否。若有本。则合识主。试说看。　会曰。以无住为本。见即是主。　祖曰。这沙弥争合取次语。　会曰。和尚坐禅还见不见。　祖以拄杖打三下。云。吾打汝。痛不痛。　对曰。亦痛亦不痛。　祖曰。吾亦见亦不见。　神会问。如何是亦见亦不见。　祖云。吾之所见。常见自家过𠍴。不见他人是非好恶。是以亦见亦不见。汝言亦痛亦不痛。如何。汝若不痛。同其木石。若痛。则同凡夫。即起恚恨。汝向前见不见是二边。痛不痛是生灭。汝自性且不见。敢尔弄人。神会礼拜悔谢。

　　一日。祖告众曰。我有一物。无头无尾。无名无字。无背无面。诸人还识否。　神会出曰。是诸佛之本源。神会之佛性。　祖曰。向汝道无名无字。汝便唤作本源佛性。汝向去有把茆盖头。也只成个知解宗徒。

　　唐中宗诏。遣使薛简迎祖。祖以疾辞。简问曰。京城禅德。皆云欲得会道。必须坐禅习定。未审师所说法如何。　师曰。道由心悟。岂在坐也。经云。若言如来若坐若卧。是行邪道。何故。无所从来。亦无所去。无生无灭。是如来清净禅。诸法空寂。是如来清净坐。究竟无证。岂况坐耶。　简曰。弟子回京。主上必问。愿师慈悲指示心要。传奏两宫及京城学道者。譬如一灯燃百千灯。冥者皆明。明明无尽。　师曰。道无明暗。明暗是代谢之义。明明无尽。亦是有尽。相待立名。故净名经云。法无有比。无相待故。明与无明。凡夫见二。智者了达其性无二。无二之性即是实性。实性者。处凡愚而不减。在贤圣而不增。住烦恼而不乱。居禅定而不寂。不断不常。不来不去。不在中间。及其内外。不生不灭。性相如如。常住不迁。名之曰道。　简曰。师说不生不灭。何异外道。　祖曰。外道所说不生不灭者。将灭止生。以生显灭。灭犹不灭。生说不生。我说不生不灭者。本自无生。今亦不灭。所以不同外道。汝若欲知心要。但一切善恶都莫思量。自然得入清净心体。湛然常寂。妙用恒沙。　简蒙指教。豁然大悟。礼辞归阙。表奏师语。诏加褒美。

　　僧问。黄梅意旨甚么人得。　祖曰。会佛法人得。　曰。和尚还得否。　祖曰。我不会佛法。

　　祖说偈曰。一切无有真。不以见于真。若见于真者。是见尽非真。若能自有真。离假即心真。自心不离假。无真何处真。有情即解动。无情即不动。若修不动行。同无情不动。若觅真不动。动上有不动。不动是不动。无情无佛种。善能分别相。第一义不动。但作如此见。即是真如用。报诸学道人。努力须用意。莫于大乘门。却执生死智。若言下相应。即共论佛义。若是不相应。合掌令欢喜。此宗本无诤。诤即失道意。执逆诤法门。自性入生死。

　　祖曰。诸善知识。汝等各各净心。听吾说法。汝等诸人。自心是佛。更莫狐疑。外无一物而能建立。皆是本心生万种法。故经云。心生种种法生。心灭种种法灭。若欲成就种智。须达一相三昧．一行三昧。若于一切处而不住相。于彼相中不生憎爱。亦无取舍。不念利益成坏等事。安闲恬静。虚融澹泊。此名一相三昧。若于一切处行住坐卧。纯一直心。不动道场。真成净土。此名一行三昧。若人具二三昧。如地有种。含藏长养。成就其实。一相一行。亦复如是。我今说法。犹如时雨。溥润大地。汝等佛性。譬之种子。遇兹沾洽。悉得发生。承吾旨者。决获菩提。依吾行者。定证妙果。听吾偈曰。心地含诸种。普雨悉皆萌。顿悟花情已。菩提果自成。　说偈已。复曰。其法无二。其心亦然。其道清净。亦无诸相。汝等慎勿观静。及空其心。此心本净。无可取舍。各自努力。随缘好去。

　　秦䟦陀禅师

　　问生法师。讲何经论。　生曰。大般若经。　师曰。作么生说色空义。　曰。众微聚曰色。众微无自性曰空。　师曰。众微未聚。唤作甚么。生罔措。　师又问。别讲何经论。　曰。大涅槃经。　师曰。如何说涅槃之义。　曰。涅而不生。槃而不灭。不生不灭。故曰涅槃。　师曰。这个是如来涅槃。那个是法师涅槃。　曰。涅槃之义。岂有二耶。某甲祇如此。未审禅师如何说涅槃。　师拈起如意。曰。还见么。　曰。见。　师曰。见个甚么。　曰。见禅师手中如意。　师将如意掷于地。曰。见么。　曰。见。　师曰。见个甚么。　曰。见禅师手中如意堕地。　师斥曰。观公见解。未出常流。何得名喧宇宙。拂衣而去。　其徒怀疑不已。乃追师扣问。我师说色空涅槃。不契。未审禅师如何说色空义。　师曰。不道汝师说得不是。汝师祇说得果上色空。不会说得因中色空。　其徒曰。如何是因中色空。　师曰。一微空故众微空。众微空故一微空。一微空中无众微。众微空中无一微。

　　宝志禅师

　　师问一梵僧。承闻尊者唤我作屠儿。曾见我杀生么。　曰见。　师曰。有见见。无见见。不有不无见。若有见见。是凡夫见。无见见。是声闻见。不有不无见。是外道见。未审尊者如何见。　梵僧曰。你有此等见耶。　师垂语曰。终日拈香择火。不知身是道场。　又曰。京都邺都浩浩。还是菩提大道。　又曰。如我身空诸法空。千品万类悉皆同。

　　迷悟不二颂　迷时以空为色。悟即以色为空。迷悟本无差别。色空究竟还同。愚人唤南作北。智者达无西东。欲觅如来妙理。常在一念之中。阳𦦨本非其水。渴鹿狂趁匆匆。自身虚假不实。将空更欲觅空。世人迷倒至甚。如犬吠雷叿叿。

　　大乘赞七首　大道常在目前。虽在目前难睹。若欲悟道真体。莫除声色烦恼。烦恼本来空寂。妄情递相缠绕。一切如影如响。不知何恶何好。有心取相为实。定知见性不了。若欲作业求佛。佛是生死大兆。生死业常随身。黑闇狱中未晓。悟理本来无异。觉后谁晚谁早。法界量同太虚。众生智心自小。但能不起吾我。涅槃法食常饱(一)。妄身临镜照影。影与妄身不殊。但欲去影留形。不知身本同虚。身本与影不异。不得一有一无。若欲存一舍一。永与直理相疏。更若爱圣憎凡。生死海里沉浮。烦恼因心有故。无心烦恼何居。不劳分别取相。自然得道须臾。梦时梦中造作。觉时觉境都无。翻思觉时与梦。颠倒二见不殊。改迷取觉求利。何异贩卖商徒。动静两忘常寂。自然契合真如。若言众生异佛。迢迢与佛常疏。佛与众生不二。自然究竟无余(二)。法性本来常寂。荡荡无有边畔。安心取舍之间。被他二境回换。敛容入定坐禅。摄境安心觉观。机关木人修道。何时得达彼岸。诸法本空无著。境似浮云会散。忽悟本性元空。恰似热病得汗。无智人前莫说。打你色身星散(三)。报你众生直道。非有即是非无。非有非无不二。何须对有论虚。有无妄心立号。一破一个不居。两名由尔情作。无情即是真如。若欲存情觅佛。将网山上罗鱼。徒费功夫无益。几许枉用功夫。不解即心即佛。真似骑驴觅驴。一切不憎不爱。这个烦恼须除。除之则须除身。除身无佛无因。无佛无因可得。自然无法无人(四)。内见外见总恶。佛道魔道俱错。被此二大波旬。便见厌苦求乐。生死悟本体空。佛魔何处立脚。只由妄情分别。前身后身孤薄。轮回六道不停。结业不能除却。众生身同太虚。烦恼何处安着。但无一切希求。烦恼自然消落(五)。世间几许痴人。将道复欲求道。广寻诸义纷纷。自救己身不了。专寻他文乱说。自称至理妙好。徒劳一生虚过。永劫沉沦生老。浊爱缠心不舍。清净智心自恼。真如法界丛林。反作荆棘荒草。但执黄叶为金。不悟弃金求宝。所以失念狂走。强力装持相好。口内诵经诵论。心里寻常枯槁。一朝觉本心空。具足真如不少(六)。声闻心心断惑。能断之心是贼。贼贼递相除遣。何时了本语默。口内诵经千卷。体上问经不识。不解佛法圆通。徒劳寻行数墨。头陀阿练苦行。希望后身功德。希望即是隔圣。大道何由可得。譬如梦里渡河。船师渡过河北。忽觉床上安眠。失却渡船轨则。船师及彼渡人。两个本不相识。众生迷倒羁绊。往来三界疲极。觉悟生死如梦。一切求心自息(七)。

　　明州布袋和尚

　　师有偈曰。我有一布袋。虚空无挂碍。展开遍十方。入时观自在。吾有三宝堂。里空无色相。不高亦不低。无遮亦无障。学者体不如。求者难得样。智慧解安排。千中无一匠。四门四果生。十方尽供养。吾有一躯佛。世人皆不识。不塑亦不装。不雕亦不刻。无一滴灰泥。无一点彩色。人画画不成。贼偷偷不得。体相本自然。清净非拂拭。虽然是一躯。分身千百亿。

　　又偈曰。弥勒真弥勒。分身千百亿。时时示时人。时人自不识。

　　师有歌曰。只个心心心是佛。十方世界最灵物。纵横妙用可怜生。一切不如心真实。腾腾自在无所为。闲闲究竟出家儿。若睹目前真大道。不见纤毫也大奇。万法何殊心何异。何劳更用寻经义。心王本自绝多知。智者祇明无学地。非圣非凡复若何。不强分别圣情孤。无价心珠本圆净。凡名异相妄空呼。人能弘道道分明。无量清高称道情。𢹂锡若登故国路。莫愁诸处不闻声。

　　南岳慧思禅师

　　师示众曰。道源不远。性海非遥。但向己求。莫从他觅。觅即不得。得亦不真。

　　偈曰。顿悟心源开宝藏。隐显灵通现真相。独行独坐常巍巍。百亿化身无数量。纵令逼塞满虚空。看时不见微尘相。可笑物兮无比况。口吐明珠光晃晃。寻常见说不思议。一语标名言下当。

　　又偈曰。天不能盖。地不能载。无去无来无障碍。无长无短无青黄。不在中间及内外。超群出众太虚玄。指物传心人不会。

　　清凉澄观国师

　　师答皇太子问心要书。其词曰。　至道本乎一心。心法本乎无住。无住心体。灵知不昧。性相寂然。包含德用。该摄内外。能深能广。非有非空。不生不灭。无终无始。求之而不得。弃之而不离。迷现量。则惑苦纷然。悟真性。则空明廓彻。虽即心即佛。惟证者方知。然有证有知。则慧日沉没于有地。若无照无悟。则昏云掩蔽于空门。　若一念不生。则前后际断。照体独立。物我皆如。直造心源。无智无得。不取不舍。无对无修。然迷悟更依真妄相待。若求真弃妄。犹弃影劳形。若体妄即真。犹处阴影灭。若无心忘照。则万虑都捐。若任运寂知。则众行爰起。放旷任其去住。静鉴觉其源流。语默不失玄微。动静未离法界。言止则双忘知寂。论观则双照寂知。语证则不可示人。说理则非证不了。是以悟寂无寂。真知无知。以知寂不二之一心。契空有双融之中道。无住无著。莫摄莫收。是非两忘。能所双绝。　斯绝亦寂。则般若现前。般若非心外新生。智性乃本来具足。然本寂不能自现。实由般若之功。般若之与智性。翻覆相成。本智之与始修。实无两体。双亡证入。则妙觉圆明。始末该融。则因果交彻。心心作佛。无一心而非佛心。处处成道。无一尘而非佛国。故真妄物我。举一全收。心佛众生。浑然齐致。是知迷则人随于法。法法万差而人不同。悟则法随于人。人人一智而融万境。言穷虑绝。何果何因。体本寂寥。孰同孰异。惟忘怀虚朗。消息冲融。其犹透水月华。虚而可见。无心鉴象。照而常空矣。

　　青原静居行思禅师

　　师令迁持书与南岳让和尚。曰。汝达书了。速回。吾有个鈯斧子与汝住山。　迁至彼。未呈书。便问。不慕诸圣。不重己灵时如何。　岳曰。子问太高生。何不向下问。　迁曰。宁可永劫受沉沦。不从诸圣求解脱。岳便休。迁便回。　师问。子返何速。书信达否。　迁曰。书亦不通。信亦不达。去日蒙和尚许个鈯斧子。祇今便请。师垂一足。迁便礼拜。寻辞往南岳。

　　荷泽神会参。师问。甚处来。　曰。曹溪。　师曰。曹溪意旨如何。会振身而立。　师曰。犹带瓦砾在。　曰。和尚此间莫有真金与人么。　师曰。设有。汝向甚么处着。

　　僧问。如何是佛法大意。　师曰。庐陵米作么价。

　　江西马祖道一禅师

　　师一日谓众曰。汝等诸人。各信自心是佛。此心即是佛心。达摩大师从南天竺国来至中华。传上乘一心之法。令汝等开悟。楞伽经以佛语心为宗。无门为法门。夫求法者。应无所求。心外无别佛。佛外无别心。不取善。不舍恶。净秽两边俱不依怙。达罪性空。念念不可得。无自性故。故三界惟心。森罗万象。一法之所印。凡所见色。皆是见心。心不自心。因色故有。汝但随时言说。即事即理。都无所碍。菩提道果。亦复如是。于心所生。即名为色。知色空故。生即不生。若了此意。乃可随时着衣吃饭。长养圣胎。任运过时。更有何事。听吾偈曰。心地随时说。菩提亦祗宁。事理俱无碍。当生即不生。

　　一日。示众云。道不用修。但莫污染。何为污染。但有生死心。造作趣向。皆是污染。若欲直会其道。平常心是道。何谓平常心。无造作．无是非．无取舍．无断常．无凡圣。故经云。非凡夫行．非圣贤行。是菩萨行。只如今行住坐卧。应机接物尽是道。道即是法界。乃至河沙妙用。不出法界。若不然者。云何言心地法门。云何言无尽灯。一切法皆是心法。一切名皆是心名。万法皆从心生。心为万法之根本。故经云。识心达本源。故号为沙门。名等．义等。一切诸法皆等。纯一无杂。　随时自在。建立法界。尽是法界。若立真如。尽是真如。若立理。一切法尽是理。若立事。一切法尽是事。举一千从。事理无差。尽是妙用。更无别理。皆由心之回转。譬如月影有若干。真月无若干。诸源水有若干。水性无若干。森罗万象有若干。虚空无若干。说道理有若干。无碍慧无若干。种种成立。皆由一心也。建立亦得。扫荡亦得。尽是妙用。妙用尽是自家。一切法皆是佛法。诸法即是解脱。解脱者即是真如。诸法不出于真如。在缠名如来藏。出缠号净法身。体无增减。能大能小。能方能圆。应物现形。如水中月。滔滔运用。不立根苗。不尽有为。不住无为。有为是无为之用。无为是有为之依。　了达无二。名平等性。性无有异。用则不同。在迷为识。在悟为智。顺理为悟。顺事为迷。迷则迷自本心。悟则悟自本性。一悟永悟。不复更迷。如日出时。不合于暗。智慧日出。不与烦恼暗俱。了心境界。妄想即除。妄想既除。即是无生。若见此理。真正合道。随缘度日。坐起相随。戒行增薰。积于净业。但能如是。何虑不通。久立。珍重。

　　僧问。离四句。绝百非。请师直指西来意。　师曰。我今日劳倦。不能为汝说。问取智藏去。　僧去问西堂。堂云。何不问和尚。　僧云。和尚教来问。　堂云。我今日头痛。不能为汝说。问取海兄去。　僧又去问百丈。丈云。我到这里却不会。　僧却回。举似师。师曰。藏头白。海头黑。

　　庞居士问。不昧本来人。请师高着眼。师直下觑。　士曰。一种没弦琴。唯师弹得妙。师直上觑。士礼拜。师归方丈。　士随后曰。适来弄巧成拙。

　　洪州廉使问曰。吃酒肉即是。不吃即是。　师曰。若吃。是中丞禄。不吃。是中丞福。

　　师示疾。院主问。和尚近日尊候如何。　师曰。日面佛．月面佛。

　　石头希迁禅师

　　一日。青原问师曰。有人道岭南有消息。　师曰。有人不道岭南有消息。　曰。若恁么。大藏小藏从何而来。　师曰。尽从这里去。原然之。

　　僧问。如何是解脱。　师曰。谁缚汝。　问。如何是净土。　师曰。谁垢汝。　问。如何是涅槃。　曰。谁将生死与汝。

　　师问新到。从甚么处来。　曰。江西来。　师曰。见马大师否。　曰。见。　师乃指一橛柴曰。马师何似这个。僧无对。　却回。举似马祖。祖曰。汝见橛柴大小。　曰。没量大。　祖曰。汝甚有力。　曰。何也。　祖曰。汝从南岳负一橛柴来。岂不是有力。

　　问。如何是西来意。　师曰。问取露柱。　曰。学人不会。　师曰。我更不会。

　　大颠问。道有道无俱是谤。请师除。　师曰。一物亦无。除个甚么。　师却问。并却咽喉唇吻道将来。　颠曰。无这个。　师曰。若恁么。汝即得入门。

　　道悟问。如何是佛法大意。　师曰。不得不知。　曰。向上更有转处也无。　师曰。长空不碍白云飞。

　　问。如何是禅。　师曰。碌砖。　问。如何是道。　师曰。木头。

　　师因看肇论。至会万物为己者。其唯圣人乎。乃拊几曰。圣人无己。靡所不己。法身无象。谁云自他。圆鉴灵照于其间。万象体玄而自现。境智非二。孰云去来。至哉斯语也。遂掩卷。不觉寝。梦与六祖同乘一龟。游泳深池之内。觉而念曰。灵龟者。智也。深池者。性海也。吾与祖师同乘灵智。游性海矣。遂着参同契。

　　上堂。吾之法门。先佛传授。不论禅定精进。唯达佛之知见。即心即佛。心佛众生。菩提烦恼。名异体一。汝等当知。自己心灵。体离断常。性非垢净。湛然圆满。凡圣齐同。应用无方。离心意识。三界六道。惟自心现。水月镜像。岂有生灭。汝能知之。无所不备。

　　鸟窠道林禅师

　　有侍者会通。一日欲辞去。师问曰。汝今何往。　对曰。会通为法出家。和尚不垂慈诲。今往诸方学佛法去。　师曰。若是佛法。吾此间亦有少许。　曰。如何是和尚佛法。师于衣上拈起布毛吹之。通遂领悟玄旨。

　　南阳慧忠国师

　　肃宗问。如何是十身调御。　师乃起立曰。会么。　帝曰。不会。　师曰。与老僧过净瓶来。　又曰。如何是无诤三昧。　师曰。檀越蹋毗卢顶上行。　帝曰。此意如何。　师曰。莫认自己清净法身。

　　肃宗到。师指石狮子云。陛下。这石狮子奇特。下取一转语。　帝曰。朕下语不得。请师下语。　师曰。山僧罪过。　后耽源问。皇帝还会么。　师曰。皇帝会且置。你作么生会。

　　师问紫璘供奉。佛是甚么义。　曰。觉义。　师曰。佛曾迷否。　曰。不曾迷。　师曰。用觉作么。

　　供奉注思益经。师曰。凡注经。须会佛义始得。　曰。若不会佛意。争解注经。　师令侍者盛一碗水。中着七粒米。碗面安一只箸。问奉。是甚么义。奉无语。　师曰。老僧意尚不会。何况佛意。

　　师问禅客。从何方来。　禅客曰。南方来。　师曰。南方知识如何示人。　曰。彼方知识直下示学人。即心是佛。佛是觉义。汝今悉具见闻觉知之性。此性善能扬眉瞬目。去来运用。遍于身中。挃头头知。挃脚脚知。故名正遍知。离此之外。更无别佛。此身即有生灭。心性无始以来未曾生灭。身生灭者。如龙换骨。蛇蜕皮。人出故宅。即身是无常。其性常也。南方所说。大约如此。　师曰。若然者。与彼先尼外道无有差别。若以见闻觉知是佛性者。净名不应云。法离见闻觉知。若行见闻觉知。是则见闻觉知非求法也。　僧又问。法华了义。开佛知见。此复若为。　师曰。经云开佛知见。尚不言菩萨二乘。岂以众生痴倒。便同佛之知见耶。　僧又问。阿那个是佛心。　师曰。墙壁瓦砾是。　僧曰。与经大相违也。涅槃云。离墙壁无情之物。故名佛性。今云是佛心。未审心之与性为别不别。　师曰。迷即别。悟即不别。　曰。经云。佛性是常。心是无常。今云不别。何也。　师曰。汝但依语。而不依义。譬如寒月。水结为冰。及至暖时。冰释为水。众生迷时。结性成心。众生悟时。释心成性。若执无情无佛性者。经不应言三界唯心。宛是汝自违经。吾不违也。　问。无情既有佛性。还解说法否。　师曰。他炽然常说。无有间歇。　曰。某甲为甚么不闻。　师曰。汝自不闻。　曰。谁人得闻。　师曰。诸圣得闻。　曰。众生应无分耶。　师曰。我为众生说。不为诸圣说。　曰。某甲聋瞽。不闻无情说法。师应合闻。　师曰。我亦不闻。　曰。师既不闻。争知无情解说法。　师曰。赖我不闻。我若得闻。则齐于诸圣。汝则不闻我说法。　曰。师但说无情有佛性。有情复若为。　师曰。无情尚尔。况有情耶。　曰。若然者。南方知识云见闻觉知是佛性。应不合判同外道。　师曰。不道他无佛性。外道岂无佛性耶。但缘见错。于一法中而生二见。故言非也。　曰。佛身无挂碍。今以有为窒碍之物而作佛身。岂不乖于圣旨。　师曰。大品经云。不可离有为而说无为。汝信色是空否。　曰。佛之诚言。那敢不信。　师曰。色既是空。宁有挂碍。　曰。佛性一种。为别。　师曰。不得一种。　曰。何也。　师曰。或有全不生灭。或半生半灭。半不生灭。　曰。孰为此解。　师曰。我此间佛性全无生灭。汝南方佛性半生半灭。半不生灭。　曰。如何区别。　师曰。此则身心一如。身外无余。所以全不生灭。汝南方身是无常。神性是常。所以半生半灭。半不生灭。　曰。和尚色身岂得便同法身不生灭耶。　师曰。汝那得入于邪道。　曰。学人早晚入邪道。　师曰。汝不见金刚经。色见声求。皆行邪道。今汝所见。不其然乎。　曰。师亦言即心是佛。南方知识亦尔。那有异同。师不应自是而非他。　师曰。或名异体同。或名同体异。因兹滥矣。只如菩提涅槃。真如佛性。名异体同。真心妄心。佛智世智。名同体异。缘南方错将妄心言是真心。认贼为子。有取世智。称为佛智。犹如鱼目而乱明珠。不可雷同。事须甄别。

　　常州僧灵觉问曰。发心出家。本拟求佛。未审如何用心即得。　师曰。无心可用。即得成佛。　曰。无心可用。阿谁成佛。　师曰。无心自成佛。成佛亦无心。　曰。无心即成佛。和尚即今成佛未。　师曰。心尚自无。谁言成佛。若有佛可成。还是有心。有心即有漏。何处得无心。　曰。既无佛可成。和尚还得佛用否。　师曰。心尚自无。用从何有。　曰。茫然都无。莫落断见否。　师曰。本来无见。阿谁道断。　曰。本来无见。莫落空否。　师曰。无空可落。　曰。有可堕否。　师曰。空既是无。堕从何立。　曰。山中逢见虎狼。如何用心。　师曰。见如不见。来如不来。彼即无心。恶兽不能加害。　曰。寂然无事。独脱无心。名为何物。　师曰。名金刚大士。　曰。金刚大士有何体段。　师曰。本无形段。　曰。既无形段。唤何物作金刚大士。　师曰。唤作无形段金刚大士。　曰。金刚大士有何功德。　师曰。一念与金刚相应。能灭殑伽沙劫生死重罪。得见殑伽沙诸佛。其金刚大士功德无量。非口所说。非意所陈。无人能破坏者。更不须问。任意游行。独脱无畏。常有河沙贤圣之所覆护。所在之处。常得河沙天龙八部之所恭敬。河沙善神来护。永无障碍。何处不得逍遥。

　　僧问。古德云。青青翠竹尽是法身。郁郁黄花无非般若。有人不许。云是邪说。亦有信者。云不思议。不知若为。　师曰。此盖普贤．文殊境界。非诸凡小而能信受。皆与大乘了义经意合。故华严经云。佛身充满于法界。普现一切群生前。随缘赴感靡不周。而常处此菩提座。翠竹既不出于法界。岂非法身乎。又般若经云。色无边。故般若亦无边。黄花既不越于色。岂非般若乎。深远之言。不省者难为措意。于是禅客作礼而去。

　　僧问。若为得成佛去。　师曰。佛与众生。一时放却。当处解脱。　曰。作么生得相应去。　师曰。善恶不思。自见佛性。　曰。若为得证法身。　师曰。越毗卢之境界。　曰。清净法身作么生得。　师曰。不着佛求耳。　曰。阿那个是佛。　师曰。即心是佛。　曰。心有烦恼否。　师曰。烦恼性自离。　曰。岂不断耶。　师曰。断烦恼者。即名二乘。烦恼不生。名大涅槃。　曰。坐禅看静。此复若为。　师曰。不垢不净。宁用起心而看净相。　曰。禅师见十方虚空是法身否。　师曰。以想心取之。则是颠倒见。　曰。即心是佛。还用修万行否。　师曰。诸圣尚皆具二严。岂可拨无因果耶。

　　师将涅槃。辞代宗。代宗曰。师灭度后。弟子将何所记。　师曰。告檀越造取一所无缝塔。　帝曰。就师请取塔样。　师良久曰。会么。　帝曰。不会。　师曰。贫道去后。弟子应真却知此事。乞诏问之。　后诏应真问前语。真良久曰。圣上会么。　帝曰。不会。　真述偈曰。湘之南。潭之北。中有黄金充一国。无影树下合同船。琉璃殿上无知识。

　　耽源应真禅师

　　麻谷问。十二面观音岂不是圣。　师曰。是。麻谷与师一掴。　师曰。想汝未到此境。

　　圭峰宗密禅师

　　山南温造尚书问。悟理息妄之人不复结业。一期寿终之后。灵性何依。　师曰。一切众生。无不具有觉性。灵明空寂。与佛何殊。但以无始劫来。未曾了悟。妄执身为我相。故生爱恶等情。随情造业。随业受报。生．老．病．死。长劫轮回。然身中觉性未曾生死。如梦被驱役。而身本安闲。如水作冰。而湿性不易。若能悟此性即是法身。本自无生。何有依托。灵灵不昧。了了常知。无所从来。亦无所去。然多生妄执。习以性成。喜．怒．哀．乐。微细流注。真理虽然顿达。此情难以卒除。须常觉察。损之又损。如风顿止。波浪渐停。岂可一生所修。便同诸佛力用。但可以空寂为自体。勿认色身。以灵知为自心。勿认妄念。妄念若起。都不随之。即临命终时。自然业不能系。虽有中阴。所向自由。天上人间。随意奇托。若爱恶之念已泯。即不受分段之身。自能易短为长。易粗为妙。　宗密有八句偈显示此意。于尚书处诵之。偈曰。作有义事。是惺悟心。作无义事。是狂乱心。狂乱随情念。临终被业牵。惺悟不由情。临终能转业。　情中欲作而察理不应。即须便止。情中不欲作而照理相应。即须便作。但由是非之理。不由爱恶之情。即临命终时。业不能系。随意自在。天上人间也。通而言之。但朝暮之间。所作被情尘所牵。即临终被业所牵而受生。若所作所为。由于觉智。不由情尘。即临终由我自在而受生。不由业也。当知欲验临终受生自在不自在。但验寻常行心于尘境自由不自由。

　　无名老宿

　　师曰。祖师九年面壁。为访知音。若恁么会。吃铁棒有日在。祖师九年面壁。何不惭惶。若恁么会。更买草鞋行脚三十年。

　　百丈怀海禅师

　　马祖一日问师。甚么处来。　师曰。山后来。　祖曰。逢着一人么。　曰。不逢着。　祖曰。为甚么不逢着。　曰。若逢着。即举似和尚。　祖曰。甚么处得这消息来。　曰。某甲罪过。　祖曰。却是老僧罪过。

　　师谓众曰。有一人长不吃饭不道饥。有一人终日吃饭不道饱。

　　师一日侍马祖行次。见一群野鸭飞过。祖曰。是甚么。　师曰。野鸭子。　祖曰。甚处去也。　师曰。飞过去也。祖遂把师鼻扭。负痛失声。　祖曰。又道飞过去也。师于言下有省。

　　师令僧。去章敬处。见伊上堂说法。你便展开坐具。礼拜。起将一只鞋。以袖拂却上尘。倒头覆下。　其僧到章敬。一依师旨。章敬云。老僧罪过。

　　有僧问。抱璞投师。请师一鉴。　师曰。昨夜南山虎咬大虫。　曰。不谬真诠。为甚么不垂方便。　师曰。掩耳偷铃汉。　曰。不遇中郎鉴。还同野舍薪。师便打。　曰。苍天。苍天。　师曰。得与么多口。　曰。罕遇知音。拂袖便行。　师曰。百丈今日输却一半。

　　南泉普愿禅师

　　师玩月次。僧问。几时得似这个去。　师曰。王老师二十年前亦恁么来。　曰。即今作么生。师便归方丈。

　　师问黄檗。定慧等学。明见佛性。此理如何。　檗曰。十二时中不依倚一物。　师曰。莫是长老见处么。　檗曰。不敢。　师曰。浆水钱且置。草鞋钱教阿谁还。

　　师与鲁祖．归宗．杉山四人离马祖处。各谋住庵。于中路相别次。师插下拄杖云。道得也被这个碍。道不得也被这个碍。　宗拽拄杖打师一下。云。也只是这个。王老师说甚么碍不碍。　鲁云。只此一句语。大播天下。

　　陆大夫向师道。肇法师也甚奇怪。解道。天地与我同根。万物与我一体。　师指庭前牡丹花曰。大夫。时人见此一株花。如梦相似。陆罔测。

　　僧问。师归丈室。将何指南。　师曰。昨夜三更失却牛。天明起来失却火。

　　师示众云。唤作如如。早是变了也。如今师僧须向异类中行。　归宗云。虽行畜生行。不得畜生报。　师云。孟八郎汉又与么去也。

　　师问僧云。夜来好风。　僧云。夜来好风。　师云。吹折门前一株松。　僧云。吹折门前一株松。　次问一僧云。夜来好风。　僧云。是甚么风。　师云。吹折门前一株松。　僧云。是甚么松。　师云。一得一失。

　　师云。三世诸佛不知有。狸奴白牯却知有　大沩智云。三世诸佛既不知有。狸奴白牯又何曾梦见。灼然须知向上有知有底人始得。

　　师问维那。今日普请作甚么。　对曰。拽磨。　师曰。磨从你拽。不得动着磨中心树子。那无语。

　　师在方丈与杉山向火次。师曰。不用指东指西。直下本分事道来。杉山插火箸叉手。　师曰。虽然如是。犹较王老师一线道。

　　盐官海昌齐安国师

　　僧问。如何是本身卢舍那。　师曰。与老僧过净瓶来。僧将净瓶至。　师曰。却安旧处着。僧送至本处。复来诘问。　师曰。古佛过去久矣。

　　归宗智常禅师

　　师尝与南泉同行。后忽一日相别。煎茶次。南泉问曰。从来与师兄商量语句。彼此已知。此后或有人问毕竟事。作么生。　师曰。这一片地大好卓庵。　南泉曰。卓庵且置。毕竟事作么生。师乃打翻茶铫。便起。　南泉曰。师兄吃茶了。普愿未吃茶。　师曰。作这个语话。滴水也难销。

　　幽州宝积禅师

　　上堂。夫心月孤悬。光吞万象。光非照境。境亦非存。光境俱亡。复是何物。

　　上堂。禅德。可中学道。似地擎山。不知山之孤峻。如石含玉。不知玉之无瑕。若如此者。是名出家。故导师云。法本不相碍。三际亦复然。无为无事人。犹是金锁难。所以灵源独耀。道绝无生。大智非明。真空无迹。真如凡圣。皆是梦言。佛及涅槃。并为增语。禅德。直须自看。无人替代。

　　上堂。三界无法。何处求心。四大本空。佛依何住。璇玑不动。寂尔无言。觌面相呈。更无余事。珍重。

　　石巩慧藏禅师

　　师问西堂。汝还解捉得虚空么。　西堂曰。捉得。　师曰。作么生捉。西堂以手撮虚空。　师曰。汝不解捉。　西堂却问。师兄作么生捉。　师把西堂鼻孔拽。西堂作忍痛声曰。太煞拽人鼻孔。直欲脱去。　师曰。直须恁么捉虚空始得。

　　鹅湖大义禅师

　　唐宪宗诏入麟德殿论义。有法师问。欲界无禅。禅居色界。此土凭何而立禅。　师曰。法师祇知欲界无禅。不知禅界无欲。　曰。如何是禅。师以手点空。法师无对。　帝曰。法师讲无穷经论。祇这一点。尚不奈何。　师却问诸硕德曰。行住坐卧。毕竟以何为道。　有对。知者是道。　师曰。不可以智知。不可以识识。安得知者是乎。　有对。无分别者是。　师曰。善能分别诸法相。于第一义而不动。安得无分别是乎。　有对。四禅八定是。　师曰。佛身无为。不堕诸数。安在四禅八定耶。众皆杜口。

　　伊阙伏牛自在禅师

　　上堂曰。即心即佛。是无病求药句。非心非佛。是药病对治句。　僧问。如何是脱洒底句。　师曰。伏牛山下古今传。

　　兴善惟宽禅师

　　僧问。狗子还有佛性否。　师曰。有。　曰。和尚还有否。　师曰。我无。　曰。一切众生皆有佛性。和尚因何独无。　师曰。我非一切众生。　曰。既非众生。莫是佛否。　师曰。不是佛。　曰。究竟是何物。　师曰。亦不是物。　曰。可见可思否。　师曰。思之不及。议之不得。故曰不可思议。　问。道在何处。　师曰。祇在目前。　曰。我何不见。　师曰。汝有我故。所以不见。　曰。我有我故即不见。和尚还见否。　师曰。有汝有我。展转不见。　曰。无我无汝。还见否。　师曰。无汝无我。阿谁求见。

　　杨岐甄叔禅师

　　示众曰。群灵一源。假名为佛。体竭形消而不灭。金流朴散而常存。性海无风。金波自涌。心灵绝兆。万像齐照。体斯理者。不言而遍历河沙。不用而功益玄化。如何背觉反合尘劳。于阴界中妄自囚执。

　　潭州华林善觉禅师

　　师常持锡杖夜出林麓间。七步一振锡。一称观音名号。夹山问。远闻和尚念观音。是否。　师曰。然。　山曰。骑却头时如何。　师曰。出头即从汝骑。不出头。骑甚么。山无对。

　　僧参。方展坐具。师曰。缓。缓。　曰。和尚见甚么。　师曰。可惜许。磕破钟楼。其僧从此悟入。

　　观察使裴休访之。问曰。还有侍者否。　师曰。有一两个。祇是不可见客。　裴曰。在甚么处。　师乃唤。大空。小空。　时二虎自庵后而出。裴睹之惊悸。师语虎曰。有客。且去。二虎哮吼而去。　裴问曰。师作何行业。感得如斯。　师乃良久曰。会么。　曰。不会。　师曰。山僧常念观世音。

　　襄州庞蕴居士

　　至药山。山命十禅客相送。至门首。士乃指空中雪曰。好雪。片片不落别处。　有全禅客曰。落在甚处。士遂与一掌。　全曰。也不得草草。　士曰。恁么称禅客。阎罗老子未放你在。　全曰。居士作么生。　士又掌曰。眼见如盲。口说如哑。

　　偈曰。心如境亦如。无实亦无虚。有亦不管。无亦不拘。不是圣贤。了事凡夫。易复易。即此五蕴有真智。十方世界一乘同。无相法身岂有二。若舍烦恼入菩提。不知何方有佛地。

　　药山惟俨禅师

　　师参礼马祖。于言下契悟。便礼拜。祖曰。你见甚么道理便礼拜。　师曰。某甲在石头处。如蚊子上铁牛。　祖曰。汝既如是。善自护持。

　　侍奉三年。一日。祖问。子近日见处作么生。　师曰。皮肤脱落尽。惟有一真实。　祖曰。子之所得。可谓协于心体。布于四肢。既然如是。将三条篾束取肚皮。随处住山去。　师曰。某甲又是何人。敢言住山。　祖曰。不然。未有常行而不住。未有常住而不行。欲益无所益。欲为无所为。宜作舟航。无久住此。师乃辞祖返石头。

　　一日。在石上坐次。石头问曰。汝在这里作么。　师曰。一物不为。　头曰。恁么即闲坐也。　曰。若闲坐。即为也。　头曰。汝道不为。不为个甚么。　曰。千圣亦不识。　头以偈赞曰。从来共住不知名。任运相将祇么行。自古上贤犹不识。造次凡流岂可明。

　　石头垂语曰。言语动用没交涉。　师曰。非言语动用亦没交涉。　头曰。我这里针劄不入。　师曰。我这里如石上栽花。头然之。

　　坐次。道吾．云岩侍立。师指按山上枯荣二树问道吾曰。枯者是。荣者是。　吾曰。荣者是。　师曰。灼然一切处光明灿烂去。　又问云岩。枯者是。荣者是。　岩曰。枯者是。　师曰。灼然一切处放教枯澹去。　高沙弥忽至。师曰。枯者是。荣者是。　弥曰。枯者从他枯。荣者从他荣。　师顾道吾．云岩曰。不是。不是。

　　僧问。平田浅草。麈鹿成群。如何射得麈中主。　师曰。看箭。僧放身便倒。　师曰。侍者。拖出这死汉。僧便走。　师曰。弄泥团汉有甚么限。

　　看经次。僧问。和尚寻常不许人看经。为甚么却自看。　师曰。我祇图遮眼。　曰。某甲学和尚还得也无。　师曰。你若看。牛皮也须穿。

　　师坐次。僧问。兀兀地思量甚么。　师曰。思量个不思量底。　曰。不思量底如何思量。　师曰。非思量。

　　朗州刺史李翱。问师何姓。　师曰。正是时。　李不委。却问院主。某甲适来问和尚姓。和尚曰。正是时。未审姓甚么。　主曰。恁么则姓韩也。　师闻。乃曰。得恁么不识好恶。若是夏时对他。便是姓热　李初向师玄化。屡请不赴。乃躬谒师。师执经卷不顾。侍者曰。太守在此。　李性褊急。乃曰。见面不如闻名。拂袖便去。　师曰。太守何得贵耳贱目。　李回拱谢。问曰。如何是道。　师以手指上下。曰。会么。　曰。不会。　师曰。云在青天水在瓶。　李欣然作礼。述偈曰。炼得身形似鹤形。千株松下两函经。我来问道无余话。云在青天水在瓶。　李又问。如何是戒定慧。　师曰。贫道这里无此间家具。李罔测玄旨。　师曰。太守欲保任此事。须向高高山顶立。深深海底行。闺阁中物舍不得。便为渗漏。

　　潭州长髭旷禅师

　　师曹溪礼祖塔回。参石头。头问。甚么处来。　曰。岭南来。　头曰。大庾岭头一铺功德。成就也未。　师曰。成就久矣。祇欠点眼在。　头曰。莫要点眼么。　师曰。便请。头乃垂下一足。师礼拜。　头曰。汝见个甚么道理便礼拜。　师曰。据某甲所见。如红炉上一点雪。

　　天王道悟禅师

　　师谒马祖。祖曰。识取自心本来是佛。不属渐次。不假修持。体自如如。万德圆满。师于言下大悟。　祖嘱曰。汝若住持。莫离旧处。　师蒙旨已。便返荆门。去郭不远。结草为庐。节使来访。师不为加礼。使怒。擒师掷江中。及归。见遍衙火发。且闻空中天王神瞋责声。遂哀悔设拜。烟𦦨顿息。宛然如初。乃躬往江边迎师。见师在水。都不湿衣。益自敬重。于府西造天王寺供师。

　　龙潭信问。从上相承底事如何。　师曰。不是明汝来处不得。　潭曰。这个眼目几人具得。　师曰。浅草易为长芦。

　　师常云。快活。快活。及临终时。叫苦。苦。又云。阎罗王来取我也。　院主问曰。和尚当时被节使抛向水中。神色不动。如今何得恁么地。　师举枕子云。汝道当时是。如今是。院主无对。

　　黄檗希运禅师

　　百丈一日因普请开田回。问师曰。运阇黎。开田不易。　师曰。随众作务。　丈曰。有烦道用。　师曰。争敢辞劳。　丈曰。开得多少田。师将钁筑地三下。丈便喝。师掩耳而去。

　　一日。捧钵向南泉位上坐。泉入堂见。乃问。长老甚年行道。　师曰。威音王已前。　泉曰。犹是王老师儿孙。下去。师便过第二位坐。泉休去。

　　泉一日曰。老僧有牧牛歌。请长老和。　师曰。某甲自有师在。　师辞南泉。泉门送。提起师笠曰。长老身材没量大。笠子太小生。　师曰。虽然如此。大千世界总在里许。　泉曰。王老师呢。师戴笠便行。

　　裴相国一日托一尊佛于师前跪曰。请师安名。　师召曰。裴休。公应诺。　师曰。与汝安名竟。公礼拜。

　　师一日捏拳曰。天下老和尚总在这里。我若放一线道。从汝七纵八横。若不放过。不消一捏。　僧问。放一线道时如何。　师曰。七纵八横。　曰。不放过不消一捏时如何。　师曰。普。

　　示裴公美曰。诸佛与一切众生。唯是一心。更无别法。此心无始已来。不曾生不曾灭．不青不黄。无形无相。不属有无。不计新旧。非长非短。非大非小。惟此一心即是佛。佛与众生。更无别异。若观佛作清净．光明．解脱之相。观众生作垢浊．暗昧．生死之相。作此解者。历河沙劫终不得菩提。为著相故。唯此一心。更无微尘许法可得。即心是佛。如今学道人不悟此心体。便于心上生心。向外求佛。著相修行。皆是恶法。非菩提道。　维摩者。净名也。净者。性也。名者。相也。性相不异。故号净名。诸大菩萨所表者。人皆有之。不离一心。悟之即是。今学道人不向自心中悟。乃于心外著相取境。皆与道背。恒河沙者。佛说是沙。诸佛菩萨．释梵诸天步履而过。沙亦不喜。牛羊虫蚁践踏而行。沙亦不怒。珍宝馨香。沙亦不贪。粪尿臭秽。沙亦不恶。此心即无心之心。离一切相。众生诸佛更无差别。但能无心。便是究竟。学道人若不直下无心。累劫修行终不成道。　造恶．造善皆是著相。著相造恶枉受轮回。著相造善枉受劳苦。总不如言下便自认取本法。此法即心。心外无法。此心即法。法外无心。心自无心。亦无无心者。将心无心。心却成有。默契而已。绝诸思议。故曰。言语道断。心行处灭。此心是本源清净佛。人皆有之。蠢动含灵与诸佛菩萨一体不异。深自悟入。直下便是。圆满具足。更无所欠。

　　师云。若欲得知要诀。但莫于心上着一物。言佛真法身犹若虚空。此是喻法身即虚空。虚空即法身。常人谓法身遍虚空处。虚空中含容法身。不知法身即虚空。虚空即法身也。若定言有虚空。虚空不是法身。若定言有法身。法身不是虚空。但莫作虚空解。虚空即法身。莫作法身解。法身即虚空。虚空与法身无异相。佛与众生无异相。生死与涅槃无异相。烦恼与菩提无异相。离一切相。即是佛。凡夫取境。道人取心。心境双亡。乃是真法。忘境犹易。忘心至难。人不敢忘心。恐落空。无捞摸处。不知空本无空。唯一真法界耳。

　　夫学道者。若以一切时中。心有常见。即是常见外道。若观一切法空作空见者。即是断见外道。所以三界唯心。万法唯识。若但不说本。祇说末。不说迷。祇说悟。不说体。祇说用。总无你话论处。他一切法且本不有。今亦不无。缘起不有。缘灭不无。本亦不有。本非本故。心亦不心。心非心故。相亦非相。相非相故。所以道。无法无本心。始解心心法。法即非法。非法即法。无法无非法。故是心心法。既若如此。故知一切法性自尔。即不用愁他虑他。　如言前念是凡。后念是圣。如手翻覆一般。此是三乘教之极也。据我禅宗中。前念且不是凡。后念且不是圣。前念不是佛。后念不是众生。所以一切色是佛色。一切声是佛声。举着一理。一切理皆然。见一事。见一切事。见一心。见一切心。见一道。见一切道。一切处无不是道。见一尘。十方世界山河大地皆然。见一滴水。即见十方世界一切性水。又见一切法。即见一切心。一切法本空。心即不无。不无即妙有。有亦不有。不有即有。即真空妙有。既若如是。十方世界不出我之一心。一切微尘国土。不出我之一念。若然。说甚么内之与外。如蜜性甜。一切蜜皆然。　世间出世间。乃至六道四生。山河大地。有性无性。元同一体。言同者。名相亦空。有亦空。无亦空。尽恒沙世界元是一空。故达摩大师从西天来至此土。经多少国土。祇觅得可大师一人。密传心印。印你本心。以心印法。以法印心。心既如此。法亦如此。同真际。等法性。法性空中。谁是授记人。谁是成佛人。谁是得法人。他分明向你道。菩提者。不可以身得。身无相故。不可以心得。心无相故。不可以性得。性即便是本源自性天真佛故。不可以佛更得佛。不可以无相更得无相。不可以空更得空。不可以道更得道。本无所得。无得亦不可得。所以道。无一法可得。祇教你了取本心。当下了时。不得了相。无了无不了相亦不可得。如此之法。得者即得。得者。不自觉知。不得者。亦不自觉知。如此之法。从上已来。有几人得知。所以道。天下忘己者有几人。

　　师云。凡人多为境碍心。事碍理。常欲逃境以安心。屏事以存理。却不知乃是心碍境。理碍事。但令心空境自空。但令理寂事自寂。勿倒用心也。凡人多不肯空心。恐落于空。不知自心本空。愚人除事不除心。智者除心不除事。

　　示众。自如来付法迦叶已来。以心印心。心心不异。印着空。即印不成文。印着物。即印不成法。故以心印心。心心不异。能印所印。俱难契会。故得者少。然心即无心。得即无得。

　　一日。云。学般若人。不见有一法可得。绝意三乘。惟一真实。不可云证得。谓我能证能得。皆增上慢人。法华会上拂衣而去者。皆斯徒也。故佛言。我于菩提实无所得。默契而已。　凡人临欲终时。但观五蕴皆空。四大无我。真心无恒。不去不来。生时性亦不来。死时性亦不去。湛然圆寂。心境一如。但能如是直下顿了。不为三世所拘系。便是出世人也。切不得有分毫趣向。若见善相。诸佛来迎。及种种现前。亦无心随去。若见恶相种种现前。亦无心怖畏。但自忘心。同于法界。便得自在。此即是要节也。

　　师云。我此禅宗从上相承已来。不曾教人求知求解。只云学道。早是接引之辞。然道亦不可学。情存学解。却成迷道。道无方所。名大乘心。此心不在内外中间。实无方所。第一不得作知解。情量若尽。心无方所。此道天真。本无名字。

　　僧问。妄能障自心。未审而今以何遣妄。　师云。起妄遣妄亦成妄。妄本无根。祇因分别而有。你但于凡圣两处情尽。自然无妄。不得有纤毫依执。　云。既无依执。当何相承。　师云。以心传心。　云。若心相传。云何言心亦无。　师云。不得一法。名为传心。若了此心。即是无心无法。　云。若无心无法。云何名传。　师云。汝闻道传心。将谓有可得耶。所以祖师云。认得心性时。可说不思议。了了无所得。得时不说知。此事若教汝会。何堪也。

　　问。和尚现今说法。何得言无僧亦无法。　师云。汝若见有法可说。即是以音声求我。若见有我。即是处所。法亦无法。法即是心。所以祖师云。付此心法时。法法何曾法。无法无本心。始解心心法。实无一法可得。名坐道场。道场者。祇是不起诸见。悟法本空。唤作空如来藏。本来无一物。何处有尘埃。若得此中意。逍遥何所论。

　　问。圣人无心即是佛。凡夫无心。莫沈空寂否。　师云。法无凡圣。亦无沉寂。法本不有。莫作无见。法本不无。莫作有见。有之与无。尽是情见。犹如幻翳。所以云。见闻如幻翳。知觉乃众生。祖师门中只论息机忘见。所以忘机则佛道隆。分别则魔军炽。

　　问。本既是佛。那得更有四生六道种种形貌不同。　师云。诸佛体圆。更无增减。流入六道。处处皆圆。万类之中。个个是佛。譬如一团水银分散诸处。颗颗皆圆。若不分时。祇是一块。此一即一切。一切即一。种种形貌。喻如屋舍。舍驴屋。入人屋。舍人身。至天身。乃至声闻．缘觉．菩萨．佛屋。皆是汝取舍处。所以有别。本源之性。何得有异。

　　长庆大安禅师

　　雪峰因入山采得一枝木。其形似蛇。于背上题曰。本自天然。不假雕琢。寄与师。师曰。本色住山人。且无刀斧痕。

　　清田和尚

　　师与瑫上座煎茶次。师敲绳床三下。瑫亦敲三下。师曰。老僧敲。有个善巧。上座敲。有何道理。　瑫曰。某甲敲。有个方便。和尚敲。作么生。师举起盏子。　瑫曰。善知识眼应须恁么。　茶罢。瑫却问。和尚适来举起盏子。意作么生。　师曰。不可更别有也。

　　大慈寰中禅师

　　杭州大慈山寰中禅师。蒲坂卢氏子。参百丈受心印。辞往南岳常乐寺。结茅山顶。一日。南泉至。问。如何是庵中主。　师曰。苍天。苍天。　南泉曰。苍天且置。如何是庵中主。　师曰。会即便会。莫忉忉。南泉拂袖而出。

　　僧辞。师问。甚么处去。　曰。江西去。　师曰。我劳汝一段事。得否。　曰。和尚有甚么事。　师曰。将取老僧去。得么。　曰。更有过于和尚者。亦不能将去。师便休。　僧后举似洞山。洞山曰。阇黎争合恁么道。　曰。和尚作么生。　洞山曰。得。

　　洞山又问其僧。大慈别有甚么言句。　曰。有时示众曰。说得一丈。不如行取一尺。说得一尺。不如行取一寸。　洞山曰。我不恁么道。　曰。和尚作么生。　洞山曰。说取行不得底。行取说不得底。

　　石霜性空禅师

　　僧问。如何是祖师西来意。　师云。如人在千尺井中。不假寸绳出得此人。即答汝西来意。　僧曰。近日湖南畅和尚出世。亦为人东语西话。　师唤沙弥。拽出这死尸着。　沙弥即仰山。山后问耽源。如何出得井中人。　源曰。咄。痴汉。谁在井中。　山复问沩山。沩召。慧寂。山应诺。　沩曰。出也。　仰山住后。常举前语谓众曰。我在耽源处得名。沩山处得地。

　　长沙景岑招贤禅师

　　上堂。我若一向举扬宗教。法堂前须草深一丈。事不获已。向汝诸人道。尽十方世界是沙门眼。尽十方世界是沙门全身。尽十方世界是自己光明。尽十方世界在自己光明里。尽十方世界无一人不是自己。我常向汝诸人道。三世诸佛．法界众生是摩诃般若光。光未发时。汝等诸人向甚么处委悉。光未发时。尚无佛无众生消息。何处得山河国土来。　时有僧问。如何是沙门眼。　师曰。长长出不得。又曰。成佛成祖出不得。六道轮回出不得。　僧曰。未审出个甚么不得。　师曰。昼见日。夜见星。　曰。学人不会。　师曰。妙高山色青又青。

　　师游山归。首座问。和尚甚处去来。　师曰。游山来。　座曰。到甚么处。　师曰。始从芳草去。又逐落花回。　座曰。大似春意。　师曰。也胜秋露滴芙蕖。

　　有秀才看千佛名经。问曰。百千诸佛但见其名。未审居何国土。还化物也无。　曰。黄鹤楼崔颢题后。秀才还曾题也未。　曰。未曾。　曰。得闲题取一篇好。

　　僧问。本来人还成佛也无。　师曰。汝见大唐天子还自种田割稻么。　曰。未审是何人成佛。　师曰。是汝成佛。僧无语。　师曰。会么。　曰。不会。　师曰。如人因地而倒。依地而起。地道甚么。

　　问。向上一路。请师道。　师曰。一口针。三尺线。　曰。如何领会。　师曰。益州布。扬州绢。

　　师示偈曰。百尺竿头不动人。虽然得入未为真。百尺竿头须进步。十方世界是全身。　僧便问。祇如百尺竿头如何进步。　师曰。朗州山。澧州水。　曰。不会。　师曰。四海五湖皇化里。

　　竺尚书问。蚯蚓斩为两段。两头俱动。未审佛性在阿那头。　师曰。莫妄想。　曰。争奈动何。　师曰。会即风火未散。书无对。　师唤尚书。书应诺。师曰。不是尚书本命。　曰。不可离却即今祗对。别有第二主人。　师曰。唤尚书作至尊。得么。　曰。恁么总不祗对时。莫是弟子主人否。　师曰。非但祗对与不祗对时。无始劫来是个生死根本。示偈曰。学道之人不识真。祇为从来认识神。无始劫来生死本。痴人唤作本来人。

　　僧问。如何转得山河国土归自己去。　师曰。如何转得自己成山河国土去。　曰。不会。　师曰。湖南城下好养民。米贱柴多足四邻。僧无语。　师示偈曰。谁问山河转。山河转向谁。圆通无两畔。法性本无归。

　　示众。若心是生。则梦幻空华亦应是生。若身是生。则山河大地．万象森罗亦应是生。

　　问。教中说幻意是有耶。　师曰。大德是何言欤。　曰。恁么则幻意是无耶。　师曰。大德是何言欤。　曰。恁么则幻意是不有不无耶。　师曰。大德是何言欤。　曰。如某三明尽不契于幻意。未审和尚如何明教中幻意。　师曰。大德信一切法不思议否。　曰。佛之诚言。那敢不信。　师曰。大德言信。二信之中是何信。　曰。如某所明。二信之中是名缘信。　师曰。依何教门得生缘信。　曰。华严云。菩萨摩诃萨以无障无碍智慧。信一切世间境界是如来境界。又华严云。诸佛世尊悉知世法及诸佛法性无差别。决定无二。又华严云。佛法世间法。若见其真实。一切无差别。　师曰。大德所举缘信教门。甚有来处。听老僧与大德明教中幻意。若人见幻本来真。是则名为见佛人。圆通法法无生灭。无灭无生是佛身。

　　华严座主问。虚空为是定有。为是定无。　师曰。言有亦得。言无亦得。虚空有时。但有假有。虚空无时。但无假无。　曰。如和尚所说。有何教文。　师曰。大德。岂不闻首楞严云。十方虚空生汝心内。犹如片云点太清里。岂不是虚空生时。但生假名。又云。汝等一人发真归元。十方虚空悉皆销殒。岂不是虚空灭时。但灭假名。老僧所以道。有是假有。无是假无。

　　问。如何是文殊。　师曰。墙壁瓦砾是。　曰。如何是观音。　师曰。音声语言是。　曰。如何是普贤。　师曰。众生心是。　曰。如何是佛。　师曰。众生色身是。　曰。河沙诸佛体皆同。何故有种种名字。　师曰。从眼根返源。名文殊。耳根返源。名观音。从心返源。名普贤。文殊是佛妙观察智。观音是佛无缘大慈。普贤是佛无为妙行。三圣是佛之妙用。佛是三圣之真体。用则有河沙假名。体则总名一薄伽梵。

　　皓月供奉问。天下善知识证三德涅槃也未。　师曰。大德问果上涅槃。因中涅槃。　曰。问果上涅槃。　师曰。天下善知识未证。　曰。为甚么未证。　师曰。功未齐于诸圣。　曰。功未齐于诸圣。何为善知识。　师曰。明见佛性。亦得名为善知识。　曰。未审功齐何道。名证大涅槃。　师示偈曰。摩诃般若照。解脱甚深法。法身寂灭体。三一理圆常。欲识功齐处。此名常寂光。　曰。果上三德涅槃已蒙开示。如何是因中涅槃。　师曰。大德是。

　　初。师久依南泉。有投机偈曰。今日还乡入大门。南泉亲道遍乾坤。法法分明皆祖父。回头惭愧好儿孙。　泉答曰。今日投机事莫论。南泉不道遍乾坤。还乡尽是儿孙事。祖父从来不出门。

　　鄂州茱萸和尚

　　上堂。擎起一橛竹曰。还有人虚空里钉得橛么。　时有灵虚上座出众曰。虚空是橛。师便打。　虚曰。莫错打。师便下座。

　　子湖岩利踪禅师

　　示众。诸法荡荡。何绊何拘。汝等于中自生难易。心源一统。绵亘十方。上上根人。自然明白。自古及今。未曾有一个凡夫圣人出现汝前。亦无有一善语恶语到汝分上。为甚么故。为善善无形。为恶恶无相。既已无我。把甚么为善恶。立那个是凡圣。汝信否。还保任否。有甚么回避处。恰似日中逃影相似。还逃得么。今之既尔。古之亦然。今古齐时。汝还讳得么。佛法玄妙。了得者自相䇿发。无为小缘。妨于大事。汝不见道。宁可终身立法。谁能一旦忘缘。仁者要得会禅么。各归衣钵下看。

　　僧问。如何是大圆镜。　师云。一切物着不得。　进云。为甚么一切物着不得。　师云。汝是一切物。还着得汝否。

　　师曰。仁者本自具足。本自周备。直教无纤尘法碍你眼光始得。若有微尘底不尽。不是一生半劫赚汝皮囊。汝性命根境法中造诸妖怪。山精鬼魅附汝行持。得少为足。鼓弄片皮。于佛法却为毒害。讥礼塔庙。毁彼持经。则成师子身中虫。自食师子身中肉。

　　师曰。仁者。岂不见目前太虚还有纤毫欠少处么。若也于中体得这个消息。不妨出得凡圣境界。了得世间出世间之智。一法既尔。万法亦然。仁者。还乐也无。

　　示众。天上人间。轮回六道。乃至蠢动含灵。未曾于此一分真如中有些子相违处。还信么。还领受得么。大凡行脚。也须具大信根作个丈夫始得。何处得与么难信。他古人只见道个即心是佛。即心是法。便承信去。随处茅茨石室。长养圣胎。只待道果成熟。汝今何不效他行取。仁者。可煞分明。并无参杂。治生产业与诸实相不相违背。

　　灵鹫闲禅师

　　明水和尚问。如何是顿获法身。　师曰。一透龙门云外望。莫作黄河点额鱼。

　　仰山问。寂寂无言。如何视听。　师曰。无缝塔前多雨水。

　　新罗大茅和尚

　　上堂。欲识诸佛师。向无明心内识取。欲识常住不凋性。向万物迁变处识取。

　　湖南祗林和尚

　　师每叱文殊．普贤皆为精魅。手持木剑。自谓降魔。才见僧来参。便曰。魔来也。魔来也。以剑乱挥。归方丈。如是十二年。后置剑无言。　僧问。十二年前为甚么降魔。　师曰。贼不打贫儿家。　曰。十二年后为甚么不降魔。　师曰。贼不打贫儿家。

　　道吾宗智禅师

　　师预药山法会。密契心印。一日。山问。子去何处来。　师曰。游山来。　山曰。不离此室。速道将来。　师曰。山上乌儿头似雪。涧底游鱼忙不彻。

　　师一日提笠出。云岩指笠曰。用这个作甚么。　师曰。有用处。　岩曰。忽遇黑风猛雨来时如何。　师曰。盖覆着。　岩曰。他还受盖覆么。　师曰。然虽如是。且无渗漏。

　　有施主施裈。药山提起示众曰。法身还具四大也无。有人道得。与他一腰裈。　师曰。性地非空。空非性地。此是地大。三大亦然。　药山曰。与汝一腰裈。

　　云岩昙晟禅师

　　师问僧。甚处来。　曰。添香来。　师曰。还见佛否。　曰。见。　师曰。甚么处见。　曰。下界见。　师曰。古佛。古佛。

　　道吾问。大悲千手眼。那个是正眼。　师曰。如人夜间背手摸枕子。　吾曰。我会也。　师曰。作么生会。　吾曰。遍身是手眼。　师曰。道也太煞道。祇道得八成。　吾曰。师兄作么生。　师曰。通身是手眼。

　　师扫地次。道吾曰。太区区生。　师曰。须知有不区区者。　吾曰。恁么则有第二月也。　师竖起扫帚曰。是第几月。吾便行。

　　院主游石室回。师问云。汝去入到石室里许。为祇恁么便回。院主无对。　洞山代曰。彼中已有人占了也。　师曰。汝更去作甚么。　洞山曰。不可人情断绝去也。

　　华亭船子德诚禅师

　　师至秀州华亭泛一小舟。随缘度日。以接四方往来之众。时人莫知其高蹈。因号船子和尚。一日。泊船岸边闲坐。有官人问。如何是和尚日用事。　师竖桡子曰。会么。　官人曰。不会。　师曰。棹拨清波。金鳞罕遇。　后夹山散众。束装直造华亭。师才见。便问。大德住甚么寺。　山曰。寺即不住。住即不似。　师曰。不似。似个甚么。　山曰。不是目前法。　师曰。甚处学得来。　山曰。非耳目之所到。　师曰。一句合头语。万劫系驴橛。师又问。垂丝千尺。意在深潭。离钩三寸。子何不道。　山拟开口。被师一桡打落水中。山才上船。师又曰。道。道。　山拟开口。师又打。山豁然大悟。乃点头三下。师曰。竿头丝线从君弄。不犯清波意自殊。　山遂问。抛纶掷钓。师意如何。　师曰。丝悬绿水。浮定有无之意。　山曰。语带玄而无路。舌头谈而不谈。　师曰。钓尽江波。金鳞始遇。山乃掩耳。　师曰。如是。如是。遂嘱曰。汝向去直须藏身处没踪迹。没踪迹处莫藏身。吾三十年在药山。祇明斯事。汝今已得。他后莫住城隍聚落。但向深山里钁头边。觅取一个半个接续。无令断绝。　山乃辞行。频频回顾。师遂唤。阇黎。山乃回首。　师竖起桡子曰。汝将谓别有。乃覆船入水而逝。

　　澧州高沙弥

　　师住庵后。一日。归省药山。值雨。山曰。你来也。　师答曰。是。　山曰。可煞湿。　师曰。不打这个鼓笛。　云岩曰。皮也无。打甚么鼓。　道吾曰。鼓也无。打甚么皮。　山曰。今日大好一场曲调。

　　药山问曰。汝从看经得。请益得。　师曰。不从看经得。亦不从请益得。　山曰。大有人不看经．不请益。为甚么不得。　师曰。不道他不得。祇是不肯承当。

　　山斋时自打鼓。师捧钵作舞入堂。山便掷下鼓槌曰。是第几和。　师曰。是第二和。　山曰。如何是第一和。师就桶舀一杓饭便出。

　　仙天禅师

　　洛瓶和尚参。师问。甚处来。　洛瓶曰。南溪。　师曰。还将南溪消息来么。　曰。消即消已。息即未息。　师曰。最苦是未息。　洛瓶曰。且道未息个甚么。　师曰。一回见面。千载忘名。洛瓶拂袖便出。　师曰。弄死蛇手有甚么限。

　　三平义忠禅师

　　师初参石巩。巩常张弓架箭接机。师诣法席。巩曰。看箭。　师乃拨开胸曰。此是杀人箭。活人箭又作么生。巩弹弓弦三下。师乃礼拜。　巩曰。三十年张弓架箭。祇射得半个圣人。遂拗折弓箭。　后参大颠。举前话。颠曰。既是活人箭。为甚么向弓弦上辨。师无对。　颠曰。三十年后要人举此话也难得。　师问大颠。不用指东划西。便请直指。　颠曰。幽州江口石人蹲。　师曰。犹是指东划西。　颠曰。若是凤凰儿。不向那边讨。师作礼。　颠曰。若不得后句。前话也难圆。

　　师有偈曰。即此见闻非见闻。无余声色可呈君。个中若了全无事。体用何妨分不分。

　　睦州道明尊宿

　　师一日晚参。谓众曰。汝等诸人还得个入头处也未。若未得个入头处。须觅个入头处。若得个入头处。已后不得孤负老僧。　时有僧出礼拜曰。某甲终不敢孤负和尚。　师曰。早是孤负我了也。

　　紫衣大德到。礼拜。师问曰。所习何业。　曰。惟识。　师曰。作么生说。　曰。三界惟心。万法惟识。　师指门扇曰。这个是甚么。　曰。是色法。　师曰。帘前赐紫。对御谈经。何得不持五戒。德无对。

　　僧问。如何是触途无滞底句。　师曰。我不恁么道。　曰。师作么生道。　师曰。箭过西天十万里。却向大唐国里等候。

　　秀才访师。称会二十四家书。师以拄杖空中点一点。曰。会么。秀才罔措。　师曰。又道会二十四家书。永字八法也不识。

　　新到参。方礼拜。师叱曰。阇黎因何偷常住果子吃。　曰。学人才到。和尚为甚么道偷果子。　师曰。赃物现在。

　　师问讲金刚经僧。荷担如来即不问你。寺门前金刚为甚么入你鼻孔里。　僧云。和尚甚么说话。　师云。你讲得梦里。

　　问僧。甚么处来。　云。灵山来。　师曰。近日打杀一门僧。是否。僧无语。　师云。这个虾蟆。

　　僧问。寺门前金刚。拓即乾坤大地。不拓即丝发不逢时如何。　师曰。吽。吽。我不曾见此。

　　问。教意祖意。是同是别。　师曰。青山自青山。白云自白云。　曰。如何是青山。　师曰。还我一滴雨来。　曰。道不得。请师道。　师曰。法华锋前阵。涅槃句后收。

　　问。如何是展演之言。　师曰。量才补职。　曰。如何是不展演之言。　师曰。伏惟尚飨。

　　问。以一重去一重即不问。不以一重去一重时如何。　师曰。昨朝栽茄子。今日种冬瓜。

　　问。一气还转得一大藏教也无。　师曰。有甚么饆饠䭔子。快下将来。

　　问僧。甚处来。　僧云。那边劄。　师曰。老僧屈。　僧云。和尚即得。　师曰。担枷过状。擗脊便打。

　　问僧。几人新到。　云。五人。　师云。瓦解冰消。　僧云。和尚未曾有问。　师云。贼把赃为验。

　　乌石灵观禅师

　　师问西院。此一片地。堪着甚么物。　西院曰。好着个无相佛。　师曰。好片地被兄放不净污了也。

　　刬草次。问僧。汝何处去。　曰。西院礼拜安和尚去。　时竹上有一青蛇。师指蛇曰。欲识西院老野狐精。祇这便是。

　　大随法真禅师

　　僧问。路逢古佛时如何。　师曰。你忽逢驴驼象马。唤作甚么。

　　僧问。劫火洞然。大千俱坏。未审这个坏不坏。　师曰。坏。　曰。恁么则随他去也。　师曰。随他去。僧不肯。　后到投子举前话。子遂装香遥礼曰。西川古佛出世。谓其僧曰。汝速回去忏悔。

　　问僧。甚处去。　曰。西山住庵去。　师曰。我向东山头唤汝。汝便来得么。　曰。不然。　师曰。汝住庵未得。

　　福州寿山师解禅师

　　闽帅问。寿山年多少。　师曰。与虚空齐年。　曰。虚空年多少。　师曰。与寿山齐年。

　　新兴严阳尊者

　　僧问。如何是佛。　师曰。土块。　曰。如何是法。　师曰。地动也。　曰。如何是僧。　师曰。吃粥吃饭。　问。如何是新兴水。　师曰。面前江里。

　　婺州木陈从朗禅师

　　因金刚到。僧问。既是金刚不坏身。为甚么却倒地。　师敲禅床曰。行．住．坐．卧。

　　日容远和尚

　　因豁上座参。师拊掌三下。曰。猛虎当轩。谁是敌者。　豁曰。俊鹞冲天。阿谁捉得。　师曰。彼此难当。

　　关南道吾和尚

　　师问灌溪。作么生。　灌溪曰。无位。　师曰。莫同虚空么。　灌溪曰。这屠儿。　师曰。有生可杀即不倦。

　　临济义玄禅师

　　师锄地次。见黄檗来。拄钁而立。檗曰。这汉困那。　师曰。钁也未举。困个甚么。檗便打。师接住棒。一送送倒。　檗呼维那。扶起我来。　维那扶起。曰。和尚争容得这风颠汉无礼。檗才起。便打维那。　师钁地曰。诸方火葬。我这里活埋。

　　师栽松次。檗曰。深山里栽许多松作甚么。　师曰。一与山门作境致。二与后人作标榜。道了。将钁头𡎺地三下。　檗曰。虽然如是。子已吃吾三十棒了也。师又𡎺地三下。嘘一嘘。　檗曰。吾宗到汝。大兴于世。

　　师到翠峰。峰问。甚处来。　师曰。黄檗来。　峰云。黄檗有何言句指示于人。　师云。黄檗无言句。　峰云。为甚么无。　师云。设有。亦无举处。　峰云。但举看。　师云。一箭过西天。

　　师小参曰。有时夺人不夺境。有时夺境不夺人。有时人境两俱夺。有时人境俱不夺。　克符问。如何是夺人不夺境。　师曰。煦日发生铺地锦。婴儿垂发白如丝。　符曰。如何是夺境不夺人。　师曰。王令已行天下遍。将军塞外绝烟尘。　符曰。如何是人境俱夺。　师曰。并汾绝信。独处一方。　符曰。如何是人境俱不夺。　师曰。王登宝殿。野老讴歌。

　　有僧问。如何是真佛．真法．真道。乞师开示。　师曰。佛者。心清净是。法者。心光明是。道者。处处无碍净光是。三即一。皆是空名而无实有。如真正作道人。念念心不间断。自达摩大师从西土来。祇是觅个不受人惑底人。后遇二祖。一言便了。始知从前虚用工夫。大凡演唱宗乘。一句中须具三玄门。一玄门须具三要。有权有实。有照有用。汝等诸人作么生会。

　　师应机多用喝。会下参徒亦学师喝。师曰。汝等总学我喝。我今问汝。有一人从东堂出。一人从西堂出。两人齐喝一声。这里分得宾主么。汝且作么生分。若分不得。已后不得学老僧喝。

　　师云。山僧无一法与人。祇是治病解缚。你取山僧口里语。不如休歇无事去。

　　师曰。你但一切入凡入细。入染入净。入诸佛国土。入弥勒楼阁。入毗卢遮那世界。处处皆现国土成住坏空。佛出于世。转大法轮。入无余涅槃。不见有去来相貌。求其生死了不可得。便入无生法界。处处游履国土。入华藏世界。尽见诸法全真。皆是实相。

　　师曰。你一念心爱。被水溺。你一念心瞋。被火烧。你一念心疑。被地碍。你一念心喜。被风飘。若能如是辨得。不被境转。处处用境。东涌西没。南涌北没。中涌边没。边涌中没。履水如地。履地如水。缘何如此。为达四大如梦如幻故。道流。你只今听法者。不是你四大。能用你四大。若如是见得。便乃去住自由。约山僧见处。没嫌底法。你若憎凡爱圣。被圣凡境缚。有一般学人向五台山求文殊现。早错了也。五台山无文殊。你欲识文殊么。只你目前用处。始终不异。处处不碍。此个是活文殊。你一念心无差别光。处处总是普贤。你一念心能自在。随处解脱。此是观音三昧法。互为主伴。显即一时显。隐即一时隐。一即三。三即一。如是解得。方始好看教。

　　夹山善会禅师

　　师初在沩山作典座。沩问。今日吃甚菜。　师曰。二年同一春。　沩曰。好好修事着。　师曰。龙宿凤巢。

　　僧问。从上立祖意教意。和尚为甚么却言无。　师曰。三年不吃饭。目前无饥人。　曰。既是无饥人。某甲为甚么不悟。　师曰。祇为悟。迷却阇黎。复示偈曰。明明无悟法。悟法却迷人。长舒两脚睡。无伪亦无真。

　　问。古人布发掩泥。当为何事。　师曰。九乌射尽。一翳犹存。一箭堕地。天下黯黑。

　　僧问。如何是夹山境。　师曰。猿抱子归青嶂里。鸟衔花落碧岩前。

　　上堂。金乌玉兔。交互争辉。坐却日头。天下黑暗。上唇与下唇。从来不相识。明明向君道。莫令眼顾着。何也。日月未足为明。天地未足为大。空中不运斤。巧匠不遗踪。见性不留佛。悟道不存师。寻常老僧道。目睹瞿昙犹如黄叶。一大藏教是老僧坐具。祖师玄旨是破草鞋。宁可赤脚不着最好。

　　上堂。不知天晓。悟不由师。龙门跃鳞。不堕渔人之手。但意不寄私缘。舌不亲玄旨。正好知音。此名俱生话。若向玄旨疑去。赚杀阇黎。困鱼止泺。钝鸟栖芦。云水非阇黎。阇黎非云水。老僧于云水而得自在。阇黎又作么生。

　　上堂。明不越户。穴不栖巢。目不顾他位里。脚不踏他位里。六户不掩。四衢无踪。学不亭午。意不立玄。千劫眼。不借舌头底。万劫舌头。不顾眼中明。峻机不假锋铓事。到这里。有甚么事。阇黎。竿头丝线从君弄。不犯清波意自殊。

　　上堂。有祖以来。时人错会。相承至今。以佛祖言句为人师范。若或如此。却成狂人．无智人去。他祇指示汝。无法本是道。道无一法。无佛可成。无道可得。无法可取。无法可舍。所以老僧道。目前无法。意在目前。他不是目前法。若向佛祖边学。此人未具眼在。何故。皆属所依。不得自在。本祇为生死茫茫。识性无自由分。千里万里求善知识。须具正眼。求脱虚谬之见。定取目前生死。为复实有。为复实无。若有人定得。许汝出头。上根之人。言下明道。中下根器。波波浪走。何不向生死中定当取。何处便疑佛疑祖替汝生死。有智人笑汝。汝若不会。更听一颂。劳持生死法。惟向佛边求。目前迷正理。拨火觅浮沤。

　　投子大同禅师

　　一日。赵州和尚至桐城县。师亦出山。途中相遇。乃逆而问曰。莫是投子山主么。　师曰。茶盐钱布施我。　州先归庵中坐。师后𢹂一瓶油归。州曰。久向投子。及乎到来。祇见个卖油翁。　师曰。汝祇识卖油翁。且不识投子。　州曰。如何是投子。　师提起油瓶曰。油。油。　茶次。师自过胡饼与州。州不管。师令侍者过胡饼。州礼侍者三拜。　州问。大死底人却活时如何。　师曰。不许夜行。投明须到。　州曰。我早候白。伊更候黑。

　　雪峰到。师指庵前一片石谓雪峰曰。三世诸佛总在里许。　峰曰。须知有不在里许者。　师曰。不快漆桶。　师与雪峰游龙眠。有两路。峰问。那个是龙眠路。师以杖指之。　峰曰。东去。西去。　师曰。不快漆桶。　问。一槌便就时如何。　师曰。不是性燥汉。　曰。不假一槌时如何。　师曰。不快漆桶。　峰问。此间还有人参也无。师将钁头抛向峰面前。　峰曰。恁么则当处掘去也。　师曰。不快漆桶。　峰辞。师送出门。召曰。道者。峰回首应诺。　师曰。涂中善为。

　　僧问赵州。初生孩子还具六识也无。　州云。急水上打毬子。　后。僧问师。急水上打毬子。意旨如何。　师曰。念念不停留。

　　师因僧问。如何是十身调御。师下禅床立。　又问。凡圣相去多少。师亦下禅床立。

　　问。一等是水。为甚么海咸河淡。　师曰。天上星。地下木。

　　师在京赴一檀越斋。檀越将一盘草来。师拳两手安头上。檀越便将斋来。后有僧问。和尚在京投斋。意旨如何。　师曰。观世音菩萨。

　　问。和尚自住此山。有何境界。　师曰。丫脚女子白头丝。

　　问。一念不生时如何。　师曰。堪作甚么。僧无语。　师又曰。透出龙门云雨合。山川大地入无踪。

　　清平安乐遵令禅师

　　初参翠微。便问。如何是西来的的意。　翠微曰。待无人即向汝说。　师良久曰。无人也。请和尚说。　翠微下禅床。引师入竹园。师又曰。无人也。请和尚说。　翠微指竹曰。这竿得恁么长。那竿得恁么短。师领谢。

　　僧问。如何是大乘。　师曰。井索。　曰。如何是小乘。　师曰。钱贯。　曰。如何是有漏。　师曰。笊篱。　曰。如何是无漏。　师曰。木杓。

　　问。如何是清平家风。　师曰。一斗面作三个蒸饼。
卍新纂续藏经第 68 册 No. 1319 御选语录


　　御选历代禅师语录前集下

　　洞山良价悟本禅师

　　师参沩山。问曰。顷闻南阳忠国师有无情说法话。某甲未究其微。　沩曰。我这里亦有。祇是罕遇其人。　师曰。某甲未明。乞师指示。　沩竖起拂子曰。会么。　师曰。不会。请和尚说。　沩曰。父母所生口。终不为子说。此去澧陵攸县有云岩道人。若能拨草瞻风。必为子之所重。　师遂辞沩山。径造云岩。便问。无情说法。甚么人得闻。　岩曰。无情得闻。　师曰。和尚闻否。　岩曰。我若闻。汝即不闻吾说法也。　师曰。某甲为甚么不闻。　岩竖起拂子曰。还闻么。　师曰。不闻。　岩曰。我说法汝尚不闻。岂况无情说法乎。　师曰。无情说法。该何典教。　岩曰。岂不见弥陀经云。水鸟树林悉皆念佛念法。　师于此有省。乃述偈曰。也大奇。也大奇。无情说法不思议。若将耳听终难会。眼处闻声方得知。　岩曰。价阇黎。承当个事。大须审细。　师犹涉疑。后因过水睹影。大悟前旨。有偈曰。切忌从他觅。迢迢与我疏。我今独自往。处处得逢渠。渠今正是我。我今不是渠。应须恁么会。方得契如如。

　　师作五位君臣颂曰。正中偏。三更初夜月明前。莫怪相逢不相识。隐隐犹怀旧日嫌。偏中正。失晓老婆逢古镜。分明觌面别无真。休更迷头犹认影。正中来。无中有路隔尘埃。但能不触当今讳。也胜前朝断舌才。兼中至。两刃交锋不须避。好手犹如火里莲。宛然自有冲天志。兼中到。不落有无谁敢和。人人尽欲出常流。折合还归炭里坐。

　　问。欲见和尚本来师。如何得见。　师曰。年牙相似。即无阻矣。　僧拟进语。师曰。不蹑前踪。别请一问。僧无对。

　　问。蛇吞虾蟆。救则是。不救则是。　师曰。救则双目不睹。不救则形影不彰。

　　僧问。师寻常教学人行鸟道。未审如何是鸟道。　师曰。不逢一人。　曰。如何行。　师曰。直须足下无私去。　曰。祇如行鸟道。莫便是本来面目否。　师曰。阇黎因甚颠倒。　曰。甚么处是学人颠倒。　师曰。若不颠倒。因甚么却认奴作郎。　曰。如何是本来面目。　师曰。不行鸟道。

　　师曰。今时人学道。祇认得驴前马后底将为自己。佛法平沈。此之是也。宾中主尚未分。如何辨得主中主。　僧问。如何是主中主。　师曰。阇黎自道取。　曰。某甲道得。即是宾中主。如何是主中主。　师曰。恁么道即易。相续也大难。遂示颂曰。嗟见今时学道流。千千万万认门头。恰似入京朝圣主。祇到潼关即便休。

　　僧问。甚处来。　曰。游山来。　师曰。还到顶么。　曰。到。　师曰。顶上有人么。　曰。无人。　师曰。恁么则不到顶也。　曰。若不到顶。争知无人。　师曰。何不且住。　曰。某甲不辞住。西天有人不肯。　师曰。我从来疑着这汉。

　　僧问。如何是青山白云父。　师曰。不森森者是。　曰。如何是白云青山儿。　师曰。不辨东西者是。　曰。如何是白云终日倚。　师曰。去离不得。　曰。如何是青山总不知。　师曰。不顾视者是。

　　师与云居过水。师问。水深多少。　居曰。不湿。　师曰。粗人。　居却问。水深多少。　师曰。不干。

　　师因曹山辞。遂嘱曰。吾在云岩先师处亲印宝镜三昧。事穷的要。今付于汝。词曰。　如是之法。佛祖密付。汝今得之。宜善保护。银碗盛雪。明月藏鹭。类之弗齐。混则知处。意不在言。来机亦赴。动成窠臼。差落顾伫。背触俱非。如大火聚。但形文彩。即属染污。夜半正明。天晓不露。为物作则。用㧞诸苦。虽非有为。不是无语。如临宝镜。形影相睹。汝不是渠。渠正是汝。如世婴儿。五相完具。不去不来。不起不住。婆婆和和。有句无句。终不得物。语未正故。重离六爻。偏正回互。叠而为三。变尽成五。如荎草味。如金刚杵。正中妙挟。敲唱双举。通宗通涂。挟带挟路。错然则吉。不可犯忤。天真而妙。不属迷悟。因缘时节。寂然昭著。细入无间。大绝方所。毫忽之差。不应律吕。外寂中摇。系驹伏鼠。先圣悲之。为法檀度。要合古辙。请观前古。佛道垂成。十劫观树。如虎之缺。如马之馵。以有下劣。宝几珍御。以有惊异。狸奴白牯。木人方歌。石女起舞。非情识到。宁容思虑。臣奉于君。子顺于父。不顺非孝。不奉非辅。潜行密用。如愚若鲁。但能相续。名主中主。

　　师又曰。末法时代。人多干慧。若要辨验真伪。有三种渗漏。一曰见渗漏。机不离位。堕在毒海。二曰情渗漏。滞在向背。见处偏枯。三曰语渗漏。究妙失宗。机昧终始。浊智流转于此三种。子宜知之。

　　偈曰。道无心合人。人无心合道。欲识个中意。一老一不老。

　　仰山南塔光涌禅师

　　师依仰山剃度。北游谒临济。复归侍山。山曰。汝来作甚么。　师曰。礼觐和尚。　山曰。还见和尚么。　师曰。见。　山曰。和尚何似驴。　师曰。某甲见和尚亦不似佛。　山曰。若不似佛。似个甚么。　师曰。若有所似。与驴何别。　山大惊曰。凡圣两忘。情尽体露。吾以此验人二十年。无决了者。子保任之。　山每指谓人曰。此子肉身佛也。

　　福州双峰古禅师

　　师因辞石霜。石霜将拂子送出门首。召曰。古侍者。师回首。　石霜曰。拟着即差。是着即乖。不拟不是。亦莫作个会。苟非知有。莫能知之。好去。好去。师应喏喏。　后僧问。和尚当时辞石霜。石霜恁么道。意作么生。　师曰。祇教我不着是非。

　　三圣院慧然禅师

　　上堂。我逢人即出。出则不为人。便下座。

　　僧问。如何是祖师西来意。　师曰。臭肉来蝇。

　　灌溪志闲禅师

　　师住末山后。上堂曰。我在临济爷爷处得半杓。末山娘娘处得半杓。共成一杓吃了。直至如今饱不饥。

　　僧问。久向灌溪。到来祇见沤麻池。　师曰。汝祇见沤麻池。且不见灌溪。　曰。如何是灌溪。　师曰。劈箭急。

　　九峰道虔禅师

　　僧问。无间中人行甚么行。　师曰。畜生行。　曰。畜生复行甚么行。　师曰。无间行。　曰。此犹是长生路上人。　师曰。汝须知有不共命者。　曰。不共甚么命。　师曰。长生气不常。　师乃曰。诸兄弟还识得命么。欲知命。流泉是命。湛寂是身。千波竞涌是文殊境界。一亘晴空是普贤床榻。其次。借一句子是指月话月。且如诸方先德未建许多名目指陈已前。诸兄弟约甚么体格商量。到这里。不假三寸。试话会看。不假耳。试辨听看。不假眼。试辨白看。所以道。声前抛不出。句后不藏形。尽乾坤大地都来是汝当人个体。向甚么处安眼耳鼻舌。莫但向意根下图度作解。尽未来际亦未有休歇分。所以洞山道。拟将心意学玄宗。大似西行却向东。珍重。

　　台州涌泉景欣禅师

　　上堂。我四十九年在这里。尚自有时走作。汝等诸人莫开大口。见解人多。行解人。万中无一个。见解言语总要知通。若识不尽。敢道轮回去在。为何如此。盖为识漏未尽。汝但尽却今时。始得成立。亦唤作立中功。转功就他去。亦唤作就中功。亲他去。我所以道。亲人不得度。渠不度亲人。恁么譬喻。尚不会荐取。浑囵底但管取性。乱动舌头。不见洞山道。相续也大难。

　　洛浦元安禅师

　　师到夹山。不礼拜。乃当面叉手而立。山曰。鸡栖凤巢。非其同类。出去。　师曰。自远趋风。请师一接。　山曰。目前无阇黎。此间无老僧。师便喝。　山曰。住。住。且莫草草匆匆。云月是同。溪山各异。截断天下人舌头即不无阇黎。争教无舌人解语。师伫思。山便打。因兹服膺。

　　一日。问山。佛魔不到处。如何体会。　山曰。烛明千里像。闇室老僧迷。　又问。朝阳已升。夜月不现时如何。　山曰。龙衔海珠。游鱼不顾。师于言下大悟。　山将示灭。垂语曰。石头一枝。看看即灭矣。　师曰。不然。　山曰。何也。　师曰。他家自有青山在。　山曰。苟如是。即吾宗不坠矣。

　　上堂。师云。末后一句。始到牢关。锁断要津。不通凡圣。寻常向诸人道。任从天下乐欣欣。我独不肯。欲知上流之士。不将佛祖言教贴在额头上。如龟负图。自取丧身之兆。凤萦金网。趋霄汉以何期。直须旨外明宗。莫向言中取则。是以石人机似汝。也解唱巴歌。汝若似石人。雪曲也应和。指南一路。智者知疏。

　　问僧。近离甚处。　曰。荆南。　师曰。有一人与么去。还逢么。　曰。不逢。　师曰。为甚不逢。　曰。若逢。即头粉碎。　师曰。阇黎三寸甚密。　云门于江西见其僧。乃问。还有此语否。　曰。是。　门曰。洛浦倒退三千里。

　　岩头全豁禅师

　　示众。但明取纲宗。本无实法。不见道。无实无虚。若向事上觑即疾。若向意根下寻。卒摸索不着。又曰。此是向上人活计。只露目前些子。如同电拂。如击石火。截断两头。灵然自在。若道向上有法有事。真碗鸣声。涂糊汝。系罩汝。古人唤作系驴橛。若将实法与人。土亦消不得。

　　示众云。夫大统纲宗中事。须识句。若不识句。难作个话会。甚么是句。百不思时唤作正句。亦云居顶。亦云得住。亦云历历。亦云惺惺。亦云的的。亦云佛未生时。亦云得地。亦云与么时。将与么时。等破一切是非。才与么。便不与么。便转辘辘地。　不见古人道。沉昏不好。须转得始得。触着便转。是句亦刬。非句亦刬。自然转辘辘。自然目前露裸裸地。饱齁齁地。不解却。不解咬。瞥起微情。早落地上。若也未得。与么荡荡地。唤作依句修行。有则便须等破。与么时。一物不存。信知从来学得一切言句。隘在胸中。有甚么用处。不见道。辟观辟句。外不放入。内不放出。截断两头。自然光烯烯地。不与一物作对。便是无诤三昧。　兄弟。若欲得易会。但向根本明取。不见道。无依无欲。便是能仁。古人道。置毒药安乳中。乃至醍醐。亦能杀人。这个不是汝习学得底。这个不是汝去住底。不是汝色里底。莫错认门头户口。赚汝腊月三十日。赤哄哄地无益。信知古风大好。不见道。有即是无。无即是有。与么送出来时。便知深浅。这个是古格。于中有一般汉。信彩吐出来。有甚么碑记。但知唤作禅道。但知唤作一句子。软嫩嫩地。真是无孔铁椎。聚得一万个。有甚么用处。若是有筋骨底。不用多。诸处行脚。也须带眼始得。莫被人谩。不见道。依法生解。犹落魔界。　夫唱教。须一一从自己胸襟中吐得出来。与人为榜样。今时还有与么汉么。莫终日哄哄地。亦无了期。欲得易会。但知于声色前。不被万境惑乱。自然露裸裸地。自然无事。送向声色中。荡荡地。恰似一团火焰相似。触着便烧。更有甚么事。不见道。非是尘不侵。自是我无心。时热。珍重。

　　雪峰义存禅师

　　僧问西山和尚。如何是祖师西来意。山举拂子示之。其僧不肯。　后参师。师问。甚处来。　云。浙中来。　师曰。今夏在甚处。　曰。苏州西山。　师曰。和尚安否。　曰。来时万福。　师曰。何不在彼从容。　曰。佛法不明。　师曰。有甚么事。　僧举前话。师曰。汝作么生不肯他。　曰。是境。　师曰。汝见苏州人家男女否。　曰。见。　师曰。汝见路上林木否。　曰。见。　师曰。凡睹人家男女．大地林沼总是境。汝肯他否。　曰。肯。　师曰。祇如拈拂子。汝作么生不肯。　僧乃礼拜曰。学人取次发言。乞和尚慈悲。　师曰。尽乾坤是个眼。汝向甚么处蹲坐。僧无对。

　　三圣问。透网金鳞以何为食。　师曰。待汝出网来。向汝道。　圣曰。一千五百人善知识。话头也不识。　师曰。老僧住持事繁。

　　师问僧。甚处来。　曰。沩山来。　师曰。沩山有何言句。　曰。某甲曾问。如何是祖师西来意。沩山据座。　师曰。汝肯他否。　曰。某甲不肯他。　师曰。沩山古佛。汝可速去忏悔。

　　问僧。甚么处去。　曰。识得即知去处。　师曰。你是了事人。乱走作么。　曰。和尚莫涂污人好。　师曰。我即不涂污你。古人吹布毛作么生。与我说来看。　曰。残羹馊饭已有人吃了。师休去。

　　玄沙问师曰。某甲如今大用去。和尚作么生。师将三个木毬一时抛出。沙作斫牌势。　师曰。你亲在灵山。方得如此。　沙曰。也是自家事。

　　普请次。路逢一猕猴。师曰。人人有一面古镜。这个猕猴亦有一面古镜。　三圣曰。旷劫无名。何以彰为古镜。　师曰。瑕生也。　圣曰。这老汉着甚么死急。话头也不识。　师曰。老僧住持事繁。

　　问。古涧寒泉时如何。　师曰。瞪目不见底。　曰。饮者如何。　师曰。不从口入。　僧举似赵州。州曰。不从口入。不可从鼻孔里入。　僧却问。古涧寒泉时如何。　州曰。苦。　曰。饮者如何。　州曰。死。　师闻得。乃曰。赵州古佛。遥望作礼。自此不答话。

　　师一日在僧堂内烧火。闭却前后门。乃叫曰。救火。救火。玄沙将一片柴从窗棂中抛入。师便开门。

　　上堂。南山有一条鳖鼻蛇。汝等诸人切须好看。　长庆出曰。今日堂中大有人丧身失命。云门以拄杖撺向师前。作怕势。　有僧举似玄沙。沙曰。须是棱兄始得。虽然如是。我即不然。　曰。和尚作么生。　沙曰。用南山作么。

　　闽王问曰。拟欲盖一所佛殿去时如何。　师曰。大王何不盖取一所空王殿。　曰。请师样子。师展两手。

　　上堂。尽大地撮来如粟米粒大。抛向面前。漆桶不会。打鼓普请看。

　　上堂。此事如一片田地相似。一任诸人耕种。无有不承此恩力者。　玄沙曰。且作么生是这田地。　师曰。看。　玄沙曰。是即是。某甲不与么。　师曰。你作么生。　玄沙曰。祇是人人底。

　　上堂。举拂子曰。这个为中下。　僧问。上上人来如何。师举拂子。　僧曰。这个为中下。师便打。

　　上堂。诸上座。望州亭与汝相见了也。乌石岭与汝相见了也。僧堂前与汝相见了也。

　　曹山本寂禅师

　　僧问。沙门岂不是具大慈悲底人。　师曰。是。　曰。若遇六贼来时却如何。　师曰。亦须具大慈悲。　曰。如何具大慈悲。　师曰。一剑挥尽。　曰。尽后如何。　师曰。始得和同。

　　问。眉与目还相识也无。　师曰。不相识。　曰。为甚么不相识。　师曰。为同在一处。　曰。恁么则不分去也。　师曰。眉且不是目。　曰。如何是目。　师曰。端的去。　曰。如何是眉。　师曰。曹山却疑。　曰。和尚为甚么却疑。　师曰。若不疑。即端的去也。

　　云门问。如何是沙门行。　师曰。吃常住苗稼者是。　曰。便恁么去时如何。　师曰。你还畜得么。　曰。畜得。　师曰。你作么生畜。　曰。着衣吃饭有甚么难。　师曰。何不道披毛戴角。门礼拜。

　　师问德上座。菩萨在定。闻香象渡河。出甚么经。　曰。出涅槃经。　师曰。定前闻。定后闻。　曰。和尚流也。　师曰。道也太煞道。祇道得一半。　曰。和尚如何。　师曰。滩下接取。

　　师问僧。作甚么。　曰。扫地。　师曰。佛前扫。佛后扫。　曰。前后一时扫。　师曰。与曹山过靸鞋来。

　　僧问。亲何道伴。即得常闻于未闻。　师曰。同共一被盖。　曰。此犹是得闻。如何是常闻于未闻。　师曰。不同于木石。　曰。何者在先。何者在后。　师曰。不见道。常闻于未闻。

　　僧问。一牛饮水。五马不嘶时如何。　师曰。曹山解忌口。

　　纸衣道者来参。师问。莫是纸衣道者否。　者曰。不敢。　师曰。如何是纸衣下事。　者曰。一裘才挂体。万法悉皆如。　师曰。如何是纸衣下用。者近前应诺。便立脱。　师曰。汝祇解与么去。何不解恁么来。　者忽开眼。问曰。一灵真性。不假胞胎时如何。　师曰。未是妙。　者曰。如何是妙。　师曰。不借借。者珍重便化。　师示颂曰。觉性圆明无相身。莫将知见妄疏亲。念异便于玄体昧。心差不与道为邻。情分万法沈前境。识鉴多端丧本真。如是句中全晓会。了然无事昔时人。

　　师问强上座曰。佛真法身。犹若虚空。应物现形。如水中月。作么生说个应底道理。　曰。如驴觑井。　师曰。道则太煞道。祇道得八成。　曰。和尚又如何。　师曰。如井觑驴。

　　师读杜顺．傅大士所作法身偈。曰。我意不欲与么道。门弟子请别作之。既作偈。又注释之。其词曰。渠本不是我(非我)。我本不是渠(非渠)。渠无我即死(仰汝取活)。我无渠即余(不别有)。渠如我是佛(要且不是佛)。我如渠即驴(二俱不立)。不食空王俸(若遇御饭。直须吐却)。何假雁传书(不通信)。我说横身唱(为信唱)。君看背上毛(不与你相似)。乍如谣白雪(将谓是白雪)。犹恐是巴歌(传此句无注)。

　　云居道膺禅师

　　师造洞山。山问。甚处来。　师曰。翠微来。　山曰。翠微有何言句示徒。　师曰。翠微供养罗汉。某甲问。供养罗汉。罗汉还来否。微曰。你每日噇个甚么。　山曰。实有此语否。　师曰。有。　山曰。不虚参见作家来。　山问。汝名甚么。　师曰。道膺。　山曰。向上更道。　师曰。向上即不名道膺。　山曰。与老僧祗对道吾底语一般。深然之。　一日。山问师。甚处去来。　师曰。蹋山来。　山曰。那个山堪住。　师曰。那个山不堪住。　山曰。恁么则国内总被阇黎占却。　师曰。不然。　山曰。恁么则子得个入路。　师曰。无路。　山曰。若无路。争得与老僧相见。　师曰。若有路。即与和尚隔山去也。　山曰。此子已后千人万人把不住去在。

　　僧问。山河大地从何而有。　师曰。从妄想有。　曰。与某甲想出一铤金。得么。师便休去。僧不肯。

　　示众曰。佛法有什么多事。行得即是。但知心是佛。莫愁佛不解语。欲得如是事。还须如是人。自古先德。醇素任真。元来无巧。设有人问。如何是道。或时答。㼾砖木头作么皆重。元来他根本脚下实有力。即是不思议人。握土成金。若无如是事。饶汝说得簇花簇锦相似。尽说了合煞头。人总不信受。元来自家脚下虚无力。僧家发言吐气须有来由。莫当等闲。一言参差。即千里万里。若是知有底人。自解护惜。终不取次。十度发言。九度休去。为什么如此。常恐无利益。欲得与么事。须是与么人。既是与么人。不愁恁么事。恁么事即难得。

　　师曰。汝等直饶学得佛边事。早是错用心了也。不见古人讲得天花落。石点头。尚不干自己事。如今拟将有限身心向无限中用。有什么交涉。不见古人道。学处不玄。尽是流俗。闺合中物舍不得。俱为渗漏。直须向这里及取去。及去及来。并尽一切事。始得无过。所以古人道。犹如双镜。光光相对。光明相照。更无亏盈。岂不是一般犹唤作影像边事。如日出时光照世间。明朗是一半。那一半唤作甚么。如今人未认得光影门头户底粗浅底事。将作屋里事又争得。

　　师曰。从天降下即贫穷。从地涌出即富贵。门里出身则易。身里出门则难。动则埋身千尺。不动则当处生苗。一言迥脱。独拔当时。语言不要多。多则无用处。　僧问。如何是从天降下即贫穷。　曰。不贵得。　又问。如何是从地涌出则富贵。　曰。无中或有。

　　疏山匡仁禅师

　　上堂。病僧咸通年前会得法身边事。咸通年后会得法身向上事。　云门出问。如何是法身边事。　师曰。枯桩。　曰。如何是法身向上事。　师曰。非枯桩。　曰。还许某甲说道理也无。　师曰。许。　曰。枯桩岂不是明法身边事。　师曰。是。　曰。非枯桩岂不是明法身向上事。　师曰。是。　曰。祇如法身还该一切也无。　师曰。法身周遍。岂得不该。　门指净瓶曰。祇如净瓶还该法身么。　师曰。阇黎莫向净瓶边觅。门便礼拜。

　　师常握木蛇。有僧问。师手中是甚么。　师提起曰。曹家女。

　　洛京白马遁儒禅师

　　僧问。如何是法身向上事。　师曰。井底虾蟆吞却月。

　　龙牙山居遁证空禅师

　　师有颂曰。学道如钻火。逢烟未可休。直待金星现。归家始到头。

　　问。十二时中如何着力。　师曰。如无手人欲行拳始得。

　　问。古人得个甚么便休去。　师曰。如贼入空室。

　　问。如何是祖师西来意。　师曰。待石乌龟解语即向汝道。　曰。石乌龟语也。　师曰。向汝道甚么。

　　京兆府蚬子和尚

　　师居无定所。自印心于洞山。混俗闽川。冬夏惟披一衲。逐日沿江岸采掇虾蚬以充其腹。暮即宿东山白马庙纸钱中。居民目为蚬子和尚。华严静禅师闻之。欲决真假。先潜入纸钱中。深夜师归。严把住曰。如何是祖师西来意。　师遽答曰。神前酒台盘。　严放手曰。不虚与我同根生。

　　越州乾峰和尚

　　上堂。法身有三种病．二种光。须是一一透得。始解归家稳坐。须知更有向上一窍在。　云门出问。庵内人为甚么不知庵外事。师呵呵大笑。　门曰。犹是学人疑处。　师曰。子是甚么心行。　门曰。也要和尚相委。　师曰。直须与么。始解稳坐。门应诺诺。

　　上堂。举一不得举二。放过一着。落在第二。　云门出众曰。昨日有人从天台来。却往径山去。　师曰。典座来日不得普请。便下座。

　　问。十方薄伽梵。一路涅槃门。未审路头在甚么处。　师以拄杖画云。在这里。

　　问僧。甚处来。　曰。天台。　师曰。见说石桥作两段。是否。　曰。和尚甚处得这消息来。　师曰。将谓华顶峰前客。元是平田庄里人。

　　芭蕉山慧清禅师

　　上堂。拈拄杖示众曰。你有拄杖子。我与你拄杖子。你无拄杖子。我夺却你拄杖子。靠拄杖。下座　天童正觉云。你有则一切有。你无则一切无。有无自是当人与夺。关芭蕉甚事。正恁么时。作么生是你拄杖子。

　　南院慧颙禅师

　　上堂。诸方祇具啐啄同时眼。不具啐啄同时用。　僧便问。如何是啐啄同时用。　师曰。作家不啐啄。啐啄同时失。　曰。此犹未是某甲问处。　师曰。汝问处作么生。　僧曰。失。师便打。其僧不肯。　后于云门会下闻二僧举此话。一僧曰。当时南院棒折那。其僧忽契悟。

　　台州瑞岩师彦禅师

　　师寻居丹邱瑞岩。坐盘石。终日如愚。每自唤主人公。复应诺。乃曰。惺惺着。他后莫受人瞒　后有僧参玄沙。沙问。近离甚处。　曰。瑞岩。　沙云。有何言句示徒。　僧举前话。沙云。一等是弄精魂。也甚奇怪。

　　镜清问。天不能覆。地不能载。岂不是。　师曰。若是。即被覆载。　清曰。若不是。瑞岩几遭也。　师自称曰。师彦。

　　玄沙师备宗一禅师

　　雪峰上堂曰。要会此事。犹如古镜当台。胡来胡现。汉来汉现。　师出众曰。忽遇明镜来时如何。　峰曰。胡汉俱隐。　师曰。老和尚脚跟犹未点地在。

　　一日。雪峰指火曰。三世诸佛在火𦦨里转大法轮。　师曰。近日王令稍严。　峰曰。作么生。　师曰。不许搀夺行市。

　　侍雪峰游山次。峰指面前地曰。这一片地。好造个无缝塔。　师曰。高多少。峰乃顾视上下。　师曰。人天福报即不无和尚。若是灵山授记。未梦见在。　峰曰。你又作么生。　师曰。七尺八尺。

　　雪峰曰。世界阔一尺。古镜阔一尺。世界阔一丈。古镜阔一丈。　师指火罏曰。火罏阔多少。　峰曰。如古镜阔。　师曰。老和尚脚跟未点地在。

　　与雪峰夹篱次。师问。夹篱处还有佛法也无。　峰曰。有。　师曰。如何是夹篱处佛法。峰撼篱一下。　师曰。某甲不与么。　峰曰。子又作么生。　师曰。穿过篾头来。

　　僧问。如何是学人自己。　师曰。用自己作么。

　　鼓山来。师作一圆相示之。出曰。人人出这个不得。　师曰。情知汝向驴胎马腹里作活计。　山曰。和尚又作么生。　师曰。人人出这个不得。　山曰。和尚与么道却得。某甲为甚么道不得。　师曰。我得。汝不得。

　　师与韦监军茶话次。军曰。占波国人语话稍难辨。何况五天梵语。还有人辨得么。　师提起托子云。识得这个即辨得。

　　普请斫柴次。见一虎。天龙曰。和尚。虎。　师曰。是汝虎。　归院后。天龙问。适来见虎云。是汝。未审尊意如何。　师曰。娑婆世界有四种极重事。若人透得。不妨出得阴界。

　　师问镜清。教中道。不见一法为大过患。且道不见甚么法。　清指露柱曰。莫是不见这个法。　师曰。浙中清水白米从汝吃。佛法未梦见在。

　　僧问。承和尚有言。尽十方世界是一颗明珠。学人如何得会。　师曰。尽十方世界是一颗明珠。用会作么。僧便休。　师来日却问其僧。尽十方世界是一颗明珠。汝作么生会。　曰。尽十方世界是一颗明珠。用会作么。　师曰。知汝向鬼窟里作活计。

　　师云。若论此事。喻如一片田地。四至界分结契卖与诸人了也。只有中心树子犹属老僧在。

　　上堂。佛道闲旷。无有程途。无门解脱之门。无意道人之意。不在三际。故不可升沈。建立乖真。非属造化。动则起生死之本。静则醉昏沉之乡。动静双泯。即落空亡。动静双收。颟顸佛性。必须对尘对境如枯木寒灰。临时应用。不失其宜。道本如如。法尔天真。不同修证。祇要虗间。不昧作用。不涉尘泥。个中纤毫道不尽。即为魔王眷属。直饶得似秋潭月影。静夜钟声。随扣击以无亏。触波澜而不散。犹是生死岸头事。道人行处。如火销冰。终不却成冰。箭既离弦。无返回势。所以牢笼不肯住。呼唤不回头。若到这里。步步登玄。不属邪正。识不能识。智不能知。语路处绝。心行处灭。直得释迦掩室于摩竭。净名杜口于毗耶。若与么。现前更疑何事。没栖泊处。离去来今。不因庄严。本来真净。便是千圣出头来。也安一字不得。久立。珍重。

　　示众。夫古佛真宗。常随物现。堂堂应用。处处流辉。隐显坦然。高低尽照。是以沙门上士。道眼惟先。契本明心。方为究竟。森罗万象。一体同源。廓尔无边。谁论有滞。尘劫中事。都在目前。时人旷隔年深。致乖常体。迷心认物。以背真宗。执有滞空。浑成意度。古德云。情存圣量。犹落法尘。己见未忘。还成渗漏。不可道持斋持戒。长坐不卧。住意观空。凝神入定。便当去也。有甚么交涉。西天外道入得八万劫定。不免轮回。盖为道眼不明。生死根源不破。　如今甚么处不是汝。甚么处不分明。甚么处不露现。何不与么会去。若无这个田地。时中争奈诸般渗漏何。总成虚妄。阿那个便是平生得力处。有为心法。不可相依。日久年深。全无利益。只为违真弃本。厌离凡情。忻心圣道。作此见知。不出他限量。抛他五阴不去。不见道。诸行无常。是生灭法。你只拟向前。争能明得。可中彻去。方得知之。若未究得。当知尽是虚头。世间难信之法。具大根器方能明达。今生若彻去。万劫亦然。古德云。直向今生须了却。谁能累劫受余殃。珍重。

　　上堂。我今问汝诸人。且承当得个甚么事。在何世界安身立命。还辨得么。若辨不得。恰似捏目生花。见事便差。知么。如今目前现有山河大地．色空明暗。种种诸物。皆是狂劳花相。唤作颠倒知见。夫出家人。识心达本源。故号为沙门。大丈夫儿何不自省察看是甚么事。祇如从上宗乘。是诸佛顶族。但从迦叶门接续顿超去。此一门超凡圣因果。超毗卢妙庄严世界海。直下永劫不教有一物与汝作眼见。何不自急急究取。未道我且待三生。两生久积净业。　仁者。宗乘是甚么事。不可由汝用功庄严便得去。不可他心宿命便得去。知么。识得即是大出脱．大彻头人。所以超凡越圣。出生离死。离因离果。超毗卢。超释迦。不被凡圣因果所谩。一切处无人识得汝。知么。莫祇长恋生死爱网。被善恶业拘将去。无自由分。饶汝炼得身心同虚空去。饶汝到精明湛不摇处。不出识阴。古人唤作如急流水。流急不觉。妄为恬静。恁么修行。尽出他轮回际不得。依前被轮回去。所以道。诸行无常。直是三乘功果。若无道眼。亦不究竟。何似如今博地凡夫。不用一毫功夫便顿超去。解省心力么。我如今立地令汝构去。更不教汝加功炼行。如今不恁么。更待何时。下座。

　　上堂。汝诸人如在大海里坐。没头浸却了。更展手问人乞水吃。夫学般若菩萨。须具大根器。有大智慧始得。有一般坐绳床和尚。称善知识。问着便摇身动手。点眼吐舌瞪视。更有一般说昭昭灵灵。灵台智性。能见能闻。向五蕴身田里作主宰。恁么为善知识。大赚人。知么。我今问汝。汝若认昭昭灵灵是汝真实。为甚么瞌睡时又不成昭昭灵灵。若瞌睡时不是。为甚么有昭昭时。汝还会么。这个唤作认贼为子。是生死根本。妄想缘气。汝欲识根由么。我向汝道。昭昭灵灵。祇因前尘色声香等法而有分别。便道此是昭昭灵灵。若无前尘。汝此昭昭灵灵同于龟毛兔角。　仁者。真实在甚么处。汝今欲得出他五蕴身田主宰。但识取汝秘密金刚体。古人向汝道。圆成正遍。遍周沙界。祇如今山河大地．十方国土．色空明暗。及汝身心。莫非尽承汝圆成威光所现。直是天人群生类所作业次。受生果报。有情无情。莫非承汝威光。乃至诸佛成道成果。接物利生。莫非尽承汝威光。祗如金刚体还有凡夫诸佛么。有汝心行么。不可道无。便得当去也。知么。汝既有如是奇特当阳出身处。何不发明取。因何却随他向五蕴身田中鬼趣里作活计。直下自谩去。若不了。此烦恼恶业因缘不是一劫两劫得休。直与汝金刚齐寿。知么。

　　上堂。太虚日轮。是一切人成立。太虚现在。诸人作么生满目觑不见。满耳听不闻。此两处省不得。便是瞌睡汉。若明彻得。坐却凡圣。坐却三界。梦幻身心无一物如针锋许为缘为对。直饶诸佛出来。作无限神通变现。设如许多教网。未曾措着一分毫。惟助初学诚信之门。还会么。如今沙门不荐此事。翻成弄影汉。生死海里浮沉。几时休息去。若要明彻。即今这里便明彻去。不教仁者取一法如微尘大。不教仁者舍一法如毫发许。还会么。

　　师云。是诸人见有险恶。见有大虫．刀剑诸事逼汝身命。便生无限怕怖。如似什么。恰如世间画师一般。自画作地狱变相。作大虫刀剑了。好好地看时。却自生怕怖。汝今诸人亦复如是。百般见有。是汝自幻出。自生怕怖。亦不是别人与汝为过。汝今欲觉此幻惑么。但识取汝金刚眼睛。若识得。不曾教汝有纤尘可得露现。何处更有虎狼刀剑解胁吓得汝。所以我向汝道。沙门眼把定世界。函盖乾坤。不漏丝发。何处更有一物为汝知见。知么。何不急究取。

　　师示众曰。世尊道吾有正法眼藏付嘱摩诃大迦叶。犹如画月。曹溪竖拂。犹如指月。　时鼓山出众曰。月呢。　师曰。这个阿师就我觅月。　鼓山不肯。却归众曰。道我就他觅月。

　　师以杖拄地。问长生曰。僧见．俗见．男见．女见。汝作么生见。　曰。和尚还见皎然见处么。　师曰。相识满天下。

　　师与韦监军吃果子。韦问。如何是百姓日用而不知。　师拈起果子曰。吃。　韦吃果子了。再问。师曰。祇这是日用而不知。

　　僧问。学人乍入丛林。乞师指个入路。　师曰。还闻偃溪水声么。　曰。闻。　师曰。从这里入。

　　保福从展禅师

　　长庆问。见色便见心。还见船子么。　师曰。见。　曰。船子且置。作么生是心。师却指船子。

　　师见僧。以杖打露柱。又打其僧头。僧作忍痛声。师曰。那个为甚么不痛。僧无对。

　　师因僧侍立。问曰。汝得恁么粗心。　僧曰。甚么处是某甲粗心处。　师拈一块土度与僧曰。抛向门前着。　僧抛了却来。曰。甚么处是某甲粗心处。　师曰。我见筑着磕着。所以道汝粗心。

　　龙华灵照真觉禅师

　　师一夕指半月。问溥上座曰。那一片甚么处去也。　溥曰。莫妄想。　师曰。失却一片也。

　　翠岩令参永明禅师

　　上堂。一夏与兄弟东语西话。看翠岩眉毛在么　圆悟勤拈云。人多错会。道白日青天。说无向当话。无事生事。夏末先自说过。先自点检。免得别人点检他。且喜没交涉。这般见解。谓之灭胡种族。历代宗师出世。若不垂示于人。都无利益。图个甚么。到这里见得透。方知古人有驱耕夫之牛。夺饥人之食手段。如今人问着。便向言句下咬嚼。眉毛上作活计。看他屋里人。自然知他行履处。　雪窦颂云。千古无对。他只道看翠岩眉毛在么。有什么奇特处。便乃千古无对。须知古人吐一言半句出来。不是造次。须是有定乾坤底眼始得。雪窦着一言半句。如金刚王宝剑。如踞地狮子。如击石火。似闪电光。若不是顶门具眼。争能见他古人落处。这个示众。直得千古无对。过于德山棒．临济喝。且道翠岩．雪窦为人意在什么处。急着眼看。

　　镜清道怤顺德禅师

　　普请次。雪峰举。沩山道。见色便见心。汝道还有过也无。　师曰。古人为甚么事。　峰曰。虽然如此。要共汝商量。　师曰。恁么则不如道怤锄地去。　师再参雪峰。峰问。甚处来。　师曰。岭外来。　峰曰。甚么处逢见达摩。　师曰。更在甚么处。　峰曰。未信汝在。　师曰。和尚莫恁么粘腻好。峰便休。

　　师后遍历诸方。益资权智。因访先曹山。山问。甚么处来。　师曰。昨日离明水。　山曰。甚么时到明水。　师曰。和尚到时到。　山曰。汝道我甚么时到。　师曰。适来犹记得。　山曰。如是。如是。

　　师因僧问。新年头还有佛法也无。　师曰。有。　曰。如何是新年头佛法。　师曰。元正启祚。万物咸新。　曰。谢师答话。　师曰。镜清今日失利。

　　问僧。近离甚处。　曰。石桥。　师曰。本分事作么生。　曰。近离石桥。　师曰。我岂不知你近离石桥。本分事作么生。　曰。和尚何不领话。师便打。　僧曰。某甲话在。　师曰。你但吃棒。我要这话行。

　　问僧。门外甚么声。　曰。雨滴声。　师曰。众生颠倒。迷己逐物。　曰。和尚作么生。　师曰。洎不迷己。　曰。洎不迷己。意旨如何。　师曰。出身犹可易。脱体道应难。

　　太原孚上座

　　雪峰一日见师。乃指日示之。师摇手而出。峰曰。汝不肯我那。　师曰。和尚摇头。某甲摆尾。甚么处是不肯。　峰曰。到处也须讳却。　一日。众僧晚参。峰在中庭卧。师曰。五州管内。祇有这老和尚较些子。峰便起去。　峰问师。见说临济有三句。是否。　师曰。是。　曰。作么生是第一句。师举目视之。　峰曰。此犹是第二句。如何是第一句。师叉手而退。自此。峰深器之。

　　一日。玄沙上问讯雪峰。峰曰。此间有个老鼠子。今在浴室里。　沙曰。待与和尚勘过。言讫。到浴室。遇师打水。沙曰。相看上座。　师曰。已相见了。　沙曰。甚么劫中曾相见。　师曰。瞌睡作么。　沙却入方丈。白雪峰曰。已勘破了。　峰曰。作么生勘伊。　沙举前话。峰曰。汝着贼也。

　　金峰从志禅师

　　师拈起枕子示僧曰。一切人唤作枕子。金峰道不是。　僧曰。未审和尚唤作甚么。师拈起枕子。　僧曰。恁么则依而行之。　师曰。你唤作甚么。　曰。枕子。　师曰。落在金峰窝里。

　　问。是身无知。如土木瓦石。此意如何。师下禅床扭僧耳朵。僧负痛作声。　师曰。今日始捉着个无知汉。僧作礼出去。　师召。阇黎。僧回首。　师曰。若到堂中。不可举着。　曰。何故。　师曰。大有人笑金峰老婆心。

　　上堂。事存函盖合。理应箭锋拄。还有人道得么。如有人道得。金峰分半院与他住。时有僧出作礼。　师曰。相见易得好。共住难为人。便下座。

　　僧侍次。师曰。举一则因缘。汝第一不得乱会。　曰。请和尚举。师竖拂子。僧良久。　师曰。知道阇黎乱会。僧以目视东西。　师曰。雪上更加霜。

　　佛日本空禅师

　　师年十三参夹山。才入门。见维那。那曰。此间不着后生。　师曰。某甲不求挂搭。暂来礼谒和尚。　维那白夹山。山许相见。师拟上阶。山曰。三道宝阶。从何而上。　师曰。三道宝阶。曲为今时。向上一路。请师直指。山便揖。师乃上阶礼拜。　山问。阇黎与甚么人同行。　师曰。木上座。　山曰。何不相看老僧。　师曰。和尚看他有分。　山曰。在甚么处。　师曰。在堂中。山便同师下到堂中。师遂取拄杖。掷在山面前。　山曰。莫从天台得否。　师曰。非五岳之所生。　山曰。莫从须弥得否。　师曰。月宫亦不逢。　山曰。恁么则从人得也。　师曰。自己尚是冤家。从人得。堪作甚么。　山曰。冷灰里有一粒豆爆。乃唤维那。明窗下安排着。

　　来日普请。维那令师送茶。师曰。某甲为佛法来。不为送茶来。　那曰。奉和尚处分。　师曰。和尚尊命即得。乃将茶去作务处。摇茶瓯作声。山回顾。　师曰。酽茶三五碗。意在钁头边。　山曰。瓶有倾茶势。篮中几个瓯。　师曰。瓶有倾茶势。篮中无一瓯。便行茶。　时众皆举目。师曰。大众鹤望。请师一言。　山曰。路逢死蛇莫打杀。无底篮子盛将归。　师曰。手执夜明符。几个知天晓。众皆仰叹。

　　抚州疏山证禅师

　　师谒投子。投子问。近离甚处。　曰。延平。　投子曰。还将得剑来么。　曰。将得来。　投子曰。呈似老僧看。师乃指面前地。投子便休。　至晚问侍者。新到在么。　侍者曰。当时去也。　投子曰。三十年弄马骑。今日被驴扑。

　　颖桥铁胡安禅师

　　师与钟司徒向火次。钟问。三界焚烧时。如何出得。　师以香匙拨开火。钟拟议。师拨火云。司徒。司徒。钟忽有省。

　　同安慧敏禅师

　　师初参洞山。问。诸圣以何为命。　洞山曰。以不间断。　师曰。还有向上事也无。　洞山曰。有。　师曰。如何是向上事。　洞山曰。不从间断。师于言下有省。

　　白云藏和尚

　　僧问。如何是深深处。　师曰。矮子渡深溪。　问。赤脚时如何。　师曰。何不脱却。

　　明招德谦禅师

　　师到坦长老处。坦曰。夫参学。一人所在亦须到。半人所在亦须到。　师便问。一人所在即不问。如何是半人所在。坦无对。　后令小师问师。师曰。汝欲识半人所在么。也祇是弄泥团汉。

　　到尧庵。乃提起绦子云。得恁么胡𣯶𣯶地。　庵云。莫错认定盘星。　师曰。恰是。

　　访保宁。于中路相遇。便问。兄是道伴中人。乃点鼻头曰。这个碍塞我不彻。与我拈却少时。得么。　宁曰。和尚有来多少时。　师曰。噫。几赚我踏破一緉草鞋。便回。

　　师往国泰。深乃领众出接。至门首。师乃指金刚云。者两个汉在这里作什么。深揎拳作金刚势。　师云。殿里黄面老子笑你。

　　师在招庆。因普请去王太傅宅取木佛。傅乃问大众云。忽遇丹霞又作么生。众无语。　师当时捧起向顶上云。也要分付着人。

　　鹿门谭和尚

　　僧问。如何是实际理地。　师曰。南赡部洲。北郁单越。　云。恁么则事同一家。　师曰。隔须弥在。

　　罗汉院桂琛禅师

　　玄沙问。三界惟心。汝作么生会。　师指椅子曰。和尚唤这个作甚么。　曰。椅子。　师曰。和尚不会三界惟心。　曰。我唤这个作竹木。汝唤作甚么。　师曰。桂琛亦唤作竹木。　曰。尽大地觅一个会佛法底人不可得。师自尔愈加激励。

　　师侍沙在方丈说话。夜深。侍者闭却门。沙曰。门总闭了。汝作么生得出去。　师曰。唤甚么作门。

　　问僧。甚处来。　曰。南方来。　师曰。南方知识有何言句示徒。　曰。彼中道。金屑虽贵。眼里着不得。　师曰。我道须弥在汝眼里。

　　保福僧到。师问。彼中佛法如何。　答曰。有时示众云。塞却你眼。教你觑不见。塞却你耳。教你听不闻。坐却你意。教你分别不得。　师曰。吾问你。不塞你眼。见个甚么。不塞你耳。闻个甚么。不坐你意。作么生分别。

　　师见僧。举拂子曰。还会么。　曰。谢和尚慈悲示学人。　师曰。见我竖拂子便云示学人。汝每日见山见水。可不示汝。　又见僧来。举拂子。其僧赞叹礼拜。师曰。见我竖拂子便礼拜赞叹。那里扫地竖起扫帚。为甚么不赞叹。

　　上堂。诸上座不用低头思量。思量不及。便道不用拣择。委得下口处么。汝向什么处下口。试道看。还有一法近得汝。还有一法远得汝么。同得汝。异得汝么。既然如是。为甚么却特地艰难去。

　　上堂。宗门玄妙。为当祇恁么也。更别有奇特。若别有奇特。汝且举将来看。若无。去。不可将两个字便当却宗乘也。何者两个字。谓宗乘教乘也。汝才道着宗乘。便是宗乘。道着教乘。便是教乘。禅德。佛法宗乘原来由汝口里安立名字。作取说取便是也。斯须向这里说平说实。说圆说常。禅德。汝唤甚么作平实。把甚么作圆常。傍家行脚理须甄别。莫相埋没。得些子声色．名字贮在心头。道我会解。善能拣辨。汝且会个甚么。拣个甚么。记持得底是名字。拣辨得底是声色。若不是声色．名字。汝又作么生记持．拣辨。风吹松树也是声。虾蟆老鸦叫也是声。何不那里听取拣辨去。若那里有个意度模样。祇如老师口里。又有多少意度与上座。莫错。即今声色摐摐地。为当相及。不相及。若相及。即汝灵性金刚秘密。应有坏灭去也。何以如此。为声贯破汝耳。色穿破汝眼。因缘即塞却汝。幻妄走杀汝。声色体尔不可容也。若不相及。又甚么处得声色来。会么。相及不相及。试裁辨看。　少间又道。是圆常．平实。甚么人恁么道。未是黄夷村里汉解恁么说。是他古圣垂些子相助显发。今时不识好恶。便安圆实。道我别有宗风玄妙。释迦佛无舌头。不如汝些子便恁么点胸。若论杀．盗．淫罪。虽重犹轻。尚有歇时。此个谤般若。瞎却众生眼。入阿鼻地狱吞铁丸。莫将为等闲。所以古人道。过在化主。不干汝事。珍重。

　　安国慧球禅师

　　师于玄沙室中。参讯居首。因问。如何是第一月。　沙曰。用汝个月作么。师从此悟入。

　　上堂。我此间粥饭因缘为兄弟举唱。终是不常。欲得省要。却是山河大地与汝发明。其道既常。亦能究竟。若从文殊门入者。一切无为土木瓦砾助汝发机。若从观音门入者。一切音响。虾蟆．蚯蚓助汝发机。若是普贤门入者。不动步而到。以此三门方便示汝。如将一只折箸搅大海水。令彼鱼龙知水为命。会么。若无智眼而审谛之。任汝百般巧妙。不为究竟。

　　师问了院主。祇如先师道。尽十方世界是真实人体。你还见僧堂么。　了曰。和尚莫眼花。　师曰。先师迁化。肉犹暖在。

　　招庆省僜禅师

　　师初参保福。福一日入大殿。睹佛像。乃举手问师曰。佛恁么。意作么生。　师曰。和尚也是横身。　福曰。一橛我自收取。　师曰。和尚非惟横身。福然之。

　　大龙智洪禅师

　　僧问。色身败坏。如何是坚固法身。　师曰。山花开似锦。涧水碧如蓝　雪窦显颂。问曾不知。答还不会。月冷风高。古岩寒桧。堪笑路逢达道人。不将语默对。手把珊瑚鞭。骊珠尽击碎。不击碎。增瑕颣。国有宪章。三千条罪。

　　龟洋慧忠禅师

　　一日。谓弟子曰。众生不能解脱者。情累尔。悟道易。明道难。　问。如何得明道去。　师曰。但脱情见。其道自明矣。夫明之为言信也。如禁蛇人信其咒力药力。以蛇绾弄。揣怀袖中。无难。未知咒药等力者。怖骇弃去。但谛见自心。情见便破。今千疑万虑不得用者。是未见自心者也。

　　白云子祥禅师

　　上堂。诸人会么。但向街头市尾．屠儿魁刽．地狱镬汤处会取。若恁么会得。堪与人天为师。若向衲僧门下。天地悬殊。更有一般底。祇向长连床上作好人去。汝道此两般人。那个有长处。无事。珍重。

　　问僧。不坏假名而谈实相。作么生。　僧指椅子曰。这个是椅子。　师以手拨椅曰。与我将鞋袋来。僧无对。　师曰。这虚头汉　云门闻。乃云。须是我祥兄始得。

　　德山缘密禅师

　　上堂。我有三句语示汝诸人。一句函盖乾坤。一句截断众流。一句随波逐浪。作么生辨。若辨得出。有参学分。若辨不出。长安路上辊辊地。

　　示众。俱胝和尚但有问答。只竖一指头。寒则普天普地寒。热则普天普地热。

　　上堂。但参活句。莫参死句。活句下荐得。永劫无滞。一尘一佛国。一叶一释迦是死句。扬眉瞬目。举指竖拂是死句。山河大地。更无誵讹是死句。　时有僧问。如何是活句。　师曰。波斯仰面看。　曰。恁么则不谬去也。师便打。

　　巴陵新开院颢鉴禅师

　　师住后更不作法嗣书。祇将三转语上云门。　僧问。如何是道。　师曰。明眼人落井。　问。如何是吹毛剑。　师曰。珊瑚枝枝撑着月。　问。如何是提婆宗。　师曰。银碗里盛雪。　云门见曰。他后老僧忌日。祇消举此三转语。足以报恩。

　　双泉师宽明教禅师

　　僧问洞山初和尚。如何是佛。　初曰。麻三斤。　师闻之。乃曰。向南有竹。向北有木。

　　一日。云门问师。今日吃得几个胡饼。　师曰。五个。　门曰。露柱吃得几个。　师曰。请和尚茶堂里吃茶。

　　师一日访白兆。兆曰。老僧有个木鱼颂。　师曰。请举看。　兆曰。伏惟烂木一橛。佛与众生不别。若以杖子击着。直得圣凡路绝。　师曰。此颂有成禠。无成禠。　兆曰。无成禠。　师曰。佛与众生不别呢。　侍僧救曰。有成禠。　师曰。直得圣凡路绝呢。当时白兆一众失色。

　　洞山守初宗慧禅师

　　师初参云门。门问。近离甚处。　师曰。查渡。　门曰。夏在甚处。　师曰。湖南报慈。　曰。几时离彼。　师曰。八月二十五。　门曰。放汝三顿棒。　师至明日却上问讯。昨日蒙和尚放三顿棒。不知过在甚么处。　门曰。饭袋子。江西．湖南便恁么去。　师于言下大悟。遂曰。他后向无人烟处。不蓄一粒米。不种一茎菜。接待十方往来。尽与伊抽钉拔楔。拈却炙脂帽子。脱却鹘臭布衫。教伊洒洒地作个无事衲僧。岂不快哉。　门曰。你身如椰子大。开得如许大口。师便礼拜。

　　示众。语中有语。名为死句。语中无语。名为活句。诸禅德。作么生是活句。到这里。实难得人。若也不动一尘。不拨一境。见事便道。答话长老下脚不得。东西南北莫知多少。要得去离泥水。活人眼目。举唱宗风。激扬大事。不道全无。其奈还少。只缘未达其源。落在第八魔境界中。识得个不名不物。无是无非。头头物物。无不具足。道我得安乐田地。更不求余。凡有叩击问难。即便敲床竖拂。更不惜。便施便设。便行便用。向恶水坑里头出头没。弄个无尾猢狲。到腊月三十日。鼓也打破。猢狲又走却了。手忙脚乱。一无所成。悔将何及。若是个衲僧。乍可涷杀饿杀。终不着他鹘臭布衫。

　　又曰。举唱宗乘。阐扬大教。须得法眼精明。方能鉴辨缁素。切缘真妄一源。水乳同器。到此难分。洞山寻常以心中眼观身外相。观之又观。乃辨真伪。若不如是。何名善知识。夫善知识者。驱耕夫之牛。夺饥人之食。方名善知识。即今天下。那个是真善知识。诸禅德参得几个善知识来。也不是等闲。直须参教彻。觑教透。千圣莫能证明。方显大丈夫儿。不见释迦老子明星出时。豁然大悟。与大地众生同时成佛。无前后际。岂不畅哉。虽然如是。若遇明眼衲僧。也好劈脊便棒。

　　问。维摩掌擎四世界。未审维摩身在甚处。　师曰。在阇黎后底。　曰。为甚么在学人后底。　师曰。还我话头来。

　　问。如何是佛。　师曰。麻三斤。

　　问。自古及今。不从人得。六祖在黄梅。夜间闻何事。　师曰。志公拄杖。　曰。得用时如何。　师曰。用那曲尺作甚么。

　　问。十二时中行住坐卧自省觉时如何。　师曰。看人吃饭。　曰。争奈树影不斜何。　师曰。亲言出亲口。

　　问。金鍮现前请师辨。　师曰。两脚虾蟆吞却月。

　　都监太保问。眼处入正受。诸尘三昧起。此意如何。　师云。洞山茶碗里有太保。太保茶碗里有洞山。太保无语。

　　首山省念禅师

　　僧问。如何是佛。　师曰。新妇骑驴阿家牵。　曰。未审此语甚么句中收。　师曰。三玄收不得。四句岂能该。　曰。此意如何。　师曰。天长地久。日月齐明。

　　僧问。学人乍入丛林。乞师指示。　师曰。阇黎在老僧会里多少时。　曰。已经冬夏。　师曰。莫错举似人。乃曰。若论此事。实不挂一元字脚。便下座。

　　问僧。近离何处。　曰。广慧。　师曰。穿云不渡水。渡水不穿云。离此二途。速道。　曰。昨夜宿长桥。　师曰。与么则合吃首山棒也。　曰。尚未参堂。　师曰。两重公案。　曰。恰是。　师曰。耶耶。

　　示众。诸上座。不得盲喝乱喝。者里寻常向你道。宾则始终宾。主则始终主。宾无二宾。主无二主。若有二宾二主。即是两个瞎汉。所以我若立时。你须坐。我若坐时。你须立。坐则共你坐。立则共你立。虽然如是。到这里。急着眼始得。若是眼孔定动。即千里万里。何故如此。如隔窗看马骑相似。拟议即没交涉。诸上座。既然于此留心。直须仔细。不要掠虚好。他日异时赚着你在。诸人若也有事。近前。无事。珍重。

　　师示众曰。识得拄杖子。行脚事毕。

　　尝作纲宗偈曰。咄哉拙郎君。巧妙无人识。打破凤林关。着靴水上立。咄哉巧女儿。撺梭不解织。看他斗鸡人。水牛也不识。背阴山子向阳多。南来北往意如何。若人问我西来意。东海东面有新罗。

　　师上堂辞众。偈曰。诸子谩波波。过却几恒河。观音指弥勒。文殊不奈何。良久。曰。白银世界金色身。情与无情共一真。明暗尽时都不照。日轮午后示全身。日午后。泊然而化。

　　清溪洪进禅师

　　一日。师问修山主曰。明知生是不生之理。为甚么为生死之所流。　修曰。笋毕竟成竹去。如今作篾使。还得么。　师曰。汝向后自悟去在。　修曰。某所见止如此。上座意旨又如何。　师指曰。这个是监院房。那个是典座房。修即礼谢。

　　龙济修禅师

　　问。劫火洞然。大千俱坏。未审这个还坏也无。　师曰。不坏。　曰。为甚么不坏。　师曰。为同于大千。

　　上堂。卷帘除却障。闭户生窒碍。祇这障与碍。古今无人会。会得是障碍。不会不自在。

　　僧问。古镜未磨时如何。　师曰。照破天地。　曰。磨后如何。　师曰。黑漆漆地。

　　万法是心光。诸缘唯性晓。本无迷悟人。祇要今日了。

　　智门光祚禅师

　　上堂。赫日里我人。云雾里慈悲。霜雪里假褐。雹子里藏身。还藏身得么。若藏不得。却被雹子打破髑髅。

　　示众。数日好雨。且道雨从甚处来。若道从天降。那个是天。若道从地出。唤甚么作地。若更不会。所以古人道。天地之前径。时人莫强移。个中生解会。眼上更安锥。

　　莲花峰祥庵主

　　师示众云。若是此事。最是急切。须是明取使得。若是明得。时中免被拘系。便得随处安闲。亦不要将心捺伏。须是自然合他古辙去始得。才到学处分剂。便须露布个道理以为佛法。几时得心地休歇去。上座。却请与么相委好。

　　示寂日。拈拄杖示众曰。古人到这里为甚么不肯住。众无对。　师乃曰。为他途路不得力。复曰。毕竟如何。以杖横肩曰。楖𣗖横担不顾人。直入千峰万峰去。言毕而逝。

　　蓝田真禅师

　　上堂。成山假就于始篑。修涂托至于初步。上座适来从地炉边来。还与初步同。别。若言同。即不会不迁。若言别。亦不会不迁。上座作么生会。还会么。这里不是那里。那里不是这里。且道一处两处。是迁不迁。是来去不是来去。若于此显明得。便乃古今一如。初终自尔。念念无常。心心永灭。所以道。观方知彼去。去者不知方。上座适来恁么来。却请恁么去。参。

　　清凉法眼文益禅师

　　师同绍修．法进三人欲出岭。过地藏院。阻雪。少憩。附罏次。藏问。此行何之。　师曰。行脚去。　藏曰。作么生是行脚事。　师曰。不知。　藏曰。不知最亲切。　又同三人举肇论。至天地与我同根处。藏曰。山河大地与上座自己。是同是别。　师曰。别。藏竖起两指。　师曰。同。藏又竖起两指。便起去。　雪霁辞去。藏门送之。问曰。上座寻常说三界惟心。万法惟识。乃指庭下片石曰。且道此石在心内。在心外。　师曰。在心内。　藏曰。行脚人着甚么来由。安片石在心头。　师窘无以对。即放包。依席下求决择。近一月余。日呈见解说道理。藏语之曰。佛法不恁么。　师曰。某甲辞穷理绝也。　藏曰。若论佛法。一切现成。师于言下大悟。

　　僧慧超问。如何是佛。　师曰。汝是慧超。

　　尝指竹问僧曰。还见么。　曰。见。　师曰。竹来眼里。眼到竹边。　曰。总不与么。　师笑曰。死急作么。

　　师因患脚。僧问讯次。师曰。非人来时不能动。及至人来动不得。且道佛法中下得甚么语。　曰。和尚且喜得较。师不肯。　自别云。和尚今日似减。

　　因开井。被沙塞却泉眼。师曰。泉眼不通被沙碍。道眼不通被甚么碍。僧无对。　师代曰。被眼碍。

　　上堂。尽十方世界皎皎地。无一丝头。若有一丝头。即是一丝头。

　　师曰。出家儿但随时及节便得。寒即寒。热即热。欲识佛性义。当观时节因缘。古今方便不少。石头初看肇论。至会万物为己者。其惟圣人乎。则曰。圣人无己。靡所不己。乃作参同契。首言。竺土大仙心。无过此语也。中间亦只寻常说话。夫欲会万物为自己去。盖尽大地无一法可见。已而又嘱曰。光阴莫虚度。所以告汝辈。但随时及节便得。若也移时失候。即虚度光阴。于非色中作色解。于非色作色解。即是移时失候。且道色作非色解。还当得否。若与么会。便是没交涉。正是痴狂两头走。有甚么用处。但守分过时好。

　　上堂。大众久立。乃谓之曰。诸人各曾看还源观．百门义海．华严论．涅槃经诸多䇿子。阿那个教中有这个时节。若有。试举看。莫是恁么经里有恁么语。是此时节么。有甚么交涉。所以道。微言滞于心首。尝为缘虑之场。实际居于目前。翻为名相之境。又作么生得翻去。若也翻去。又作么生得正去。还会么。莫祇恁么念䇿子。有甚么用处。

　　文邃禅师尝究首楞严。为之节解句释。自谓深符经旨。谒师。师曰。楞严岂不是有八还义。　邃曰。是。　师曰。明还甚么。　邃曰。明还日轮。　师曰。日轮还甚么。邃懵然。师戒令焚所注。文邃始依师请益。

　　玄则禅师问青峰。如何是学人自己。　峰曰。丙丁童子来求火。　后谒师。师问。甚处来。　则曰。青峰。　师曰。青峰有何言句。　则举前话。师曰。上座作么生会。　则曰。丙丁属火。而更求火。如将自己求自己。　师曰。与么会又争得。　则曰。某甲祇与么。未审和尚如何。　师曰。你问我。我与你道。　则问。如何是学人自己。　师曰。丙丁童子来求火。

　　三界惟心颂曰。三界惟心。万法惟识。惟识惟心。眼声耳色。色不到耳。声何触眼。眼色耳声。万法成办。万法匪缘。岂观如幻。大地山河。谁坚谁变。

　　华严六相义颂曰。华严六相义。同中还有异。异若异于同。全非诸佛意。诸佛意总别。何曾有同异。男子身中入定时。女子身中不留意。不留意。绝名字。万象明明无理事。

　　承天三交智嵩禅师

　　师参首山。问。如何是佛法的的大意。首山曰。楚王城畔。汝水东流。师于此有省。顿契佛意。乃作三元偈曰。须用真须用。心意莫定动。三岁狮子吼。十方没狐种。我有真如性。如同幕里隐。打破六门关。显出毗卢印。真骨金刚体可夸。六尘一拂永无遮。廓落世界空为体。体上无为真到家。首山闻。乃请吃茶。问。这三颂是汝作来耶。师曰。是。首山曰。或有人教汝现三十二相时如何。师曰。某甲不是野狐精。首山曰。惜取眉毛。师曰。和尚落了多少。首山以竹篦头上打曰。这汉向后乱作去在。

　　郑工部问师。百尺竿头独打毬。万丈悬崖丝系腰时如何。师曰。幽州着脚。广南厮扑。郑无语。师曰。勘破这胡汉。郑曰。二十年江南界里。这回却见禅师。师曰。瞎老婆吹火。

　　潭州神鼎洪諲禅师

　　师与数耆宿至襄沔间。一僧举论宗乘颇敏捷。会野饭山店中供办。而僧论说不已。师曰。三界惟心。万法惟识。惟识惟心。眼声耳色是甚么人语。　僧曰。法眼语。　师曰。其义如何。　曰。惟心故。根境不相到。惟识故。声色枞然。　师曰。舌味是根境否。　曰。是。　师以箸筴菜入口中。含胡而语曰。何谓相入耶。坐者皆骇然。僧不能答。　师曰。途路之乐。终未到家。见解入微。不名见道。参须实参。悟须实悟。阎罗大王不怕多语。

　　上堂。举。古德曰。贪瞋痴。太无知。赖我今朝识得伊。行便打。坐便捶。分付心王子细推。无量劫来不解脱。问汝三人知不知。　师曰。古人与么道。神鼎则不然。贪瞋痴。实无知。十二时中任从伊。行即往。坐即随。分付心王拟何为。无量劫来元解脱。何须更问知不知。

　　谷隐蕴聪慈照禅师

　　僧问。若能转物。即同如来。未审三门佛殿如何转。　师曰。我向汝道。汝还信么。　曰。和尚诚言。安敢不信。　师曰。这漆桶。

　　问。一处火发任从你救。八方齐发时如何。　师曰。快。　曰。还求出也无。　师曰。若求出。即烧杀你。僧礼拜。　师曰。直饶你不求出也烧杀你。

　　上堂。师云。五白猫儿爪距狞。养来堂上绝虫行。分明上树安身法。切忌遗言许外生。作么生是许外生底句。莫错举。

　　僧问。深山岩崖还有佛法也无。　师曰。有。　曰。如何是深山岩崖中佛法。　曰。奇怪石头形似虎。火烧松树势如龙。

　　洞山晓聪禅师

　　僧问。达摩未传心地印。释迦未解髻中珠。此时若问西来意。还有西来意也无。　师曰。六月雨淋淋。宽其万姓心。　曰。恁么则云散家家月。春来处处花。　师曰。脚跟下到金刚水际是多少。僧无语。　师曰。祖师西来。特唱此事。自是上座不荐。所以从门入者。不是家珍。认影迷头。岂非大错。既是祖师西来。特唱此事。又何必更对众忉忉。珍重。

　　天台德韶国师

　　师所至少留。见知识五十四人。括磨搜剥。穷极隐秘。后至临川谒法眼。眼一见。深契之。师以遍涉丛林。但随众而已。无所咨参。　有僧问法眼禅师曰。十二时中如何得顿息万缘去。　法眼曰。空与汝为缘耶。色与汝为缘耶。言空为缘。则空本无缘。言色为缘。则色心不二。日用果何物为汝缘乎。师闻悚然异之。　又有问者曰。如何是曹源一滴水。　法眼曰。是曹源一滴水。　于是师大悟于座下。平生疑滞涣若冰释。感涕沾衣。法眼曰。汝当大弘吾宗。行矣。无自滞。

　　兴教明和尚问曰。饮光持释迦丈六之衣在鸡足山。侯弥勒下生。将丈六之衣披在千尺之身。应量恰好。祇如释迦身长丈六。弥勒身长千尺。为复是身解短耶。衣解长耶。　师曰。汝却会。明拂袖便出去。　师曰。小儿子。山僧若答汝不是。当有因果。汝若不是。吾当见之。　明归七日。吐血。浮光和尚劝曰。汝速去忏悔。　明乃至师方丈。悲泣曰。愿和尚慈悲。许某忏悔。　师曰。如人倒地。因地而起。不曾教汝起倒。　明又曰。若许忏悔。某当终身给侍。　师为出语曰。佛佛道齐。宛尔高低。释迦弥勒。如印印泥。

　　僧问。承古有言。若人见般若。即被般若缚。若人不见般若。亦被般若缚。既见般若。为甚么却被缚。　师曰。你道般若见甚么。　曰。不见般若。为甚么亦被缚。　师曰。你道般若甚么处不见。乃曰。若见般若。不名般若。不见般若。亦不名般若。且作么生说见不见。所以古人道。若欠一法。不成法身。若剩一法。不成法身。若有一法。不成法身。若无一法。不成法身。此是般若之真宗也。

　　示众。真宗不二。万德无言。正当明时。如王宝剑。所以如来于一切处成等正觉。于刀山剑树上成等正觉。于镬汤罏炭里成等正觉。于棒下成等正觉。于喝下成等正觉。所以一动一静。一去一来。一生一灭。未曾有纤毫异相。未曾有纤毫别相。更无毫厘丝发许作见闻心识解会。何故。诚谓是非路绝。妙性天机。所以云。汝生我亦生。汝杀我亦杀。生杀轮王机。交驰激电掣。

　　上堂。佛法现成。一切具足。岂不见道。圆同太虚。无欠无余。若如是也。且谁欠谁剩。谁是谁非。谁是会者。谁是不会者。所以道。东去亦是上座。西去亦是上座。南去亦是上座。北去亦是上座。因甚么却成东西南北。若会得。自然见闻觉知路绝。一切诸法现前。何故如此。为法身无相。触目皆形。般若无知。对缘而照。一时彻底会取好。诸上座。出家儿合作么生。此是本有之理。未为分外。识心达本源。故名为沙门。若识心皎皎地。实无丝毫障碍。上座。久立。珍重。

　　上堂。古圣方便犹如河沙。祖师道。非风幡动。仁者心动。斯乃无上心印法门。我辈是祖师门下客。合作么生会祖师意。莫道风幡不动。汝心妄动。莫道不拨风幡。就风幡通取。莫道风幡动处是甚么。有云附物明心。不须认物。有云色即是空。有云非风幡动。应须妙会。如是解会。与祖师意旨有何交涉。既不许如是会。诸上座便合知悉。若于这里彻底悟去。何法门而不明。百千诸佛方便一时洞了。更有甚么疑情。所以古人道。一了千明。一迷万惑。

　　上堂。毛吞巨海。海性无亏。纤芥投锋。锋利无动。见与不见。会与不会。唯我知焉。乃有颂曰。暂下高峰已显扬。般若圆通遍十方。人天浩浩无差别。法界纵横处处彰。珍重。

　　上堂。古者道。如何是禅。三界绵绵。如何是道。十方浩浩。因甚么道三界绵绵。何处是十方浩浩底道理。要会么。塞却眼。塞却耳。塞却舌．身．意。无空阙处。无转动处。上座作么生会。横亦不得。竖亦不得。纵亦不得。夺亦不得。无用心处。亦无施设处。若如是会得。始会法门绝拣择。一切言语绝渗漏。曾有僧问。作么生是绝渗漏底语。向他道。口似鼻孔甚好。上座如此会。自然不通风去。如识得。尽十方世界是金刚眼睛。无事。珍重。

　　上堂。僧问。欲入无为海。先乘般若船。如何是般若船。　师曰。常无所住。　曰。如何是无为海。　师曰。且会般若船。　问。古德道。登天不借梯。遍地无行路。如何是登天不借梯。　师曰。不遗丝发地。　曰。如何是遍地无行路。　师曰。适来向你道甚么。乃曰。百千三昧门．百千神通门．百千妙用门。尽不出得般若海中。何以故。为于无住本建立诸法。所以道。生灭去来。邪正动静。千变万化。是诸佛大定门。无过于此。诸上座。大家究取。珍重。

　　上堂。举。古者道。吾有一言。天上人间。若人不会。绿水青山。且作么生是一言底道理。古人语须是晓达始得。若是将言而名于言。未有个会处。良由究尽诸法根蒂。始会一言不是一言半句。思量解会。唤作一言。若会。言语道断。心行处灭。始到古人境界。亦不是闭目藏睛。暗中无所见。唤作言语道断。且莫赚会。佛法不是这个道理。要会么。假饶经尘沙劫说。亦未曾有半句到诸上座。经尘沙劫不说。亦未曾欠少半句。应须彻底会去始得。若如是斟酌名言。空劳心力。并无用处。与诸上座共相证明。后学初心。速须究取。久立。珍重。

　　师有偈曰。通玄峰顶。不是人间。心外无法。满目青山。　法眼闻。曰。即此一颂。可起吾宗。

　　师以涅槃四种闻示学者。诸方目为韶国师四料拣。云。闻闻．　闻不闻．　不闻闻．　不闻不闻。

　　灵隐清耸禅师

　　师参法眼。眼指雨谓师曰。滴滴落在上座眼里。师初不喻旨。后因阅华严感悟。承眼印可。

　　上堂曰。十方诸佛常在汝前。还见么。若言见。将心见。将眼见。所以道。一切法不生。一切法不灭。若能如是解。诸佛常现前。又曰。见色便见心。且唤甚么作心。山河大地．万象森罗．青黄赤白．男女等相。是心。不是心。若是心。为甚么却成物象去。若不是心。又道见色便见心。还会么。祇为迷此而成颠倒。种种不同。于无同异中。强生同异。且如今直下承当。顿豁本心。皎然无一物可作见闻。若离心别求解脱者。古人唤作迷波讨源。卒难晓悟。

　　奉先慧同禅师

　　僧问。教中道。唯一坚密身。一切尘中见。又道。佛身充满于法界。普现一切群生前。于此二途。请师说。　师曰。唯一坚密身。一切尘中见。

　　永明道潜禅师

　　师谒法眼。眼曰。子于参请外。看甚么经。　师曰。华严经。　眼曰。总．别．同．异．成．坏六相。是何门摄属。　师曰。文在十地品中。据理则世出世间一切法皆具六相也。　眼曰。空还具六相也无。师无对。　眼曰。汝问我。　师乃问。空还具六相也无。　眼曰。空。师于是开悟。踊跃礼谢。　眼曰。子作么生会。　师曰。空。眼然之。　异日。因四众士女入院。眼问曰。律中道。隔壁闻钗钏声。即名破戒。现睹金银合杂。朱紫骈阗。是破戒。不是破戒。　师曰。好个入路。　眼曰。汝向后有五百毳徒。为王侯所重在。

　　石霜慈明禅师

　　师到大愚。芝坐间开合子取香烧。师问。作么生烧。芝便放香炉中烧。　师指曰。讶郎当汉又恁么去也。

　　问。闹中取静时如何。　师曰。头枕布袋。

　　问。四山火来时如何。　师曰。物逐人兴。

　　永首座与师同辞汾阳。永未尽其妙。从师二十年。终不脱洒。一夕围炉。深夜。师以火箸敲炭曰。永首座。永首座。　永咄曰。野狐精。　师乃指永曰。讶郎当汉又恁么去也。永乃豁然。

　　上堂。道吾打鼓。四大部洲同参。拄杖横也。挑括乾坤大地。钵盂覆也。盖却恒沙世界。且问诸人。向甚么处安身立命。若也知得。向北俱卢洲吃粥吃饭。若也不知。长连床上吃粥吃饭。

　　示众。一切圣贤皆以无为法而有差别。前是按山。后是主山。那个是无为法。良久。云。向下文长。付在来日。

　　作示徒偈曰。黑黑黑。道道道。明明明。得得得。

　　琅玡慧觉广照禅师

　　上堂。山僧因看华严金师子章．第九由心回转善成门又释曰。如一尺之镜。纳重重之影像。若然者。道有也得。道无也得。道非亦得。道是亦得。虽然如是。更须知有拄杖头上一窍。若也不会。拄杖子穿灯笼入佛殿。撞着释迦。磕倒弥勒。露柱拊掌呵呵大笑。你且道笑个甚么。卓拄杖。下座。

　　上堂。汝等诸人在我这里过夏。与你点出五般病。一．不得向万里无寸草处去。二．不得孤峰独宿。三．不得张弓架箭。四．不得物外安身。五．不得滞于生杀。何故。一处有滞。自救难为。五处若通。方名导师。汝等诸人若到诸方遇明眼作者。与我通个消息。贵得祖风不坠。若是常徒。即便寝息。何故。裸形国里夸服饰。想君太煞不知时。

　　示众云。有句无句。如藤倚树。树倒藤枯。好一堆烂柴。

　　大愚守芝禅师

　　僧问。昔日灵山分半座。二师相见事如何。　师曰。记得么。僧良久。　师打禅床一下。曰。多年忘却也。乃曰。且住。且住。若向言中取则。句里明机。也似迷头认影。若也举唱宗乘。大似一场寐语。虽然如是。官不容针。私通车马。放一线道。有个葛藤处。遂敲禅床一下。曰。三世诸佛尽皆头痛。且道大众还有免得底么。若一人免得。无有是处。若免不得。海印发光。乃竖起拂子曰。这个是印。那个是光。这个是光。那个是印。掣电之机。徒劳伫思。会么。老僧说梦。且道梦见个甚么。南柯十更。若不会。听取一颂。北斗挂须弥。杖头挑日月。林泉有商量。夏末秋风切。珍重。

　　升座。揭香合子曰。明头来。明头合。暗头来。暗头合。若道得。天下横行。道不得。且合却。

　　问。通身是眼。口在甚么处。　师曰。三跳。　曰。不会。　师曰。章底词秋罢。歌韵向春生。

　　慈明有善侍者。号称明眼。闻师之风。自石霜至大愚。入室。师趯出只履示之。善退身而立。师俯取履。善辄踏倒。师起面壁。以手点津连画其壁三。善瞠立其后。师旋转。以履打至法堂。　善曰。与么为人。瞎却一城人眼在。

　　文公杨亿大年居士

　　公出守汝州。谒广慧。广慧接见。公便问。布鼓当轩击。谁是知音者。　广慧曰。来风甚辨。　公曰。恁么则禅客相逢祇弹指也。　广慧曰。君子可入。公应喏喏。　广慧曰。草贼大败。　夜语次。广慧曰。秘监曾与甚人道话来。　公曰。某曾问云岩谅监寺。两个大虫相咬时如何。谅曰。一合相。某曰。我祇管看。未审恁么道。还得么。　广慧曰。这里即不然。　公曰。请和尚别一转语。　广慧以手作拽鼻势曰。这畜生。更𨁝跳在。　公于言下脱然无疑。有偈曰。八角磨盘空里走。金毛狮子变作狗。拟欲将身北斗藏。应须合掌南辰后。

　　天衣义怀禅师

　　示众。古人云。五蕴山头一段空。同门出入不相逢。无量劫来赁屋住。到头不识主人翁。有老宿拈云。既不识他。当初问甚么人赁。恁么拈也太远在。何故。须知死人路上有活人出身处。活人路上死人无数。那个是活人路上死人无数。那个是死人路上活人出身处。若检点得分明。拈却炙脂帽子。脱却鹘臭布衫。

　　僧问。如何是佛。　师曰。布发掩泥。横身卧地。　曰。意旨如何。　师曰。任是波旬也皱眉。　曰。谢师指示。　师曰。西天此土。　问。学人上来。请师说法。　师曰。林间鸟噪。水底鱼行。

　　上堂。须弥顶上不扣金钟。毕钵岩中无人聚会。山僧倒骑佛殿。诸人反着草鞋。朝游檀特。暮到罗浮。拄杖针筒。自家收取。

　　上堂。师云。衲僧横说竖说。未知有顶门上眼。　时有僧问。如何是顶门上眼。　师曰。衣穿瘦骨露。屋破看星眠。

　　上堂。大众集定。乃曰。上来道个不审。能销万两黄金。下去道个珍重。亦销得四天下供养。若作佛法话会。滴水难消。若作无事商量。眼中着屑。且作么生即是。良久。曰。还会么。珍重。

　　上堂。夫为宗师。须是驱耕夫之牛。夺饥人之食。遇贱即贵。遇贵即贱。驱耕夫之牛。令他苗稼丰登。夺饥人之食。令他永绝饥渴。遇贱即贵。握土成金。遇贵即贱。变金成土。老僧亦不驱耕夫之牛。亦不夺饥人之食。何谓。耕夫之牛。我复何用。饥人之食。我复何餐。我也不握土成金。也不变金作土。何也。金是金。土是土。玉是玉。石是石。僧是僧。俗是俗。古今天地。古今日月。古今山河。古今人伦。虽然如此。打破大散关。几个迷逢达摩。

　　上堂。雁过长空。影沈寒水。雁无遗踪之意。水无留影之心。若能如是。方解向异类中行。不用续凫截鹤。夷岳盈壑。放行也。百丑千拙。收来也。挛挛拳拳。用之。则敢与八大龙王斗富。不用。都来不直半分钱。参。

　　上堂。髑髅常干世界。鼻孔摩触家风。芭蕉闻雷开。葵花随日转。诸仁者。芭蕉闻雷开。还有耳么。葵花随日转。还有眼么。若也会得。西天即是此土。若也不会。七九六十三。收。

　　上堂。灵源绝朕。普现色身。法离断常。有无堪示。所以道。尘尘不见佛。刹刹不闻经。要会灵山亲授记。昼见日。夜见星。良久。曰。若到诸方。不得错举。参。

　　上堂。无边刹境。自他不隔于毫端。且道妙喜世界不动如来说甚么法。十世古今。始终不离于当念。祇如威音王佛最初一会度多少人。若是通方作者。试为道看。良久。曰。行路难。行路难。万仞峰头君自看。

　　上堂。僧问。天不能盖。地不能载。未审是甚么人。　师曰。掘地深埋。　曰。此人还受安排也无。　师曰。土上更加泥。

　　师问僧。无手人能行拳。无舌人解言语。忽然无手人打无舌人。无舌人道个甚么。

　　色空颂二首。色空空色色空空。碍却潼关路不通。劫火洞然毫末尽。青山依旧白云中。东西南北。十万八千。空生罔措。火里生莲。

　　玉泉承皓禅师

　　丛林号为皓布裈。一日。为张无尽。举傅大士颂曰。空手把锄头。步行骑水牛。人从桥上过。桥流水不流。又举。洞山颂曰。五台山顶云蒸饭。佛殿阶前狗尿天。刹竿头上煎䭔子。三个猢狲夜簸钱。此二颂只颂得法身边事。不颂得法身向上事。　张曰。请和尚颂。　师曰。昨夜雨霶澎。打倒蒲萄棚。知事普请行者人力。拄底拄。撑。底撑撑撑拄拄到天明。依旧可怜生。

　　永明延寿禅师

　　僧问。如何是永明妙旨。　师曰。更添香着。　曰。谢师指示。　师曰。且喜没交涉。僧礼拜。　师曰。听取一偈。欲识永明旨。门前一湖水。日照光明生。风来波浪起。

　　问。如何是大圆镜。　师曰。破砂盆。

　　二僧来参。乃问参头。曾到此间否。　曰。曾到。　又问第二上座。曾到否。　曰。不曾到。　师曰。一得一失。　少选。侍僧问。适来二僧。未审那个得。那个失。　师曰。汝曾识这二僧也无。　曰。不曾识。　师曰。同坑无异土。

　　指法以佛祖之语为铨准。曰。迦叶波初闻偈曰。诸法从缘生。诸法从缘灭。我师大沙门。尝作如是说。此佛祖骨髓也。龙胜曰。无物从缘生。无物从缘灭。起惟诸缘起。灭惟诸缘灭。乃知色生时但是空生。色灭时但是空灭。譬如风性本不动。以缘起故动。倘风本性动。则宁有静时哉。密室中若有风。风何不动。若无风。遇缘即起。非特风为然。一切法皆然。维摩谓文殊师利曰。不来相而来。不见相而见。文殊乃曰。如是。居士若来已。更不来。若去已。更不去。所以者何。来者无所从来。去者无所至。所可见者更不可见。此缘起无生之旨也。

　　问。学人久在永明。为甚么不会永明家风。　师曰。不会处会取。　曰。不会处如何会。　师曰。牛胎生象子。碧海起红尘。

　　五云华严志逢禅师

　　上堂。诸上座。舍一知识。参一知识。尽道善财南游之式样。且问上座。祇如善财礼辞文殊。拟登妙峰谒德云比丘。及到彼所。何以德云却于别峰相见。夫教意祖意。同一方便。终无别理。彼若明得。此亦昭然。诸上座即今簇着老僧。是相见。是不相见。此处是妙峰。是别峰。脱或从此省去。可谓不孤负老僧。亦常见德云比丘。未尝刹那相舍。还信得及么。

　　瑞鹿本先禅师

　　师偈三首。曰。非风幡动仁心动。自古相传直至今。今后水云人欲晓。祖师真是好知音。又曰。若是见色便见心。人来问着方难答。若求道理说多般。孤负平生三事衲。又曰。旷大劫来祇如是。如是同天亦同地。同地同天作么形。作么形兮无不是。

　　上堂。华严称佛身充满于法界。是真个也无。且如佛身既已充满法界。菩萨界．缘觉声闻界．人天修罗界．饿鬼地狱畜生界。应无处蹲。如是理论。太煞聱讹。寻常说诸法所生。唯心所现。且道即今六根所对六境。与汝是同耶。是别耶。同则何不作一块。别则如何说唯是一心。大须着精彩。佛法不是等闲。

　　上堂。天台教中说文殊．观音．普贤三门。文殊门者。一切色。观音门者。一切声。普贤门者。不动步而到。我道文殊门者。不是一切色。观音门者。不是一切声。普贤门者。是个甚么。莫道别却天台教说话。无事。且退。

　　上堂。你等诸人。夜间眠熟不知一切。既不知一切。且问你等那时有本来性。无本来性。若道有本来性。又不知一切。与死无异。若道无本来性。睡眠忽省。觉知如故。还会么。不知一切。与死无异。睡眠忽省。觉知如故。如是等时是个甚么。若也不会。各体究取。无事。莫立。

　　兴教洪寿禅师

　　师同国师普请次。闻堕薪有省。作偈曰。扑落非他物。纵横不是尘。山河及大地。全露法王身。

　　住后。中丞王公随一日过师。师拥毳负暄自若。王下拜。师推蒲团席地与坐。笑语终日而去。门人让师曰。此一众所仰。奈何不加礼。　他日王复来。师出前趋迎之。王曰。何不如前日相见。　师曰。中丞即得。奈知事瞋何。王益重之。

　　云居道齐禅师

　　师谓门弟子曰。达摩言。此方经。惟楞伽可以印心。吾读此经。偈曰。诸法无法体。而说惟是心。不见于自心。而起于分别。可谓大慈悲父如实极谈。我辈自不领受。背负恩德如恒河沙。　或问曰。然则见自心遂断分别乎。　师曰。非然也。譬如调马。马自见其影而不惊。何以故。以自知其影从自身出故。吾以是知。不断分别。亦舍心相也。祇今目前如实而观。不见纤毫。祖师曰。若见现在．过去。未来亦应见。若不见过去．未来。现在亦不应见。此语分明。人自迷昧。

　　黄龙慧南禅师

　　有僧侍立。师顾视久之。问曰。百千三昧。无量妙门。作一句说与汝。汝还信否。　对曰。和尚诚言。何敢不信。　师指其左曰。过这边来。　僧将趋。师咄之曰。随声逐色。有甚了期。出去。　一僧知之。即趋入。师理前语问之。亦对曰。安敢不信。　师又指其左曰。过这边来。僧竖住不往。　师又咄曰。汝来亲近我。反不听我语。出去。

　　舜老夫暮年有所开示。但曰。本自无事。从我何求。　师闻之。谓侍者曰。老夫耄矣。何不有事令无事。无事令有事。是谓净佛国土。成就众生。

　　师室中常问僧曰。人人尽有生缘。上座生缘在何处。正当问答交锋。却复伸手曰。我手何似佛手。又问诸方参请宗师所得。却复垂脚曰。我脚何似驴脚。三十余年示此三问。学者莫能契旨。天下丛林目为三关。

　　大宁道宽禅师

　　僧问。如何是露地白牛。　师以火箸横火罏上。曰。会么。　曰。不会。　师曰。头不欠。尾不剩。

　　问。天下禅客为甚么出这个○不得。　师曰。往往如斯。

　　僧问。教中云。始知众生本来成佛。为甚么有烦恼菩提。　师曰。甘草甜。黄连苦。　曰。却成两个去也。　师曰。你不妨会得好。

　　道吾悟真禅师

　　师问僧。甚处来。　曰。僧堂里来。　师曰。圣僧道甚么。　僧近前曰。不审。　师曰。东家作驴。西家作马。　曰。过在甚么处。　师曰。万里崖州。

　　上堂。夜来雷声震地。今朝细雨霏霏。干枯滋润。万物萌芽。且道嘉州大像长得髭须多少。还有道得者么。若也道得。陕府铁牛是常不轻菩萨。若道不得。土宿拽脱你鼻孔。

　　越州姜山方禅师

　　僧问。如何是不动尊。　师曰。单着布衫穿市过。　曰。学人未晓。　师曰。骑驴踏破洞庭波。　曰。透过三级浪。专听一声雷。　师曰。伸手不见掌。　曰。还许学人进向也无。　师曰。踏地告虚空。　曰。雷门之下。布鼓难鸣。　师曰。八花毬子上。不用绣红旗。　曰。三十年后此话大行。师便打。

　　云峰文悦禅师

　　僧问。巅山岩崖还有佛法也无。　师曰。有。　曰。如何是巅山岩崖佛法。　师曰。猢狲倒上树。

　　上堂。未达境惟心。起种种分别。达境惟心已。分别即不生。知诸法惟心。便舍外尘相。诸禅德。只如大地山河。明暗色空。法法现前。作么生说个舍底道理。于此明得。正在半涂。须知向上更有一窍在。便下座。

　　上堂。即今休去便休去。欲觅了时无了时。此事若向言语上作解。意根下卜度。天地悬殊。不得相应。岂况被人唤去方丈里涂糊指注。举楞严．肇论．根尘色法．向上向下．有无得失。他时后日。死不得其地。近世更有一般宗匠。二三十年驰声走誉。只管教人但莫上他言句。唤作透声色。便问东答西。以为格外之句。将此狂解递相沿习。从此混伤宗教。诳惑后生。苦哉。苦哉。我王库中无如是刀。下座。

　　慧林宗本圆照禅师

　　高丽僧统义天。以王子奉国命使于朝。闻师名。请以弟子礼见。问其所得。以华严经对。师曰。华严经三身佛。报身说耶。化身说耶。法身说耶。　义曰。法身说。　师曰。法身遍周沙界。当时听众何处蹲立。义茫然无对。

　　黄龙祖心晦堂宝觉禅师

　　师与夏倚公立谈。至肇论会万物为自己者及情与无情共一体。时有狗卧香桌下。师以压尺击狗。又击香卓曰。狗有情即去。香桌无情自住。情与无情如何得成一体。公立不能对。　师曰。才涉思惟。便成剩法。何曾会万物为己哉。

　　上堂。若也单明自己。不悟目前。此人有眼无足。若悟目前。不明自己。此人有足无眼。据此二人。十二时中常有一物蕴在胸中。物既在胸。不安之相常在目前。既在目前。便触涂成滞。作么生得平稳去。祖不言乎。执之失度。必入邪路。放之自然。体无去住。

　　师室中常举拳问僧曰。唤作拳头则触。不唤作拳头则背。唤作甚么。

　　示众云。碍处非墙壁。通处没虚空。若能如是会。心色本来同。拂子是色。那个是心。灵利汉才闻举着。隔墙见角。早知是牛。更若拟议思量。白云千里万里。

　　宝峰云庵真净禅师

　　开堂日。乃曰。问话且止。祇知问佛问法。殊不知佛法来处。且道从甚么处来。垂一足曰。昔日黄龙亲行此令。十方诸佛无敢违者。诸代祖师．一切圣贤无敢越者。无量法门。一切妙义。天下老和尚舌头始终一印。无敢异者。无异则且置。印在甚么处。还见么。若见。非僧非俗。无偏无党。一一分付。若不见。而我自收。遂收足。喝一喝。曰。兵随印转。将逐符行。佛手．驴脚．生缘。老好痛与三十棒。而今会中莫有不甘者么。若有。不妨奇特。若无。新长老谩你诸人去也。

　　白云守端禅师

　　示众。若端的得一回汗出来也。向一茎草上便现琼楼玉殿。若未端的得一回汗出。纵有玉殿琼楼。却被一茎草盖却。且道作么生得汗出去。良久。云。自有一双穷相手。不曾容易舞三台。

　　保宁勇和尚

　　示众云。古人底。今人用。今人底。古人为。古今无背面。今古几人知。㖿呜咿。一九与二九。相逢不出手。又云。无种灵苗火里栽。铁花还向树头开。蓦然结个团圞果。指似时人处得来。

　　黄龙死心悟新禅师

　　师室中问僧。月晦之阴。以五色彩著于瞑中。令百人千万人夜视其色。宁有辨其青黄赤白者么。僧无语。　师代曰。个个是盲人。

　　示众云。心外无法。而法可明。法外无心。而心可通。可通可明。心法全宗。全其宗。则法法皆宗。全其心。则心心无心。心既无心。直造其源。得其源。则现大身而满虚空中。现小身而纤尘不立。作么生是纤尘不立。良久。云。一点水墨。两处成龙。

　　青原惟信禅师

　　上堂。师云。老僧三十年前未参禅时。见山是山。见水是水。及至后来。亲见知识。有个入处。见山不是山。见水不是水。而今得个休歇处。依前见山祇是山。见水祇是水。大众。这三般见解。是同是别。有人缁素得出。许汝亲见老僧。

　　五祖法演禅师

　　三佛侍师于一亭上夜话。及归。灯已灭。师于暗中曰。各人下一转语看。　佛鉴曰。彩凤舞丹霄。　佛眼曰。铁蛇横古路。　佛果曰。看脚下。　师曰。灭吾宗者。克勤耳。

　　示众。举德山答僧我宗无语句。雪峰闻之有省。后峰云我当时空手去。空手归因缘。师云。白云今日说向透未过者。譬如有个人从东京来。问伊甚处来。他却道苏州来。问伊苏州事如何。伊道一切祇寻常。虽然如是。谩白云不过。何故。祇为他语音各别。毕竟如何。苏州菱。邵伯藕。

　　师上堂。人之性命事。第一须是○。欲得成此○。先须防于○。若是真○人○○。

　　示众云。吾本来兹土。传法救迷情。一花开五叶。结果自然成。达摩大师信脚来。信口道。后代儿孙多成计较。要会开花结果处么。郑州梨。青州枣。万物无过出处好。

　　郭功甫初到五祖。请祖升座。公趋前拈香曰。此一瓣香。爇向罏中。供养我堂头法兄禅师。伏愿于方广座上。擘开面门。放出先师形相。与他诸人描邈。何以如此。白云岩畔旧相逢。往日今朝事不同。夜静水寒鱼不食。一罏香散白莲峰。　祖遂云。曩谟萨怛哆钵啰野。恁么恁么。几度白云溪上望。黄梅花向雪中开。不恁么不恁么。嫩柳垂金线。且要应时来。不见庞居士问马大师云。不与万法为侣者是甚么人。大师云。待汝一口吸尽西江水即向汝道。大众。一口吸尽西江水。万丈深潭穷到底。略彴不是赵州桥。明月清风安可比。

　　泐潭景祥禅师

　　师室中问僧。达摩西归。手𢹂只履。当时何不两只都将去。　曰。此土也要留个消息。　师曰。一只脚在西天。一只脚在东土。着甚来由。僧无语。

　　问僧。惟一坚密身。一切尘中现。如何是尘中现底身。　僧指香罏曰。这个是香罏。　师曰。带累三世诸佛生陷地狱。僧罔措。师便打。

　　慈氏瑞仙禅师

　　师至投子。广鉴问。乡里甚处。　师曰。两浙东越。　鉴曰。东越事作么生。　师曰。秦望峰高。鉴湖水阔。　鉴曰。秦望峰与你自己是同是别。　师曰。西天梵语。此土唐言。　鉴曰。此犹是丛林祗对。毕竟是同是别。师便喝。鉴便打。　师曰。恩大难酬。便礼拜。

　　丞相张商英居士

　　公尝云。先佛所说。于一毛端现宝王刹。坐微尘里转大法轮。是真实义。法华会上多宝如来在宝塔中分半座与释迦文佛。过去佛．现在佛同坐一处。实有如是事。非谓表法。

　　太平慧勤佛鉴禅师

　　文殊心道禅师初参诸方。抵太平。闻师夜参举赵州柏树子话。至觉铁觜云。先师无此语。莫谤先师好。因大疑。提撕既久。一夕豁然。即趋丈室。拟叙所悟。　师见来。便闭门。道曰。和尚莫瞒某甲。师曰。十方无壁落。何不入门来。道以拳擉破窗纸。鉴即开门搊住云。道。道。道以两手捧师头作口啐而出。遂呈偈曰。赵州有个柏树话。禅客相传遍天下。多是摘叶与寻枝。不能直向根源会。觉公说道无此语。正是恶言当面骂。禅人若具通方眼。好向此中辨真假。师深然之。

　　龙门清远佛眼禅师

　　示众。千说万说。不若亲面一见。纵不说。亦自分明。王子宝刀喻。众盲摸象喻。禅学中隔江招手事。望州亭相见事。迥绝无人处。深山岩崖处事。此皆亲面而见之。不在说也。

　　上堂云。大众。或有人唤上座。上座便应。设使不应。心中也须领览。今时学人。便道应底是也。领览底是也。若如此会。便是入地狱汉子。是即且置。且道面前是阿谁唤你。是有人唤耶。是无人唤耶。还裁断得么。若是有人唤。山精鬼魅唤你时。天魔外道唤你时。如何辨白。若道无人唤。你又不聋不騃。如何得无人唤。者个是十二时中生死路头事。诸人明得么。有人唤。生迷乱。无人唤。遭系绊。若能行。生死断。万两金。终不换。下座。

　　师作示道三偈。

　　一曰随流　千圣灵踪百草头。卓然放去号随流。从教万古无人识。笑杀沩山水牯牛。

　　二曰合辙　水中月是天边月。南北东西更无别。新罗打铁火星飞。烧着指头名合辙。

　　三曰双唱　坐断千差古路头。解开空岸济人舟。明明一句该群象。善唱无声作么求。

　　净因继成禅师

　　师同圆悟．法真．慈受并十大法师．禅讲千僧。赴太尉陈公良弼府斋。时徽宗私幸观之。有善华严者。贤首宗之义虎也。对众问曰。吾佛设教。自小乘至于圆顿。扫除空有。独证真常。然后万德庄严。方名为佛。常闻禅宗一喝。能转凡成圣。与诸经论似相违背。今一喝若能入吾宗五教。是为正说。若不能入。是为邪说。　诸禅视师。师曰。如法师所问。不足三大禅师之酬。净因小长老可以使法师无惑也。师召善。善应诺。　师曰。法师所谓小乘教者。乃有义也。大乘始教者。乃空义也。大乘终教者。乃不有不空义也。大乘顿教者。乃即有即空义也。一乘圆教者。乃不有而有。不空而空义也。如我一喝。非惟能入五教。至于工巧伎艺。诸子百家。悉皆能入。　师震声喝一喝。问善曰。闻么。　曰。闻。　师曰。汝既闻。此一喝是有。能入小乘教。　须臾又问善曰。闻么。　曰。不闻。　师曰。汝既不闻。适来一喝是无。能入始教。遂顾善曰。我初一喝。汝既道有。喝久声消。汝复道无。道无。则原初实有。道有。则而今实无。不有不无。能入终教。我有一喝之时。有非是有。因无故有。无一喝之时。无非是无。因有故无。即有即无。能入顿教。须知我此一喝不作一喝用。有无不及。情解俱忘。道有之时。纤尘不立。道无之时。横遍虚空。即此一喝入百千万亿喝。百千万亿喝入此一喝。是故能入圆教。善乃起再拜。　师复谓曰。非唯一喝为然。乃至一语一默。一动一静。从古至今。十方虚空。万象森罗。六趣四生。三世诸佛。一切圣贤。八万四千法门。百千三昧。无量妙义。契理契机。与天地万物一体。谓之法身。三界惟心。万法惟识。四时八节。阴阳一致。谓之法性。是故华严经云。法性遍在一切处。有相无相。一声一色。全在一尘中。含四义。事理无边。周遍无余。参而不杂。混而不一。于此一喝中皆悉具足。犹是建化门庭。随机方便。谓之小歇场。未至宝所。殊不知吾祖师门下。以心传心。以法印法。不立文字。见性成佛。有千圣不传底向上一路在。　善又问曰。如何是向上一路。　师曰。汝且向下会取。　善曰。如何是宝所。　师曰。非汝境界。　善曰。望禅师慈悲。　师曰。任从沧海变。终不为君通。善胶口而出。上大悦。闻者靡不叹仰。

　　国清妙印禅师

　　上堂。满口道得底。为甚么不知有。十分知有底。为甚么道不得。且道誵讹在甚么处。若也知处。许你照用同时。明暗俱了。其或未然。道得道不得。知有不知有。南山石大虫。解作狮子吼。

　　华藏密印安民禅师

　　师一日白圆悟曰。和尚休举话。待某说看。　圆悟。诺。　师曰。寻常拈槌竖拂。岂不是经中道。一切世界诸所有相。皆即菩提妙明真心。　圆悟笑曰。你元来在这里作活计。　师又曰。下喝敲床时。岂不是返闻闻自性。性成无上道。　圆悟曰。你岂不见经中道。妙性圆明。离诸名相。师于言下释然。　圆悟出蜀。居夹山。师罢讲侍行。圆悟为众夜参。举古帆未挂因缘。师闻未领。遂求决。圆悟曰。你问我。　师举前话。圆悟曰。庭前柏树子。　师即洞明。谓圆悟曰。古人道。如一滴投于巨壑。殊不知大海投于一滴。　圆悟笑曰。奈这汉何。未几。令分座。

　　大沩法泰禅师

　　僧问。理随事变。该万有而一片虚凝。事逐理融。等千差而咸归实际。如何是理法界。　师曰。山河大地。　曰。如何是事法界。　师曰。万象森罗。　曰。如何是理事无碍法界。　师曰。东西南北。　曰。如何是事事无碍法界。　师曰。上下四维。

　　云居高庵善悟禅师

　　一日。有僧被蛇伤足。佛眼问曰。既是龙门。为甚么却被蛇咬。　师即应曰。果然现大人相。佛眼益器之。　后传此语到照觉。圆悟曰。龙门有此僧耶。东山法道未寂寥尔。

　　白杨法顺禅师

　　师依止佛眼。闻普说举傅大士心王铭云。水中盐味。色里胶青。决定是有。不见其形。乃于言下有省。　后观宝藏迅转。顿明大法。趋丈室作礼。呈偈曰。顶有异峰云冉冉。源无别派水冷冷。游山未到山穷处。终被青山碍眼睛。　佛眼笑而可之。

　　普庵印肃禅师

　　师谒牧庵于湘之沩山。问。万法归一。一归何处。牧庵竖拂示之。有省。归寿隆。时年二十九矣。　使牒请主慈化寺。师利世不伐。尝言。舍家出家。当为何事。披缁削发。本属何因。若不报国资家。虚负皇恩。若不导化檀那。枉作释子。楮衣粝食。胁不沾席者。十有二年。　一日。诵华严论。至达本情亡。知心体合。豁然大悟。遍体汗流。曰。我今亲契华严法界矣。　遂示众曰。李公长者于华严大经之首。痛下一槌。击碎三千大千世界。如汤消雪。不留毫发许。于后进者作得滞碍。普庵老人一见。不觉吞却五千四十八卷。化成一气。充塞虚空。方信释迦老子出气不得之句。然后破一微尘。出此华严经。遍含法界。无理不收。无法不贯。便见摩耶夫人是我身。弥勒楼台是我体。善财童子是甚茄子。文殊．普贤与我同参。不动道场遍周法界。悲涕欢喜。踊跃无量。大似死中得活。如梦忽醒。良久。云。不可说。不可说。又不可说。始信金刚经云。信心清净。即生实相。实相既生。妄想相灭。全体法身遍一切处。方得大用现前。即说偈曰。捏不成团拨不开。何须南岳又天台。六根门首无人用。惹得胡僧特地来。　师一日举似心斋．圆通二子云。达本情亡。知心体合。汝作么生会。　二人相顾笑云。未达。　明日各呈颂。师因题云。据宗眼看来。句到意未到。其体未合。其情未亡。乘便强占二词。调曰解佩令。明眼人前觑着。三十拄杖不饶。为甚么如此。不合雪上加霜。　其一云。先天先地。何名何样。阿曼陀无物比况。触目菩提。自是人不肯承当。且轮回滞名著相。圆融法界无思无想。庐陵米不用商量。血脉才通。便知道击木无声。打虚空尽成金响。　其二云。柏庭立雪。一场败阙。了无为当下休歇。百匝千围。但只这孤圆心月。不揩磨镇常皎洁。无余无欠。无听无说。韶阳老祇得一橛。十圣三贤闻举着。魂消胆裂。惟普庵迥然寂灭。　俄有僧称道存。自蜀冒雪而来。既见。师曰。此吾不请友也。遂相征诘。棒喝交驰。心心密契。　僧曰。师再来人也。

　　净慈师一禅师

　　师首参雪峰慧照禅师。慧照举藏身无迹话问之。师数日方明。呈偈曰。藏身无迹更无藏。脱体无依便厮当。古镜不劳还自照。淡烟和雾湿秋光。　慧照质之曰。毕竟那里是藏身无迹处。　师曰。嗄。　慧照曰。无踪迹处因甚么莫藏身。　师曰。石虎吞却木羊儿。慧照深肯之。

　　大安山省和尚

　　僧问。离四句。绝百非。请和尚道。　曰。我王库内无如是刀。　问。重重关锁。信息不通时如何。　曰。争得到这里。　云。到后如何。　曰。彼中事作么生。　问。如何是真中真。　曰。十字街头泥佛子。

　　花药英和尚

　　示众。师拈拄杖云。我今为汝等保任此事终不虚也。大觉世尊是真语者．实语者．如语者．不诳语者．不异语者。不赚汝诸人。还信得及么。喝一喝。云。上无攀仰。下绝己躬。虚空大地咸出心中。万里八九月。一身西北风。下座。

　　清凉普明和尚

　　示众云。祖师心法。洞贯十方。今古恒然。法尔如是。如是之法。不假修而自就。不假得而自圆。一切现成。名不动地。用而非有。不用非无。妙体湛然。恒常不变。体合妙用。应备无为。映现重重。无边色相。心无自性。触事全彰。不动道场。遍十方界。如斯境界。略暂回光。背觉合尘。妄为影事。此之事。意如王大路行之即是。假使不行。亦在其路。如斯所论。犹是化门之说。若以举唱宗乘。只有一时散去好。
卍新纂续藏经第 68 册 No. 1319 御选语录


　　御制序

　　达摩西来。不立文字。直指人心。以此慧灯。续佛慧命。到者里。唯证乃知非可测。见闻知觉。一点难容。才辨聪明。丝毫无涉。但将一句无义味话。似银山铁壁看去。一时不了阅一岁。一岁不了阅一纪。拚却今生来生。与之抵对。久之久之。一时参破。万有皆空。并此无义味话亦了不可得。树头果熟。因风堕地。五花八裂。㘞地一声。自然无著落处而知有着落在。　然此无义味话。本同兔角龟毛。岂为真实。曰末后句。曰活句者。惟用以接引初机。千篇一律。正是敲门之瓦。意在门开。若持瓦不敲。唯向门前之绕。摩挲把玩。瓦不释手。甚至谓人之瓦不良。谓己之瓦至美。张旗树帜。为瓦交锋。瓦战弥深。去门愈远。不曰狂徒。不可得也。　今之宗门。每以藏头白。海头黑．院主眉须堕落．掇退果棹之类。谓之末后句。盖因先从解路推求。推到解路断绝处。则强为末后句。翻成虚套实法也。更有以父母未生前本来面目．万法归一。一归何处．念佛的是谁等为死句。以东山水上行．庭前柏树子．唵哑吽．苏噜苏噜㗭唎㗭唎。等为活句。盖谓有字义可寻。则为死句。无字义可寻。则曰活句也。如此会取。别末后句尚未是初句。而活句已尽成死句矣。　水里月轮。岂容捞漉。空中火聚。安可推排。果能化毒药为醍醐。嚼金刚为香饭。脚跟着地。鼻孔撩天。自然知得祖师所言。无非末后句。无非活句。即至三藏十二分。亦无非末后句。无非活句。否则千七百则公案尽是死句。亦无一末后句。古德云。有句无句。如藤倚树。树倒藤枯。好一堆烂柴。　古人与么老婆心切。明明道出。犹自不悟。不肯向藤树烂柴中直下承当。体取活句。只管向有句无句边分别初末。众生颠倒。实为可怜。甚至各立门庭。回护祖父。或乃当场败阙。嫉妒同参。挥剿情绝见之太阿锋。争情争见。用疗恚医痴之甘露味。增恚增痴。不知转得句圆。辨得机捷。与吾灵觉有何交涉。佛祖慧命岂其在斯。况此因缘。本同龟毛兔角。如曰胜。则有言亦胜。无言亦胜。如曰负。则一场懡㦬固负。便百转不穷。愈见其负。岂得曰胜者活句。负者死句。胜者知末后句。负者不知末后句也。　朕二十余年来。于本分少得相应。于藩邸时。颇阅今时禅侣伎俩。大抵不过如是。尝于此作游戏三昧。巍巍堂堂者。折其头角。窈窈沉沉者。碎其窟窠。出泥牛于海心。载之片叶。骤玉麟于天上。控以单丝。机辨纷驰。遇者尽屈于句下。方之于古。朕实不后于人。然于所为本分相应者。何尝于此有丝毫交涉耶。　为悯学人身住大圆觉场而不得正悟。魔外滋繁。狂参益炽。故选录从上古德专提向上之语。刊示丛林。以期灯传无尽。而凡接引初机。及问答如流。机锋迅利者。并不入选。又恐未经举出。学人眼目不明。用是取其中不误学者中止化城。有碍正知正见者。别录一帙。以供随喜。盖古人既于无梯航处设兹梯航。朕即于无等次中分其等次。譬如虚空。方则空方。圆则空圆。朕以方还方。以圆还圆。而为分别。然而方空圆空。等是虚空。非因分别而有同异也。　是选也。譬如鼓瑟弹琴。敲金击石。丹青书翰。咏月吟花。无非游戏三昧。可佐法喜禅悦。尚不得作杨叶止啼会云。至其中有数十则可入前集者。则以选阅指月录等书之后。采辑教外别传．禅宗正脉。其时前集已经刻成。难于按次添入。因即编之后集卷内。事出偶然。遂成别例。　阅此书者。玩千番之珉石。忽遇九华。散百斛之小玑。间逢七采。发心参学。未妨引起疑情。明眼宗徒。不必逐条指出。譬如曾游龙藏。自然到眼立分。若其生长荜门。且任目迷五色。爰识其缘起。俟学人自择焉。

　　雍正十一年癸丑八月望日

　　御选历代禅师语录后集上

　　善慧傅大士

　　梁武帝请讲金刚经。士才升座。以尺挥案一下便下座。帝愕然。圣师曰。陛下还会么。　帝曰。不会。　圣师曰。大士讲经竟。

　　大士一日披衲。顶冠靸履。朝见。帝问。是僧耶。士以手指冠。　帝曰。是道耶。士以手指靸履。　帝曰。是俗耶。士以手指衲衣。

　　偈曰。空手把锄头。步行骑水牛。人在桥上过。桥流水不流。

　　泗州僧伽大师

　　唐高宗时。至长安．洛阳行化。历吴楚间。手执杨枝。混于缁流。或问。师何姓。　即答曰。我姓何。　又问。师何国人。　师曰。我何国人。

　　天台丰干禅师

　　师欲游五台。问寒．拾曰。汝共我去游五台。便是我同流。若不共我去游五台。不是我同流。　山曰。你去游五台作甚么。　师曰。礼文殊。　山曰。你不是我同流。　师寻独入五台。逢一老人。便问。莫是文殊么。　曰。岂可有二文殊。师作礼未起。忽然不见。

　　师凡有人问佛理。止答随时二字。

　　寒山大士

　　赵州游天台。路次相逢。大士见牛迹。问州曰。还识牛么。　州曰。不识。　士指牛迹曰。此是五百罗汉游山。　州曰。既是罗汉。为甚么却作牛去。　士曰。苍天。苍天。州呵呵大笑。　士曰。作甚么。　州曰。苍天。苍天。　士曰。这厮儿宛有大人之作。

　　拾得大士

　　国清寺半月念戒。众集。大士拍手曰。聚头作想那事如何。维那叱之。　大士曰。大德且住。无瞋即是戒。心净即出家。我性与你合。一切法无差。

　　明州布袋和尚

　　有一僧在师前行。师乃拊僧背一下。僧回头。师曰。乞我一文钱。　曰。道得即与你一文。师放下布袋。叉手而立。

　　师在街衢立。有僧问。和尚在这里作甚么。　师曰。等个人。　曰。来也。来也。　师云。汝不是这个人。　曰。如何是这个人。　师曰。乞我一文钱。

　　偈曰。是非憎爱世偏多。仔细思量奈我何。宽却肚肠须忍辱。豁开心地任从他。若逢知己须依分。纵遇冤家也共和。若能了此心头事。自然证得六波罗。

　　又偈曰。一钵千家饭。孤身万里游。青目睹人少。问路白云头。

　　法华志言大士

　　丞相吕许公问佛法大意。师曰。本来无一物。一味却成真。

　　集仙王质问。如何是祖师西来意。　师曰。青山影里泼蓝起。宝塔高吟撼晓风。　又曰。请法华烧香。　师曰。未从斋戒觅。不向佛边求。

　　国子助教徐岳问祖师西来意。师曰。街头东畔底。　徐曰。某甲未会。　师曰。三般人不会。

　　僧问。世有佛否。　师曰。寺里文殊。　有。

　　问师。凡耶圣耶。　遂举手曰。我不在此住。

　　扣冰澡先禅师

　　师谒雪峰。手𢹂凫茨一包。酱一器献之。峰曰。包中是何物。　师曰。凫茨。　峰曰。何处得来。　师曰。泥中得。　峰曰。泥深多少。　师曰。无丈数。　峰曰。还更有么。　师曰。转有转深。　又问。器中何物。　曰。酱。　峰曰。何处得来。　曰。自合得。　峰曰。还熟也未。　曰。不较多。　峰异之。曰。子异日必为王者师。

　　初居温岭。继居将军岩。二虎侍侧。神人献地为瑞岩院。学者争集。尝谓众曰。古圣修行。全凭苦节。吾今夏则衣楮。冬则扣冰而浴。故人号为扣冰古佛。

　　有僧烧炭积成火龛曰。请师入此修行。　曰。真玉不随流水化。琉璃争夺众星明。　曰。莫祇这便是么。　曰。且莫认奴作郎。　曰。毕竟如何。　曰。梅花腊月开。

　　天成戊子。应闽王之召。王敬礼谢茶次。师提起橐子曰。会么。　曰。不会。　曰。人王法王。各自照了。　留十日。以疾辞。

　　懒残大士

　　师有歌曰。　兀然无事无改换。无事何须论一段。直心无散乱。他事不须断。　过去已过去。未来犹莫算。兀然无事坐。何曾有人唤。　向外觅工夫。总是痴顽汉。粮不畜一粒。逢饭但知吗。　世人多事人。相趁浑不及。我不乐生天。亦不爱福田。　饥来吃饭。困来即眠。愚人笑我。智乃知焉。不是痴钝。本体如然。　要去即去。要住即住。身披一破衲。脚着娘生裤。　多言复多语。由来反相误。若欲度众生。无过且自度。　莫谩求真佛。真佛不可见。妙性及灵台。何须受薰炼。　心是无事心。面是娘生面。劫石可移动。个中无改变。　无事本无事。何须读文字。削除人我本。冥合个中意。　种种劳筋骨。不如林下睡兀兀。举头见日高。吃饭从头𢫫。　将功用功。展转冥蒙。取即不得。不取自通。　吾有一言。绝虑忘缘。巧说不得。只用心传。　更有一语。无过直与。细如毫末。大无方所。本自圆成。不劳机杼。　世事悠悠。不如山邱。青松蔽日。碧涧长流。山云当幕。夜月为钩。　卧藤萝下。块石枕头。不朝天子。岂羡王侯。生死无虑。更复何忧。　水月无影。我常只宁。万法皆尔。本自无生。兀然无事坐。春来草自青。

　　法顺大师

　　师作法身颂曰。嘉州牛吃禾。益州马腹胀。天下觅医人。灸猪左膊上。

　　南岳怀让禅师

　　有大德问。如镜铸像。像成后。未审光向甚么处去。　师曰。如大德为童子时相貌何在。　曰。祇如像成后。为甚么不鉴照。　师曰。虽然不鉴照。谩他一点不得。

　　马大师阐化于江西。师问众曰。道一为众说法否。　众曰。已为众说法。　师曰。总未见人持个消息来。众无对。　因遣一僧去。嘱曰。待伊上堂时。但问作么生。伊道底言语。记将来。　僧去。一如师旨。回谓师曰。马师云。自从胡乱后。三十年不曾少盐酱。师然之。

　　青原行思禅师

　　希迁诣静居参礼。师曰。子何方来。　迁曰。曹溪。　师曰。将得甚么来。　曰。未到曹溪亦不失。　师曰。若恁么。用去曹溪作甚么。　曰。若不到曹溪。争知不失。　迁又曰。曹溪大师还识和尚否。　师曰。汝今识吾否。　曰。识又争能识得。　师曰。众角虽多。一麟足矣。　迁又问。和尚自离曹溪。甚么时至此间。　师曰。我却知。汝早晚离曹溪。　曰。希迁不从曹溪来。　师曰。我亦知汝去处也。　曰。和尚幸是大人。莫造次。　他日。师复问迁。汝甚么处来。　曰。曹溪。　师乃举拂子曰。曹溪还有这个么。　曰。非但曹溪。西天亦无。　师曰。子莫曾到西天否。　曰。若到。即有也。　师曰。未在。更道。　曰。和尚也须道取一半。莫全靠学人。　师曰。不辞向汝道。恐已后无人承当。

　　马祖道一禅师

　　僧问。和尚为甚么说即心即佛。　曰。为止小儿啼。　曰。啼止时如何。　师曰。非心非佛。　曰。除此二种人来。如何指示。　师曰。向伊道不是物。　曰。忽遇其中人来时如何。　曰。且教伊体会大道。

　　一夕。西堂．百丈．南泉随侍玩月次。师问。正恁么时如何。　堂曰。正好供养。　丈曰。正好修行。泉拂袖便行。　师曰。经入藏。禅归海。惟有普愿独超物外。

　　僧参次。师乃画一圆相。云。入也打。不入也打。僧才入。师便打。　僧云。和尚打某甲不得。师靠拄杖。休去。

　　问。如何得合道。　师曰。我早不合道。

　　有小师耽源行脚回。于师前画个圆相。就上拜了立。师曰。汝莫欲作佛否。　曰。某甲不解捏目。　师曰。吾不如汝。小师不对。

　　邓隐峰辞师。师曰。甚么处去。　曰。石头去。　师曰。石头路滑。　曰。竿木随身。逢场作戏。便去。　才到石头。即绕禅床一匝。振锡一声。问。是何宗旨。　石头曰。苍天。苍天。　峰无语。却回。举似师。师曰。汝更去问。待他有答。汝便嘘两声。　峰又去。依前问。石头乃嘘两声。峰又无语。回。举似师。师曰。向汝道石头路滑。

　　有僧于师前作四画。上一画长。下三画短。曰。不得道一画长。三画短。离此四字外。请和尚答。　师乃画地一画。曰。不得道长短。答汝了也。

　　师问僧。什么处来。　云。湖南来。　师云。东湖水满也未。　云。未。　师云。许多时雨水尚未满。

　　石头希迁禅师

　　门人道悟问。曹溪意旨谁人得。　师曰。会佛法人得。　曰。师还得否。　师曰。不得。　曰。为甚么不得。　曰。我不会佛法。

　　牛头山法融禅师

　　师年十九。学通经史。寻阅大部般若。晓达真空。忽一日叹曰。儒学世典。非究竟法。般若真观。出世舟航。遂隐茅山。投师落发。后入牛头山幽栖寺北岩之石室。有百鸟衔花之异。　四祖遥观气象。知彼山有异人。乃躬自寻访。问寺僧。此间有道人否。　曰。出家儿那个不是道人。　祖曰。阿那个是道人。僧无对。　别僧曰。此去山中十里许。有一懒融。见人不起。亦不合掌。莫是道人么。　祖遂入山。见师端坐自若。曾无所顾。祖问曰。在此作甚么。　师曰。观心。　祖曰。观是何人。心是何物。　师无对。便起作礼曰。大德高栖何所。　祖曰。贫道不决所止。或东或西。　师曰。还识道信禅师否。　祖曰。何以问他。　师曰。向德滋久。冀一礼谒。　祖曰。道信禅师。贫道是也。　师曰。因何降此。　祖曰。特来相访。莫更有宴息之处否。　师指后面曰。别有小庵。遂引祖至庵所。绕庵惟见虎狼之类。祖乃举两手作怖势。　师曰。犹有这个在。　祖曰。这个是甚么。师无语。　少选。祖却于师宴坐石上书一佛字。师视之竦然。祖曰。犹有这个在。

　　博陵王问曰。恰恰用心时。若为安隐好。　师曰。恰恰用心时。恰恰无心用。曲谈名相劳。直说无繁重。无心恰恰用。常用恰恰无。今说无心处。不与有心殊。　问曰。智者引妙言。与心相会当。言与心路别。合则万倍乖。　师曰。方便说妙言。破病大乘道。非关本性谈。还从空化造。无念为真常。终当绝心路。离念性不动。生灭无乖误。谷响既有声。镜像能回顾。

　　天柱崇慧禅师

　　僧问。达摩未来此土时。还有佛法也无。　师曰。未来且置。即今事作么生。　曰。某甲不会。乞师指示。　师曰。万古长空。一朝风月。僧无语。　师复曰。阇黎会么。　曰。不会。　师曰。自己分上作么生。干他达摩来与未来作么。他家来。大似卖卜汉。见汝不会。为汝锥破卦文。才生吉凶。尽在汝分上。一切自看。　僧曰。如何是解卜度人。　师曰。汝才出门时便不中也。

　　径山道钦禅师

　　马祖令人送书到。书中作一圆相。师发缄。于圆相中着一点。却封回。

　　鸟窠道林禅师

　　白居易守杭时。入山谒师。问曰。禅师住处甚危险。　师曰。太守危险尤甚。　白曰。弟子位镇江山。何险之有。　师曰。薪火相交。识性不停。得非险乎。　又问。如何是佛法大意。　师曰。诸恶莫作。众善奉行。　白曰。三岁孩儿也解恁么道。　师曰。三岁孩儿虽道得。八十老人行不得。白作礼而退。

　　寿州道树禅师

　　师得法于北宗秀。卜寿州三峰山。结茅而居。常有野人。服色素朴。言谈诡异。时忽化作佛及菩萨．罗汉．天仙等形。或放神光。或呈声响。师之学徒睹之。皆不能测。如此涉十年后。寂无形影。　师告众曰。野人作多色伎俩眩惑于人。只消老僧不见不闻。伊伎俩有穷。吾不见不闻无尽。

　　嵩岳破灶堕和尚

　　师不称名氏。言行叵测。隐居嵩岳。山坞有庙甚灵。殿中惟安一灶。远近祭祀不辍。烹宰物命甚多。　师一日领寺僧入庙。以杖敲灶三下。曰。咄。此灶只是泥瓦合成。圣从何来。灵从何起。恁么烹宰物命。又打三下。灶乃倾破堕落。　须臾。有一人青衣峨冠。设拜师前。师曰。是甚么人。　曰。我本此庙灶神。久受业报。今日蒙师说无生法。得脱此处。生在天中。特来致谢。　师曰。是汝本有之性。非吾强言。神再礼而没。　少选。侍僧问曰。某等久侍和尚。不蒙示诲。灶神得甚么径旨。便得生天。　师曰。我只向伊道是泥瓦合成。别也无道理为伊。侍僧无言。　师曰。会么。　僧曰。不会。　师曰。本有之性。为甚么不会。侍僧等乃礼拜。　师曰。破也。破也。堕也。堕也。

　　嵩岳元圭禅师

　　师得法安国师。隐于岳之庞坞。一日。有神人率群从谒师。师睹其貌。奇伟非常。乃问曰。善来仁者。胡为而至。　彼曰。师宁识我耶。　师曰。吾观佛与众生等。吾一目之。岂分别耶。　彼曰。吾此岳神也。能生死于人。师安得一目我哉。　师曰。吾本不生。汝焉能死。吾视身与空等。视吾与汝等。汝能坏空与汝乎。苟能坏空及汝。吾则不生不灭也。汝尚不能如是。又安能生死吾耶。　神稽首曰。我亦聪明正直于余神。讵知师有广大之智辩乎。愿授以正戒。令我度世。　师曰。汝既乞戒。即既戒也。所以者何。戒外无戒。又何戒哉。　神曰。此理也。我闻茫昧。止求师戒我身为门弟子。　师即为张座。秉炉正几。曰。付汝五戒。若能奉持。即应曰能。不能。即曰否。　曰。谨受教。　师曰。汝能不淫乎。　曰。我亦娶也。　师曰。非谓此也。谓无罗欲也。　曰。能。　师曰。汝能不盗乎。　曰。何乏我也。焉有盗取哉。　师曰。非谓此也。谓向而福淫。不供而祸善也。　曰。能。　师曰。汝能不杀乎。　曰。实司其柄。焉曰不杀。　师曰。非谓此也。谓有滥误疑混也。　曰。能。　师曰。汝能不妄乎。　曰。我正直。焉有妄乎。　师曰。非谓此也。谓先后不合天心也。　曰。能。　师曰。汝不遭酒败乎。　曰。能。　师曰。如上是为佛戒也。又言。以有心奉持。而无心拘执。以有心为物。而无心想身。能如是。则先天地生不为精。后天地死不为老。终日变化而不为动。毕尽寂默而不为休。信此。则虽娶非妻也。虽向非取也。虽柄非权也。虽作非故也。虽醉非惛也。若能无心于万物。则罗欲不为淫。福淫祸善不为盗。滥误疑混不为杀。先后违天不为妄。惛荒颠倒不为醉。是谓无心也。无心则无戒。无戒则无心．无佛．无众生．无汝及无我。孰为戒哉。　神曰。我神通亚佛。　师曰。汝神通十句。五能五不能。佛则十句。七能三不能。　神竦然避席。跪启曰。可得闻乎。　师曰。汝能戾上帝。东天行而西七曜乎。　曰。不能。　师曰。汝能夺地祇。融五岳而结四海乎。　曰。不能。　师曰。是谓五不能也。佛能空一切相。成万法智。而不能即灭定业。佛能知群有性。穷亿劫事。而不能化导无缘。佛能度无量有情。而不能尽众生界。是为三不能也。定业亦不牢久。无缘亦是一期。众生界本无增减。亘无一人能主其法。有法无主。是谓无法。无法无主。是谓无心。如我解。佛亦无神通也。但能以无心通达一切法尔。　神曰。我诚浅昧。未闻空义。师所授戒。我当奉行。今愿报慈德。效我所能。　师曰。我观身无物。观法无常。块然更有何欲耶。　神曰。师必命我为世间事。展我小神功。使已发心．初发心．未发心．不信心．必信心五等人。目我神踪。知有佛．有神．有能．有不能．有自然．有非自然者。　师曰。无为是。无为是。　神曰。佛亦使神护法。师宁堕叛佛耶。愿随意垂诲。　师不得已而言曰。东岩寺之障。莽然无树。北岫有之。而背非屏拥。汝能移北树于东岭乎。　神曰。已闻命矣。然昏夜必有喧动。愿师无骇。即作礼而去。　师门送而目观之。见仪卫逶迤。如王者之状。其夕。果有暴风吼雷。栋宇摇荡。师曰。神言征矣。众可无怖。　诘旦和霁。则北岩松栝尽移东岭。森然行植。师谓其徒曰。毋令外知。人将妖我。　曰。吾始居寺东岭。吾灭。汝必置吾骸于彼。言讫。若委蜕焉。

　　嵩山峻极和尚

　　僧问。如何是修善行人。　师曰。担枷带锁。　曰。如何是作恶行人。　师曰。修禅入定。　曰。某甲浅机。请师直指。　师曰。汝问我恶。恶不从善。汝问我善。善不从恶。僧良久。　师曰。会么。　曰。不会。　师曰。恶人无善念。善人无恶心。所以道。善恶如浮云。俱无起灭处。僧于言下大悟。　后破灶堕闻举。乃曰。此子会尽诸法无生。

　　南阳慧忠国师

　　西天大耳三藏到京。云得他心通。帝命师试验三藏。才见师。便礼拜。立于右边。师问曰。汝得他心通那。　对曰。不敢。　师曰。汝道老僧即今在甚么处。　曰。和尚是一国之师。何得却去西川看竞渡。　良久。再问。汝道老僧即今在甚么处。　曰。和尚是一国之师。何得却在天津桥上看弄猢狲。　师良久复问。汝道老僧只今在甚么处。藏罔测。　师叱曰。这野狐精。他心通在甚么处。藏无对。

　　一日。唤侍者。者应诺。如是三召。三应。师曰。将谓吾孤负汝。却是汝孤负吾。

　　南泉到参。师问。甚么处来。　曰。江西来。　师曰。还将得马师真来否。　曰。只这是。　师曰。背后底呢。南泉便休。

　　丹霞来访。值师睡次。乃问侍者耽源云。国师在否。　者曰。在即在。祇是不见客。　霞云。太深远生。　者云。莫道上座。佛眼也觑不见。　霞云。龙生龙子。凤生凤儿。　师睡起。侍者举似师。师打二十棒趁出。丹霞闻。云。不谬为南阳国师。

　　师问紫璘供奉。甚处来。　云。城南来。　师云。城南草作何色。　云。作黄色。　师乃问童子。城南草作何色。　云。作黄色。　师云。只这童子亦可帘前赐紫。对御谈玄。

　　耽源应真禅师

　　吉州耽源山应真禅师。为国师侍者时。一日。国师在法堂中。师入来。国师乃放下一足。师见便出。良久却回。国师曰。适来意作么生。　师曰。向阿谁说即得。　国师曰。我问你。　师曰。甚么处见某甲。　师又问。百年后有人问极则事。如何。　国师曰。幸自可怜生。须要觅个护身符子作么。

　　国师讳日设斋。有僧问曰。国师还来否。　师曰。未具他心。　曰。又用设斋作么。　师曰。不断世谛。

　　宋太宗皇帝

　　一日。幸相国寺。问看经僧曰。是甚么经。　曰。仁王经。　曰。既是寡人经。因甚却在卿手里。无对　幸开宝塔。问僧。卿是甚人。　曰。塔主。　曰。朕之塔。因甚卿作主。无对　僧朝。宗问。甚处来。　曰。庐山卧云庵。　曰。朕闻卧云深处不朝天。因甚到此。无对　僧入对次。奏曰。陛下还记得么。　曰。甚处相见来。　曰。灵山一别。直至如今。　曰。以何为验。无对　京寺回禄。藏经毁。僧乞宣赐。召问。昔日摩腾不烧。如今为甚却烧。无对　宗尝梦神人报曰。请陛下发菩提心。因早朝宣问左右街。菩提心作么生发。无对。

　　茶陵郁山主

　　师不曾行脚。因庐山有化士至。论及宗门中事。教看僧问法灯。百尺竿头如何进步。灯曰。恶。凡三年。一日。乘驴度桥。一蹋桥板而堕。忽然大悟。遂有颂云。我有神珠一颗。久被尘劳关锁。今朝尘尽光生。照破山河万朵。因兹更不游方。

　　楼子和尚

　　师不知何许人。亦不知其名氏。一日。偶经游街市间。于酒楼下整袜带次。闻楼上人唱曲云。你既无心我便休。忽然大悟。因号楼子焉。

　　福州云顶禅师

　　有居士问。洞山道。有一物。上拄天。下拄地。未审是甚么物。　师曰。担铁枷。吃铁棒。　曰。天地黑。山河走。　师曰。阎老殿前添一鬼。北邙山下卧千年。　曰。快活。快活。　师曰。也是野狐吞老鼠。

　　无名老宿

　　师一夏不为师僧说话。有僧叹曰。我祇恁么空过一夏。不敢望和尚说佛法。得闻正因两字也得。　老宿闻。乃曰。阇黎莫𧬊速。若论正因。一字也无。道了。扣齿云。适来无端。不合与么道。　邻壁有一老宿闻。曰。好一釜羹。被一颗鼠粪污却。

　　无名婆子

　　婆子供养一庵主。经二十年。常令一二八女子送饭给侍。一日。令女子抱定曰。正恁么时如何。　主曰。枯木倚寒岩。三冬无暖气。　女子举似婆。婆曰。我二十年祇供养得个俗汉。遂遣出。烧却庵。

　　有一僧参米胡。路逢一婆住庵。僧问。婆有眷属否。　曰。有。　僧曰。在甚么处。　曰。山河大地。若草若木。皆是我眷属。　僧曰。婆莫作师姑来否。　曰。汝见我是甚么。　僧曰。俗人。　婆曰。汝不可是僧。　僧曰。婆莫混滥佛法好。　婆曰。我不混滥佛法。　僧曰。汝恁么岂不是混滥佛法。　婆曰。你是男子。我是女人。岂曾混滥。

　　处州法海立禅师

　　师因徽宗革本寺作神霄宫。师升座。谓众曰。都缘未彻。所以说是说非。盖为不真。便乃分彼分此。我身尚且不有。身外乌足道哉。正眼观来。一场笑具。今则圣君垂旨。更僧寺作神霄。佛头添个冠儿。算来有何不可。山僧今日不免横担拄杖。高挂钵囊。向无缝塔中安身立命。于无根树下啸月吟风。一任乘云仙客来此咒水书符。叩牙作法。他年成道。白日上升。堪报不报之恩。以助无为之化。祇恐不是玉。是玉也大奇。然虽如是。且道山僧转身一句作么生道。还委悉么。掷下拂子。竟尔趋寂。郡守具奏。诏仍改寺额曰真身。

　　欧阳文忠公

　　公昔官洛中。一日。游嵩山。却去仆吏。放意而往。至一山寺。入门。修竹满轩。霜清鸟啼。风物鲜明。文忠休于殿陛。旁有老僧阅经自若。与语不甚顾答。文忠异之。问曰。道人住山久否。　对曰。甚久也。　又问。诵何经。　对曰。法华经。　文忠曰。古之高僧。临生死之际。类皆谈笑脱去。何道致之耶。　对曰。定慧力耳。　又问。今乃寂寥无有。何哉。　老僧笑曰。古之人。念念在定慧。临终安得乱。今之人。念念在散乱。临终安得定。文忠大喜。不自知膝之屈也。

　　无名僧

　　盐官会下有一主事僧。忽见一鬼使来追。僧告曰。某甲身为主事。未暇修行。乞容七日。得否。　使曰。待为白王。若许。即七日后来。不然。须臾便至。言讫不见。至七日后。觅其僧了不可得。　后有人举问一僧。若被觅着时。如何抵拟他。

　　又无名僧

　　僧在经堂内不看经。每日打坐。藏主曰。何不看经。　僧曰。某甲不识字。　藏主曰。何不问人。　僧近前叉手鞠躬曰。这个是甚么字。藏主无对。

　　僧入冥见地藏菩萨。地藏问。你平生修何业。　僧曰。念法华经。　曰。止止不须说。我法妙难思。为是说。是不说。僧无对。

　　无名古德

　　师一日不赴堂。侍者请赴堂。德曰。我今日在庄上吃油糍饱也。　侍者曰。和尚不曾出入。　德曰。汝去问庄主。者方出门。忽见庄主来谢和尚到庄。

　　天竺证悟法师

　　师依白莲仙法师。尝患学者囿于名相。至以天台为文字之学。南宗鄙之。乃谒护国此庵元禅师。夜语次。师举东坡宿东林偈。且曰。也不易。到此田地。　元曰。尚未见路径。何言到耶。　曰。祇如他道。溪声便是广长舌。山色岂非清净身。若不到此田地。如何有这个消息。　元曰。是门外汉耳。　曰。和尚不吝。可为说破。　元曰。却祇从这里猛着精彩觑捕看。若觑捕得他破。则亦知本命元辰落着处。　师通夕不寐。及晓。钟鸣。去其秘畜。以前偈别曰。东坡居士太饶舌。声色关中欲透身。溪若是声山是色。无山无水好愁人。　特以告元。元曰。向汝道是门外汉。师礼谢。　未几。有化马祖殿瓦者。求语发扬。师书曰。寄语江西老古锥。从教日炙与风吹。儿孙不是无料理。要见冰消瓦解时。　此庵见之。笑曰。须是这阇黎始得。

　　净居尼玄机

　　师常习定于大日山石窟中。一日。忽念曰。法性湛然。本无去住。厌喧趋寂。岂为达耶。乃往参雪峰。　雪峰问。甚处来。　曰。大日山来。　雪峰曰。日出也未。　师曰。若出则镕却雪峰。　雪峰曰。汝名甚么。　师曰。玄机。　雪峰曰。日织多少。　师曰。寸丝不挂。遂礼拜退。　才行三五步。雪峰召曰。袈裟角拖地也。师回首。　雪峰曰。大好寸丝不挂。

　　卖盐翁

　　有一僧去覆船。路逢一卖盐翁。僧问。覆船路向甚么处去。　翁良久。僧再问。翁曰。你患聋那。　僧曰。你向我道甚么。　翁曰。向你道覆船路。　僧曰。翁莫会禅么。　翁曰。莫道会禅。佛法也会尽。　僧曰。你试说看。翁挑起盐篮。　僧曰。难。　翁曰。你唤这个作甚么。　僧曰。盐。　翁曰。有甚么交涉。　僧曰。你唤作甚么。　曰。不可更向你道是盐。

　　僧文通慧

　　师。河南开封白云寺僧也。其师令掌盥盆。偶有市鲜者濯于盆。文恚击之。遽陨。因潜奔华州总持寺。久之。为长老。盖二十年余矣。　一日。忽语其徒曰。二十年前一段公案。今日当了。　众问故。曰。日午当自知之。遂趺坐以俟。　时张浚统兵至关中。一卒持弓矢至法堂。瞪目视文。将射之。文笑曰。老僧相待久矣。　卒曰。素未相面。今见而恚心不可遏。即欲相戕。何耶。　文语以昔故。卒遽说偈曰。冤冤相报何时了。劫劫相缠岂偶然。不若与师俱解释。如今立地往西天。　视之。已立化矣。文即索笔书偈曰。三十三年飘荡。做了几番模样。谁知今日相逢。却是在前变障。　书毕。泊然而化。

　　百丈怀海禅师。

　　马祖升座。众才集。师出卷却席。祖便下座。师随至方丈。祖曰。我适来未曾说话。汝为甚便卷却席。　师曰。昨日被和尚扭得鼻头痛。　祖曰。汝昨日向甚处留心。　师曰。鼻头今日又不痛也。　祖曰。汝深明昨日事。师作礼而退。

　　师再参。侍立次。祖目视绳床角拂子。师曰。即此用。离此用。　祖曰。汝向后开两片皮。将何为人。师取拂子竖起。　祖曰。即此用。离此用。师挂拂子于旧处。祖振威一喝。师直得三日耳聋。　未几。住大雄山。以所处岩峦峻极。故号百丈。四方学者麇至。一日。谓众曰。佛法不是小事。老僧昔被马大师一喝。直得三日耳聋。　黄檗闻举。不觉吐舌。师曰。子已后莫承嗣马祖去么。　檗曰。不然。今日因和尚举。得见马祖大机之用。然且不识马祖。若嗣马祖。已后丧我儿孙。　师曰。如是。如是。见与师齐。减师半德。见过于师。方堪传授。子甚有超师之见。檗便礼拜。

　　住后。马师寄三瓮酱至。师集众。上堂。开书了。拈拄杖指瓮曰。道得即不打破。道不得即打破。众无语。师打破。归方丈。

　　沩山．五峰．云岩侍立次。师问沩山。并却咽喉唇吻。作么生道。　山曰。却请和尚道。　师曰。不辞向汝道。恐已后丧汝儿孙。　又问五峰。峰曰。和尚也须并却。　师曰。无人处斫额望汝。　又问云岩。岩曰。和尚有也未。　师曰。丧我儿孙。

　　师每上堂。有一老人随众听法。一日众退。唯老人不去。师问。汝是何人。　老人曰。某非人也。于过去迦叶佛时曾住此山。因学人问。大修行人还落因果也无。某对云。不落因果。遂五百生堕野狐身。今请和尚代一转语。贵脱野狐身。　师曰。汝问。　老人曰。大修行人还落因果也无。　师曰。不昧因果。　老人于言下大悟。作礼曰。某已脱野狐身。住在山后。敢乞依亡僧津送。　师食后。领众至山后岩下。以杖挑出一死野狐。乃依法火葬。师至晚上堂。举前因缘。黄檗便问。古人错祗对一转语。堕五百生野狐身。转转不错。合作个甚么。　师曰。近前来。向汝道。檗近前打师一掌。　师笑曰。将谓胡须赤。更有赤须胡。　时沩山在会下作典座。司马头陀举野狐话问典座。作么生。座撼门扇三下。　司马曰。太粗生。　座曰。佛法不是这个道理。

　　普请钁地次。忽有一僧闻鼓鸣。举钁头。大笑便归。师曰。俊哉。此是观音入理之门。　师归院。唤其僧问。适来见甚么道理便恁么。　曰。适来肚饥。闻鼓声。归吃饭。师乃笑。

　　僧问西堂。有问有答即且置。无问无答时如何。　堂曰。怕烂却那。　师闻举。乃曰。从来疑这个老兄。　曰。请和尚道。　师曰。一合相不可得。

　　云岩问。每日区区为阿谁。　师曰。有一人要。　岩曰。因甚么不教伊自作。　师曰。他无家活。

　　赵州参。师问。近离甚处。　曰。南泉。　师曰。南泉近日有何言句。　曰。未得之人。直须悄然。　师曰。悄然一句且置。茫然一句作么生道。州进前三步。师便喝。州作缩身势。　师曰。大好悄然。州便出去。

　　师有时说法竟。大众下堂。乃召之。大众回首。师曰。是甚么。

　　上堂。灵光独耀。迥脱根尘。体露真常。不拘文字。心性无染。本自圆成。但离妄缘。即如如佛。

　　南泉普愿禅师

　　南泉山下有一庵主。人谓曰。近日南泉和尚出世。何不去礼见。　主曰。非但南泉出世。直饶千佛出兴。我亦不去。　师闻。乃令赵州去勘。州去。便设拜。主不顾。州从东过西。又从西过东。主亦不顾。州曰。草贼大败。遂拽下帘子便归。　举似师。师曰。我从来疑着这汉。　次日。师与沙弥𢹂茶一瓶．盏三只到庵。掷向地上。乃曰。昨日底。昨日底。　主曰。昨日底。是甚么。　师于沙弥背上拍一下。曰。赚我来。赚我来。拂袖便回。

　　赵州问。道非物外。物外非道。如何是物外道。　师便打。州捉住棒云。已后莫错打人。　师曰。龙蛇易辨。衲子难瞒。

　　师参百丈涅槃和尚。丈问。从上诸圣还有不为人说底法么。　师曰。有。　丈曰。作么生是不为人说底法。　师曰。不是心。不是佛。不是物。　丈曰。说了也。　师曰。某甲只恁么。和尚作么生。　丈曰。我又不是大善知识。争知有说不说。　师曰。某甲不会。　丈曰。我忒煞为你说了也。

　　师同鲁祖．杉山．归宗吃茶次。鲁祖提起茶盏云。世界未成时便有这个。　师云。今人祇识这个。未识世界。　宗云。是。　师云。师兄莫同此见么。　宗却拈起盏云。向世界未成时道得么。师作掌势。宗以面作承掌势。

　　麻谷持锡到章敬。绕禅床三匝。振锡一下。卓然而立。敬云。是。是。　谷又到师处。亦绕禅床三匝。振锡一下。卓然而立。师云。不是。不是。　谷云。章敬道是。和尚为甚么道不是。　师云。章敬即是。是汝不是。此是风力所转。终成败坏。

　　盐官谓众曰。虚空为鼓。须弥为椎。甚么人打得。众无对。　有僧举似师。师云。王老师不打这破鼓笛。

　　师与归宗．麻谷同去参礼南阳国师。师于路上画一圆相。曰。道得即去。宗便于圆相中坐。谷便作女人拜。　师曰。恁么则不去也。　宗曰。是什么心行。师乃相唤。便回。更不去礼国师。

　　有一座主辞师。师问。甚么处去。　对曰。山下去。　师曰。第一不得谤王老师。　对曰。争敢谤和尚。　师乃喷嚏。曰。多少。主便出去。

　　师一日掩方丈门。将灰围却门外曰。若有人道得即开。或有祗对。多未惬师意。　赵州曰。苍天。师便开门。

　　陆大夫问。弟子家中有一片石。或时坐。或时卧。如今拟镌作佛。得否。　师曰。得。　陆曰。莫不得否。　师曰。不得。

　　问。父母未生时。鼻孔在甚么处。　师曰。父母已生了。鼻孔在甚么处。

　　师问神山。何处来。　神山云。打罗来。　师曰。手打。脚打。山无语。　师曰。你问我。我与你道。　山如问。师曰。分明记取。已后遇明眼人举似他。

　　师问座主。讲甚么经。　座主云。弥勒下生经。　师云。弥勒几时下生。　主云。现在天宫未来。　师云。天上无弥勒。地下无弥勒。

　　师住庵时。有一僧到庵。师向伊道。我上山去作务。待斋时。作饭自吃了。送一分上来。少时。其僧作饭自吃了。却一时打破家事就床卧。师待不见来。便归庵。见僧卧。师亦就伊边卧。僧便起去。　师住后曰。我往前住庵时。有个灵利道者。直至如今不见。

　　师因东西两堂争猫儿。师遇之。白众曰。道得即救取猫儿。道不得即斩却也。众无对。师便斩之。　赵州自外归。师举前语示之。州脱履安头上而出。师曰。子若在。即救得猫儿也。

　　师曰。我十八上便解作活计。

　　师示众云。江西马祖说即心即佛。王老师不恁么道。不是心。不是佛。不是物。恁么道有过么。赵州礼拜而出。　时有一僧随问赵州曰。上座礼拜便出。意作么生。　州曰。汝却问取和尚。　僧乃问。适来谂上座意作么生。　师曰。他却领得老僧意旨。

　　师云。心如枯木。始有少许相应。

　　师云。文殊．普贤昨夜三更相打。每人与二十棒。趁出院了也。

　　上堂。王老师卖身去也。还有人买么。　一僧出曰。某甲买。　师曰。不作贵。不作贱。汝作么生买。僧无对。

　　师至庄所。庄主预备迎奉。师曰。老僧居常出入。不与人知。何得排办如此。　庄主曰。昨夜土地报道和尚今日来。　师曰。王老师修行无力。被鬼神觑见。　侍者便问。和尚既是善知识。为甚么被鬼神觑见。　师曰。土地前更下一分饭。

　　盐官齐安国师

　　有讲僧来参。师问。座主蕴何事业。　对曰。讲华严经。　师曰。有几种法界。　曰。广说则重重无尽。略说有四种。　师竖起拂子曰。这个是第几种法界。主沉吟。　师曰。思而知。虑而解。是鬼家活计。日下孤灯。果然失照。

　　师一日唤侍者曰。将犀牛扇子来。　者曰。破也。　师曰。扇子既破。还我犀牛儿来。者无对。

　　归宗智常禅师

　　上堂。从上古德不是无知解。他高尚之士。不同常流。今时不能自成自立。虚度时光。诸子莫错用心。无人替汝。亦无汝用心处。莫就他觅。从前祇是依他解。发言皆滞。光不透脱。祇为目前有物。

　　问。如何是玄旨。　师曰。无人能会。　曰。向者如何。　师曰。有向即乖。　曰。不向者如何。　师曰。谁求玄旨。又曰。去。无汝用心处。　曰。岂无方便门令学人得入。　师曰。观音妙智力。能救世间苦。　曰。如何是观音妙智力。　师敲鼎盖三下。曰。子还闻否。　曰。闻。　师曰。我何不闻。僧无语。师以棒趁下。

　　大愚一日辞师。师问。甚处去。　愚曰。诸方学五味禅去。　师曰。诸方有五味禅。我这里只有一味禅。　愚便问。如何是一味禅。　师便打。愚忽然大悟。云。嗄。我会也。　师云。道。道。愚拟开口。师又打趁出。　愚后到黄檗。举前话。檗上堂曰。马大师出八十四员善知识。问着。个个屙漉漉地。祇有归宗较些子。

　　师入园取菜次。乃画圆相围却一株。语众曰。辄不得动着这个。众不敢动。　少顷。师复来。见菜犹在。便以棒趁众僧曰。这一队汉。无一个有智慧底。

　　刺史李渤问。教中所言须弥纳芥子。渤即不疑。芥子纳须弥。莫是妄谈否。　师曰。人传使君读万卷书籍。还是否。　曰。然。　师曰。摩顶至踵如椰子大。万卷书向何处着。李俯首。　李异日又问。一大藏教明得个甚么边事。　师举拳示之曰。还会么。　曰。不会。　师曰。这个措大。拳头也不识。　曰。请师指示。　师曰。遇人则涂中授与。不遇即世谛流布。

　　大梅法常禅师

　　初参大寂。问。如何是佛。　寂曰。即心是佛。师即大悟。遂之四明梅子真旧隐。缚茆燕处。　寂闻师住山。乃令僧问。和尚见马大师得个甚么便住此山。　师曰。大师向我道即心是佛。我便向这里住。　僧曰。大师近日佛法又别。　师曰。作么生。　曰。又道非心非佛。　师曰。这老汉。惑乱人未有了日。任他非心非佛。我祇管即心即佛。　其僧回。举似寂。寂曰。梅子熟也。

　　庞居士欲验师。特相访。才见。便问。久向大梅。未审梅子熟也未。　师曰。熟也。你向甚么处下口。　士曰。百杂碎。　师伸手曰。还我核子来。士无语。

　　僧问。如何是佛法大意。　师曰。蒲花柳絮。竹针麻线。

　　夹山与定山同行言话次。定山曰。生死中无佛。即无生死。　夹山曰。生死中有佛。即不迷生死。　互相不肯。同上山见师。夹山便举问。未审二人见处那个较亲。　师曰。一亲一疏。　夹山复问。那个亲。　师曰。且去。明日来。　夹山明日再上问。师曰。亲者不问。问者不亲。

　　大梅山旁有石库。相传神仙置药之所。一夕。师梦神人告之曰。君非凡夫。石库中有圣书。受之者为地下主。不然亦为帝王。　师于梦中答曰。昔僧稠不顾仙经。其卷自亡。吾以涅槃为乐。厥寿何啻与天偕老耶。　神曰。此地灵府。俗人居此。立致变怪。　师曰。吾寓迹梅尉之乡耳。非久据也。

　　忽一日。谓其徒曰。来莫可抑。往莫可追。从容间。闻鼯鼠声。乃曰。即此物。非他物。汝等诸人善自护持。吾今逝矣。言讫。示灭。

　　鲁祖宝云禅师

　　师寻常见僧来便面壁。南泉闻。乃云。我寻常向僧道。佛未出世时会取。尚不得一个半个。他漝么。驴年去。

　　师因僧问。如何是不言言。　师曰。汝口在甚么处。　曰。无口。　师曰。将甚么吃饭。僧无对。

　　泐潭常兴和尚

　　南泉至。见师面壁。泉乃拊师背。师问。汝是阿谁。　曰。普愿。　师曰。如何。　曰。也寻常。　师曰。汝何多事。

　　泐潭法会禅师

　　师问马祖。如何是祖师西来意。　祖曰。低声。近前来。向汝道。师便近前。　祖打一掴。曰。六耳不同谋。且去。来日来。　师至来日。独入法堂曰。请和尚道。　祖曰。且去。待老汉上堂出来问。与汝证明。　师忽有省。遂曰。谢大众证明。乃绕法堂一匝便去。

　　五泄山灵默禅师

　　师初谒马祖。次谒石头。便问。一言相契即住。不契即去。　石头据坐。师便行。头随后。召曰。阇黎。师回首。　头曰。从生至死。祇是这个。回头转脑作么。师言下大悟。乃拗折拄杖而栖止焉。

　　幽州宝积禅师

　　师因于市肆行。见一客人买猪肉。语屠家曰。精底割一斤来。　屠家放下刀。叉手曰。长史。那个不是精底。师于此有省。

　　僧问。如何是道。师便咄。　僧曰。学人未晓。　师曰。去。

　　上堂。心若无事。万法不生。意绝玄机。纤尘何立。道本无体。因体而立名。道本无名。因名而得号。若言即心即佛。今时未入玄微。若言非心非佛。犹是指踪极则。向上一路。千圣不传。学者劳形。如猿捉影。

　　麻谷宝彻禅师

　　师侍马祖行次。问。如何是大涅槃。　祖曰。急。　师曰。急个甚么。　祖曰。看水。

　　师同南泉．归宗谒径山。路逢一婆。乃问。径山路向甚处去。　婆曰。蓦直去。　师曰。前头水深。过得否。　婆曰。不湿脚。　师又问。上岸稻得与么好。下岸稻得与么怯。　婆曰。总被螃蟹吃却也。　师曰。禾好香。　婆曰。没气息。　师又问。婆在甚处住。　婆曰。祇在这里。　三人至店。婆煎茶一瓶。𢹂盏三只。至谓曰。和尚。有神通者即吃茶。　三人相顾间。婆曰。看老朽自逞神通去也。于是拈盏倾茶便行。

　　东寺如会禅师

　　仰山参。师问。汝是甚处人。　仰曰。广南人。　师曰。我闻广南有镇海明珠。是否。　仰曰。是。　师曰。此珠如何。　仰曰。黑月即隐。白月即现。　师曰。还将得来也无。　仰曰。将得来。　师曰。何不呈似老僧。　仰叉手近前曰。昨到沩山亦被索此珠。直得无言可对。无理可伸。　师曰。真狮子儿。善能哮吼。仰礼拜了。却入客位。具威仪。再上人事。　师才见。乃曰。已相见了也。　仰曰。恁么相见。莫不当否。师归方丈闭却门。　仰归。举似沩山。沩曰。寂子是甚么心行。　仰曰。若不恁么。争识得他。

　　相国崔公群出为湖南观察使。见师。问曰。师以何得。　师曰。见性得。　师方病眼。公讥曰。既云见性。其奈眼何。　师曰。见性非眼。眼病何害。公稽首谢之。

　　公见鸟雀于佛头上放粪。乃问。鸟雀还有佛性也无。　师曰。有。　公曰。为甚么向佛头上放粪。　师曰。是伊为甚么不向鹞子头上放。

　　西堂智藏禅师

　　师与百丈．南泉同入大寂之室。李尚书尝问僧。马大师有甚么言教。　僧曰。大师或说即心即佛。或说非心非佛。　李曰。总过这边。李却问师。马大师有甚么言教。师呼李翱。李应诺。　师曰。鼓角动也。

　　僧问。有问有答。宾主历然。无问无答时如何。　师曰。怕烂却那。

　　有一俗士问。有天堂．地狱否。　师曰。有。　曰。有佛．法．僧宝否。　师曰。有。更有多问。尽答言有。　曰。和尚恁么道莫错否。　师曰。汝曾见尊宿来耶。　曰。某甲曾参径山和尚来。　师曰。径山向汝作么生道。　曰。他道一切总无。　师曰。汝有妻否。　曰。有。　师曰。径山和尚有妻否。　曰。无。　师曰。径山和尚道无即得。俗士礼谢而去。

　　大珠慧海禅师

　　道光座主问曰。禅师用何心修道。　师曰。老僧无心可用。无道可修。　曰。既无心可用。无道可修。云何每日聚众。劝人学禅修道。　师曰。老僧尚无卓锥之地。甚么处聚众来。老僧尚无舌。何曾劝人来。　曰。禅师对面妄语。　师曰。老僧尚无舌劝人。焉解妄语。　曰。某甲却不会禅师语论也。　师曰。老僧自亦不会。

　　维摩座主问。经云。诸菩萨各入不二法门。维摩默然。是究竟否。　师曰。未是究竟。圣意若尽。第三卷更说何事。　座主良久曰。请禅师为说未究竟之意。　师曰。如经第一卷。是引众呵十大弟子住心。第二诸菩萨各说入不二法门。以言显于无言。文殊以无言显于无言。维摩不以言．不以无言。故默然。收前言语故。第三卷从默然起说。又显神通作用。座主会么。　曰。奇怪如是。　师曰。亦未如是。　曰。何故未是。　师曰。且破人执情。作如此说。若据经意。只说色心空寂。令见本性。教舍伪行。入真行。莫向言语．纸墨上讨意度。但会净名两字便得。净者。本体也。名者。迹用也。从本体起迹用。从迹用归本体。体用不二。本迹非殊。所以古人道。本迹虽殊。不思议一也。一亦非一。若识净名两字假号。更说甚么究竟与不究竟。无前无后．非本非末．非净非名。只示众生本性不思议解脱。若不见性人。终身不见此理。

　　华严座主问。禅师信无情是佛否。　师曰。不信。若无情是佛者。活人应不如死人。死驴．死狗亦应胜于活人。经云。佛身者。即法身也。从戒定慧生。从三明六通生。从一切善法生。若说无情是佛。大德如今便死。应作佛去。　曰。如何得作佛。　师曰。是心是佛。是心作佛。　曰。众生入地狱。佛性入否。　师曰。如今正作恶时。更有善否。　曰。无。　师曰。众生入地狱。佛性亦如是。

　　三藏法师问。真如有变易否。　师曰。有变易。　藏曰。禅师错也。　师却问三藏。有真如否。　曰。有。　师曰。若无变易。决定是凡僧也。岂不闻善知识者。能回三毒为三聚净戒。回六识为六神通。回烦恼作菩提。回无明为大智真如。若无变易。三藏真是自然外道也。　藏曰。若尔者。真如即有变易也。　师曰。若执真如有变易。亦是外道。　曰。禅师适来说真如有变易。如今又道不变易。如何即是的当。　师曰。若了了见性者。如摩尼珠现色。说变亦得。说不变亦得。若不见性人。闻说真如变易。便作变易解会。说不变易。便作不变易解会。　藏曰。固知南宗实不可测。

　　问。三教同异。　师曰。大量者用之即同。小机者执之即异。总从一性上起用。机见差别成三。迷悟由人。不在教之同异也。

　　源律师问。和尚修道还用功否。　师曰。用功。　曰。如何用功。　师曰。饥来吃饭。困来即眠。　曰。一切人总如是。同师用功否。　师曰。不同。　曰。何故不同。　师曰。他吃饭时不肯吃饭。百种须索。睡时不肯睡。千般计较。所以不同也。律师杜口。

　　杉山智坚禅师

　　师初与归宗．南泉行脚时。路达一虎。各从虎边过了。泉问归宗。适来见虎似个甚么。　宗曰。似个猫儿。　宗却问师。师曰。似个狗子。　又问南泉。泉曰。我见是个大虫。

　　师吃饭次。南泉收生饭。乃曰。生呢。　师曰。无生。　泉曰。无生犹是末。　泉行数步。师召曰。长老。　泉回头曰。作么。　师曰。莫道是末。

　　普请择蕨次。南泉拈起一茎曰。这个大好供养。　师曰。非但这个。百味珍羞他亦不顾。　泉曰。虽然如是。个个须尝过始得。

　　石巩慧藏禅师

　　师本以弋猎为务。恶见沙门。因逐鹿从马祖庵前过。祖乃逆之。师遂问。还见鹿过否。　祖曰。汝是何人。　曰。猎者。　祖曰。汝解射否。　曰。解射。　祖曰。汝一箭射几个。　曰。一箭射一个。　祖曰。汝不解射。　曰。和尚解射否。　祖曰。解射。　曰。一箭射几个。　祖曰。一箭射一群。　曰。彼此生命。何用射他一群。　祖曰。汝既知如是。何不自射。　曰。若教某甲自射。直是无下手处。　祖曰。这汉旷劫无明烦恼。今日顿息。师掷下弓。投祖出家。

　　一日。在厨作务次。祖问。作甚么。　曰。牧牛。　祖曰。作么生牧。　曰。一回入草去。蓦鼻拽将回。　祖曰。子真牧牛。师便休。　师住后常以弓箭接机。

　　南源道明禅师

　　洞山参。方上法堂。师曰。已相见了也。山便下去。　明日。却上问曰。昨日已蒙和尚慈悲。不知甚么处是与某甲已相见处。　师云。心心无间断。流入于性海。　山曰。几合放过。

　　中邑洪恩禅师

　　仰山问。如何得见佛性义。　师曰。我与汝说个譬喻。如一室有六窗。内有一猕猴。外有猕猴从东边唤猩猩。猩猩即应。如是六窗俱唤俱应。　仰山礼谢起。曰。适蒙和尚譬喻。无不了知。更有一事。祇如内猕猴睡着。外猕猴欲与相见。又且如何。　师下绳床。执仰山手作舞。曰。猩猩与汝相见了。譬如蟭螟虫在蚊子眼睫上作窠。向十字街头叫云。土旷人稀。相逢者少。

　　三角总印禅师

　　师示众曰。凡说法须用应时应节。　时有僧问曰。四黄．四赤时如何。　师曰。三月杖头挑。　曰。为甚么满肚皮贮气。　师曰。争奈一条绳何。　曰。如何得出气去。　师曰。直待皮穿。

　　僧问。如何是三宝。　师曰。禾．麦．豆。　曰。学人不会。　师曰。大众欣然奉持。

　　汾州无业禅师

　　师谒马祖。祖睹状貌奇伟。语音如钟。乃曰。巍巍堂堂。其中无佛。　师礼跪而问曰。三乘文学。粗穷其旨。常闻禅门即心是佛。实未能了。　祖曰。祇未了底心即是。更无别物。　师曰。如何是祖师西来密传心印。　祖曰。大德正闹在。且去。别时来。　师才出。祖召曰。大德。师回首。　祖曰。是甚么。师便领悟。乃礼拜。　祖曰。这钝汉。礼拜作么。

　　师既住后。凡学者致问。多答之曰。莫妄想。

　　师曰。诸佛不曾出世。亦无一法与人。但随病施方。遂有十二分教。如将蜜果换苦葫芦。淘汝诸人业根。

　　又云。他古德道人。得意之后。茅茨石室。向折脚铛中煮饭吃。过三二十年名利不干怀。财宝不为念。大忘人世。隐迹岩丛。君王命而不来。诸侯请而不赴。岂同我辈贪名爱利。汩没世涂。如短贩人。

　　芙蓉太毓禅师

　　师因行食到庞居士前。居士拟接。师乃缩手曰。生心受施。净名早诃。去此一机。居士还甘否。　居士曰。当时善现岂不作家。　师曰。非关他事。　居士曰。食到口边被他夺却。师乃下食。　居士曰。不消一句。

　　居士又问。马大师着实为人处。还分付吾师否。　师曰。某甲尚未见他。作么生知他着实处。　居士曰。祇此见知也无讨处。　师曰。居士也不得一向言说。　居士曰。一向言说。师又失宗。若作两向三向。师还开得口否。　师曰。直是开口不得。可谓实也。居士抚掌而出。

　　利山和尚

　　僧问。众色归空。空归何所。　师曰。舌头不出口。　曰。为甚么不出口。　师曰。内外一如故。

　　松山和尚

　　师同庞居士吃茶。士举橐子曰。人人尽有分。为甚么道不得。　师曰。祇为人人尽有。所以道不得。　士曰。阿兄为甚么却道得。　师曰。不可无言也。　士曰。灼然。灼然。师便吃茶。　士曰。阿兄吃茶。为甚么不揖客。　师曰。谁。　士曰。庞公。　师曰。何须更揖。　后丹霞闻。乃曰。若不是松山。几被个老翁惑乱一上。　士闻之。乃令人传语霞曰。何不会取未举橐子时。

　　紫玉山道通禅师

　　于頔相公问。如何是黑风吹其船舫。漂堕罗刹鬼国。　师曰。于頔客作汉。问恁么事作么。于公失色。　师乃指曰。这个便是漂堕罗刹鬼国。　公又问。如何是佛。　师唤相公。公应诺。师曰。更莫别求。　药山闻。曰。噫。可惜于家汉。生埋向紫玉山中。　公闻。乃谒见药山。山问曰。闻相公在紫玉山中大作佛事。是否。　公曰。不敢。乃曰。承闻有语相救。今日特来。　山曰。有疑但问。　公曰。如何是佛。　山召。于頔。公应诺。　山曰。是甚么。公于此有省。

　　五台隐峰禅师

　　师问石头。如何得合道去。　头曰。我亦不合道。　师曰。毕竟如何。　头曰。汝被这个碍得多少时耶。

　　石头刬草次。师在左侧叉手而立。头飞刬子向师前刬一株草。师曰。和尚祇刬得这个。不刬得那个。头提起刬子。师接得。便作刬草势。　头曰。汝祇刬得那个。不解刬得这个。师无对。

　　师推车次。马祖展脚在路上坐。师曰。请师收足。　祖曰。已展不缩。　师曰。已进不退。乃推车碾损祖脚。　祖归法堂。执斧子曰。适来碾损老僧脚底出来。师便出。于祖前引颈。祖笑置斧。

　　到南泉。值众参次。泉指净瓶曰。铜瓶是境。瓶中有水。不得动着境。与老僧将水来。师拈起净瓶向泉面前泻。泉便休。

　　到沩山。便入堂于上板头解放衣钵。沩闻师叔到。先具威仪下堂内相看。师见来。便作卧势。沩便归方丈。师乃发去。少间。沩山问侍者。师叔在否。　曰。已去。　沩曰。去时有甚么语。　曰。无语。　沩曰。莫道无语。其声如雷。

　　师在襄州破威仪堂只着衬衣。于砧椎边拈椎云。道得即不打。于时大众默然。师便打一下。

　　南岳西园昙藏禅师

　　师一日自烧浴次。僧问。何不使沙弥。师抚掌三下。

　　东厨有一大蟒。长数丈。张口呀气。毒𦦨炽然。侍者请避之。师曰。死可逃乎。彼以毒来。我以慈受。毒无实性。激发则强。慈苟无缘。冤亲一揆。言讫。其蟒按首徐行。倏然不见。

　　磁州马头峰神藏禅师

　　上堂。知而无知。不是无知而说无知。便下座。

　　乌臼和尚

　　玄．绍二上座参。师乃问。二禅客发足甚么处。　玄曰。江西。师便打。　玄曰。久知和尚有此机要。　师曰。汝既不会。后面个师僧祗对看。　绍拟近前。师便打曰。信知同坑无异土。参堂去。

　　问僧。近离甚处。　曰。定州。　师曰。定州法道何似这里。　曰。不别。　师曰。若不别。更转彼中去。便打。　僧曰。棒头有眼。不得草草打人。　师曰。今日打着一个也。又打三下。僧便出去。　师曰。屈棒元来有人吃在。　曰。争奈杓柄在和尚手里。　师曰。汝若要。山僧回与汝。僧近前夺棒。打师三下。　师曰。屈棒。屈棒。　曰。有人吃在。　师曰。草草打着个汉。僧礼拜。　师曰。却与么去也。僧大笑而出。　师曰。消得恁么。消得恁么。

　　古寺和尚

　　丹霞来参。经宿。明旦粥熟。行者祇盛一钵与师。又盛一碗自吃。殊不顾丹霞。丹霞亦自盛粥吃。行者曰。五更侵早起。更有夜行人。　丹霞问师。何不教训行者。得恁么无礼。　师曰。净地上不要点污人家男女。　丹霞曰。几不问过这老汉。

　　石臼和尚

　　师初参马祖。祖问。甚么处来。　师曰。乌臼来。　祖曰。乌臼近日有何言句。　师曰。几人于此茫然。　祖曰。茫然且置。悄然一句作么生。师乃近前三步。　祖曰。我有七棒寄打乌臼。你还甘否。　师曰。和尚先吃。某甲后甘。

　　本溪和尚

　　师因庞居士问。丹霞打侍者。意在何所。　师曰。大老翁见人长短在。　居士曰。为我与师同参。方敢借问。　师曰。若恁么。从头举来。共你商量。　居士曰。大老翁不可共你说人是非。　师曰。念翁年老。　居士曰。罪过。罪过。

　　石林和尚

　　师见庞居士来。乃竖起拂子曰。不落丹霞机。试道一句子。居士夺却拂子。却自竖起拳。　师曰。正是丹霞机。　居士曰。与我不落看。　师曰。丹霞患哑。庞公患聋。　居士曰。恰是。师无语。　居士曰。向道偶尔。　又一日。问居士。某甲有个借问。居士莫惜言语。　居士曰。便请举来。　师曰。元来惜言语。　居士曰。这个问讯。不觉落他便宜。师乃掩耳。　曰。作家。作家。

　　镇州金牛和尚

　　师每自做饭供养众僧。至斋时。舁饭桶到堂前作舞。呵呵大笑曰。菩萨子。吃饭来。

　　百灵和尚

　　师一日与庞居士路次相逢。问曰。南岳得力句。还曾举向人也无。　士曰。曾举来。　师曰。举向甚么人。　士以手自指曰。庞公。　师曰。直是妙德空生也赞叹不及。　士却问。阿师得力句是谁得知。师戴笠子便行。　士曰。善为道路。师更不回首。

　　则川和尚

　　师摘茶次。庞蕴曰。法界不容身。师还见我否。　师曰。不是老师。洎答公话。　士曰。有问有答。盖是寻常。师乃摘茶不听。　士曰。莫怪适来容易借问。师亦不顾。　士喝曰。这无礼仪老汉。待我一一举向明眼人。师乃抛却茶篮。便归方丈。

　　一日。在方丈内坐。士来见。乃曰。只知端居丈室。不觉僧到参。时师垂下一足。士便出。行三两步却回。师乃收足。　士曰。可谓自由自在。　师曰。我是主。　士曰。阿师只知有主。不知有客。师唤侍者点茶。士作舞而出。

　　忻州打地和尚

　　师自江西领旨。常晦其名。凡学者致问。唯以棒打地示之。时谓之打地和尚。一日。被僧藏却棒。然后致问。师但张其口。僧问门人曰。祇如和尚每日有人问便打地。意旨如何。门人即于灶内取柴一片。掷置釜中。

　　江西椑树和尚

　　师卧次。道吾近前牵被覆之。师曰。作么。　吾曰。盖覆。　师曰。卧底是。坐底是。　吾曰。不在这两处。　师曰。争奈盖覆何。　吾曰。莫乱道。

　　道吾一日从外归。师问。甚么处去来。　道吾曰。亲近来。　师曰。用簸这两片皮作么。　道吾曰。借。　师曰。他有从汝借。无作么生。　道吾曰。祇为有。所以借。

　　浮杯和尚

　　凌行婆来礼拜。师与坐吃茶。婆乃问。尽力道不得底句。分付阿谁。　师曰。浮杯无剩语。　婆曰。未到浮杯。不妨疑着。　师曰。别有长处。不妨拈出。　婆敛手哭曰。苍天中更添冤苦。师无语。　婆曰。语不知偏正。理不识倒邪。为人即祸生。　后有僧举似南泉。泉曰。苦哉。浮杯被这老婆摧折一上。　婆后闻。笑曰。王老师犹少机关在。　澄一禅客逢见行婆。便问。怎生是南泉犹少机关在。　婆乃哭曰。可悲。可痛。一罔措。　婆曰。会么。一合掌而立。　婆曰。伎死禅和。如麻似粟。　一举似赵州。州曰。我若见这臭老婆。问教口哑。　一曰。未审和尚怎生问他。州便打。　一曰。为甚么却打某甲。　州曰。似这伎死汉。不打更待几时。连打数棒。　婆闻。却曰。赵州合吃婆手里棒。　后僧举似赵州。州哭曰。可悲。可痛。　婆闻此语。合掌叹曰。赵州眼光烁破四天下。　州令僧问。如何是赵州眼。婆乃竖起拳头。　僧回。举似赵州。州作偈曰。当机觌面提。觌面当机疾。报汝凌行婆。哭声何得失。　婆以偈答曰。哭声师已晓。已晓复谁知。当时摩竭国。几丧目前机。

　　潭州龙山和尚

　　洞山与密师伯行脚。见溪流菜叶。洞曰。深山无人。因何有菜随流。莫有道人居否。　乃相与拨草。溪行五七里间。忽见师羸形异貌。放下行李问讯。师曰。此山无路。阇黎从何处来。　洞曰。无路且置。和尚从何而入。　师曰。我不从云水来。　洞曰。和尚住此山多少时耶。　师曰。春秋不涉。　洞曰。和尚先住。此山先住。　师曰。不知。　洞曰。为甚么不知。　师曰。我不从人天来。　洞曰。和尚得何道理。便住此山。　师曰。我见两个泥牛斗入海。直至于今绝消息。洞山始具威仪礼拜。　便问。如何是主中宾。　师曰。青山覆白云。　曰。如何是宾中主。　师曰。长年不出户。　曰。宾主相去几何。　师曰。长江水上波。　曰。宾主相见。有何言说。　师曰。清风拂白月。洞山辞退。　师乃述偈曰。三间茅屋从来住。一道神光万境闲。莫把是非来辨我。浮生穿凿不相关。　又曰。一池荷叶衣无数。满地松花食有余。刚被世人知住处。又移茅屋入深居。　因烧庵。不知所如。故人亦称隐山和尚。

　　襄州庞蕴居士

　　唐贞元初。谒石头。乃问。不与万法为侣者是甚么人。头以手掩其口。豁然有省。后与丹霞为友。　一日。石头问曰。见老僧以来。日用事作么生。　士曰。若问日用事。即无开口处。乃呈偈曰。日用事无别。惟吾自偶谐。头头非取舍。处处没张乖。朱紫谁为号。邱山绝点埃。神通并妙用。运水及搬柴。　头然之。曰。子以缁耶。素耶。　士曰。愿从所慕。遂不剃染。　后参马祖。问曰。不与万法为侣者是甚么人。　祖曰。待汝一口吸尽西江水即向汝道。士于言下顿领玄旨。

　　士见丹霞。霞作走势。士曰。犹是抛身势。作么生是颦呻势。霞便坐。士以拄杖划地作七字。霞于下划个一字。　士曰。因七见一。见一忘七。霞便起去。　士曰。更坐少时。犹有第二句在。　霞曰。向这里着语。得么。士遂哭出去。

　　士悟后。以舟尽载珍橐数万。沈之湘流。举室修行。有女名灵照。常鬻竹漉篱。以供朝夕。有偈曰。有男不婚。有女不嫁。大家团栾头。共说无生话。

　　士一日庵中独坐。蓦地云。难。难。十石油麻树上摊。　庞婆接声云。易。易。百草头上祖师意。　灵照云。也不难。也不易。饥来吃饭困来睡。

　　士坐次。问灵照曰。古人道。明明百草头。明明祖师意。作么生。　照曰。老老大大。作这个语话。　士曰。你作么生。　照曰。明明百草头。明明祖师意。士乃笑。

　　士卖竹漉篱。下桥吃扑。灵照见。亦去爷边倒。士曰。你作甚么。　照曰。见爷倒地。某甲相扶。　士曰。赖是无人见。

　　士将入灭。谓灵照曰。视日早晚及午以报。　照遽报。日已中矣。而有蚀也。　士出户观次。灵照即登父座。合掌坐亡。士笑曰。我女锋捷矣。于是更延七日。　州牧于公頔问疾次。士谓之曰。但愿空诸所有。慎勿实诸所无。好去世间皆如影响。言讫。枕于公膝而化。遗命焚弃江湖。

　　药山惟俨禅师

　　住药山后。海众四集。遵布衲浴佛。师曰。这个从汝浴。还浴得那个么。　遵曰。把将那个来。师乃休。

　　院主报。打钟也。请和尚上堂。　师曰。汝与我擎钵盂去。　曰。和尚无手来多少时。　师曰。汝祇是枉披袈裟。　曰。某甲祇恁么。和尚如何。　师曰。我无这个眷属。

　　谓云岩曰。与我唤沙弥来。　岩曰。唤他来作甚么。　师曰。我有个折脚铛子。要他提上挈下。　岩曰。恁么则与和尚出一只手去也。师便休。

　　园头栽菜次。师曰。栽即不障汝栽。莫教根生。　曰。既不教根生。大众吃甚么。　师曰。汝还有口么。头无对。

　　师晚参云。我有一句子。待特牛生儿即向汝道。　时有僧便出云。特牛生儿也。祇是和尚不道。　师唤侍者。将灯来。其僧便抽身入众。

　　师问庞居士。一乘中还着得这个事么。　士曰。某甲祇管日求升合。不知还着得么。　师曰。道居士不见石头。得么。　士曰。拈一放一。未为好手。　师曰。老僧住持事繁。士珍重便出。　师曰。拈一放一。的是好手。　士曰。好个一乘问宗。今日失却也。　师曰。是。是。

　　师因僧问。学人有疑。请师决。　师曰。待上堂时来。与阇黎决疑。　至晚上堂。众集。师曰。今日请决疑上座在甚么处。　其僧出众而立。师下禅床把住曰。大众。这僧有疑。便与一推。却归方丈。

　　问僧。年多少也。　僧云。七十二也。　师云。是年七十二那。　僧云。是。师便打。

　　问。己事未明。乞和尚指示。　师良久曰。吾今为汝道一句亦不难。祇宜汝于言下便见去。犹较些子。若更入思量。却成吾罪过。不如且各合口。免相累及。

　　师令供养主抄化。甘贽行者问。甚处来。　曰。药山来。　甘曰。作么。　曰。教化。　甘曰。将得药来么。　曰。行者有甚么病。甘便舍银两锭。意山中有人。必不受此。　主归。纳疏。师问曰。子归何速。　主举前话。师曰。速送还他。子着贼了也。　主遂送还。甘曰。由来有人。益金以施。

　　师久不升座。一日。院主白云。大众久思和尚示诲。　曰。打钟着。　时大众才集定。便下座。归方丈。院主随后问云。和尚许为大众说话。为甚么一言不措。　师曰。经有经师。律有律师。争怪得老僧。

　　丹霞天然禅师

　　一日。石头告众曰。来日刬佛殿前草。　至来日。大众．诸童行各备锹钁刬草。独师以盆盛水沐头。于石头前胡跪。头见而笑之。便与剃发。又为说戒。师乃掩耳而出。　再往江西谒马祖。未参礼。便入僧堂内。骑圣僧颈而坐。时大众惊愕。遽报马祖。祖躬入堂。视之曰。我子天然。　师即下地礼拜。曰。谢师赐法号。因名天然。　祖问。从甚处来。　师曰。石头。　祖曰。石头路滑。还跶倒汝么。　师曰。若跶倒。即不来也。　乃杖锡观方。

　　过慧林寺。遇天大寒。取木佛烧火向。院主诃曰。何得烧我木佛。　师以杖子拨灰曰。吾烧取舍利。　主曰。木佛何有舍利。　师曰。既无舍利。更取两尊烧。主自后眉须堕落。

　　明日再往礼拜。见国师。便展坐具。国师曰。不用。不用。师退后。　国师曰。如是。如是。师却进前。　国师曰。不是。不是。师绕国师一匝便出。　国师曰。去圣时遥。人多懈怠。三十年后觅此汉也难得。

　　访庞居士。见女子灵照洗菜次。师曰。居士在否。女子放下菜篮。叉手而立。　师又问。居士在否。女子提篮便行。师遂回。　须臾。居士归。女子乃举前话。士曰。丹霞在么。　女曰。去也。　士曰。赤土涂牛奶。

　　师问庞居士。昨日相见何似今日。　士曰。如法举昨日事来。作个宗眼。　师曰。祇如宗眼还着得庞公么。　士曰。我在你眼里。　师曰。某甲眼窄。何处安身。　士曰。是眼何窄。是身何安。师休去。　士曰。更道取一句。便得此话圆。师亦不对。　士曰。就中这一句。无人道得。

　　师与庞居士行次。见一泓水。士以手指曰。便与么也还辨不出。　师曰。灼然是辨不出。士乃戽水泼师二掬。　师曰。莫与么。莫与么。　士曰。须与么。须与么。师却戽水发士三掬。　师曰。正与么时。堪作甚么。　士曰。无外物。　师曰。得便宜者少。　士曰。谁是落便宜者。

　　问僧。甚么处宿。　曰。山下宿。　师曰。甚么处吃饭。　曰。山下吃饭。　师曰。将饭与阇黎吃底人。还具眼也无。僧无对。

　　潮州大颠禅师

　　僧问。其中人相见时如何。　师曰。早不其中也。　曰。其中者如何。　师曰。不作个问。

　　韩文公一日相访。问师。春秋多少。　师提起数珠曰。会么。　公曰。不会。　师曰。昼夜一百八。公不晓。遂回。　次日再来。至门前见首座。举前话。问。意旨如何。座扣齿三下。及见师。理前问。师亦扣齿三下。　公曰。元来佛法无两般。　师曰。是何道理。　公曰。适来问首座亦如是。　师乃召首座问。是汝如此对否。　座曰。是。师便打趁出院。

　　文公又一日白师曰。弟子军州事繁。佛法省要处。乞师一语。师良久。公罔措。　时三平为侍者。乃敲禅床三下。师曰。作么。　平曰。先以定动。后以智㧞。　公乃曰。和尚门风高峻。弟子于侍者边得个入处。

　　僧问。苦海波深。以何为船筏。　师曰。以木为船筏。　曰。恁么即得度也。　师曰。盲者依前盲。哑者依前哑。

　　一日。将痒和子廊下行。逢一僧。问讯次。师以痒和子蓦口打曰。会么。　曰。不会。　师曰。大颠老野狐。不曾孤负人。

　　潭州长髭禅师

　　师问僧。甚处来。　曰。九华山控石庵。　师曰。庵主是甚么人。　曰。马祖下尊宿。　师曰。名甚么。　曰。不委他法号。　师曰。他不委。你不委。　曰。尊宿眼在甚处。　师曰。若是庵主亲来。今日也须吃棒。　曰。赖遇和尚放过某甲。　师曰。百年后讨个师僧也难得。

　　李行婆来。师乃问。忆得在绛州时事么。　婆曰。非师不委。　师曰。多虚少实在。　婆曰。有甚讳处。　师曰。念你是女人。放你拄杖。　婆曰。某甲终不见尊宿过。　师曰。老僧过在甚么处。　婆曰。和尚无过。婆岂有过。　师曰。无过底人作么生。　婆乃竖拳曰。与么总成颠倒。　师曰。实无讳处。

　　师见僧。乃擒住曰。狮子儿。野干属。僧以手作拨眉势。　师曰。虽然如此。犹欠哮吼在。　僧擒住师曰。偏爱行此一机。师与一掴。僧拍手三下。　师曰。若见同风。汝甘与么否。　曰。终不由别人。师作拨眉势。　僧曰。犹欠哮吼在。　师曰。料想不由别人。

　　汾州石楼禅师

　　僧问。未识本来性。乞师方便指。　师曰。石楼无耳朵。　曰。某甲自知非。　师曰。老僧还有过。　曰。和尚过在甚么处。　师曰。过在汝非处。僧礼拜。师便打。

　　大同济禅师

　　米胡领众来。才欲相见。师便拽转禅床。面壁而坐。米于背后立。少时却回客位。师曰。是即是。若不验破。已后遭人贬剥。　令侍者请米。米却拽转禅床便坐。师乃绕禅床一匝。便归方丈。米却拽倒禅床。领众便出。

　　访庞居士。士曰。忆在母胎时。有一则语。举似阿师。切不得作道理主持。　师曰。犹是隔生也。　士曰。向道不得作道理。　师曰。惊人之句。争得不怕。　士曰。如师见解。可谓惊人。　师曰。不作道理。却成作道理。　士曰。不但隔一生两生。　师曰。粥饭底僧。一任检责。士鸣指三下。

　　师见庞居士来。便掩却门曰。多知老翁。莫与相见。　士曰。独坐独语。过在阿谁。　师便开门。才出。被士把住曰。师多知。我多知。　师曰。多知且置。闭门开门。卷之与舒。相较几许。　士曰。祇此一问。气急杀人。师默然。　士曰。弄巧成拙。

　　一日。问庞居士。是个语言。古今少人避得。只如庞公还避得么。　曰。诺。　师再举前话。士曰。甚么处去来。　师曰。非但如今。古人亦有此语。士作舞而出去。　师曰。风颠老。风颠老。自过教谁检。

　　士来访。提起笊篱。唤曰。大同师。大同师。师不顾。　士曰。石头一宗。瓦解冰消。　师曰。若不得庞公辈。灼然如此。　士抛下笊篱曰。宁教不直一文钱。　师曰。钱虽不直。欠他又争得。士作舞而退。　师乃提起笊篱曰。庞公。庞公。　士曰。你要我笊篱。我要你木杓。师作舞而退。　士抚掌笑曰。归去来。归去来。

　　黄檗希运禅师

　　师上堂。众才集。师拈拄杖一时打散。复召大众。众回首。师曰。月似弯弓。少雨多风。　问。如何是西来意。师便打。

　　一日。上堂。大众云集。乃曰。汝等诸人欲何所求。以拄杖趁之。大众不散。　师却复坐。曰。汝等诸人尽是噇酒糟汉。恁么行脚。取笑于人。但见八百一千人处便去。不可图他热闹也。汝等既称行脚。亦须着些精神好。还知道大唐国里无禅师么。　时有僧问。诸方尊宿尽聚众开化。为甚么却道无禅师。　师曰。不道无禅。祇是无师。

　　长庆大安禅师

　　僧问。此阴已谢。彼阴未生时如何。　师曰。此阴未谢。那个是大德。　曰。不会。　师曰。若会此阴。便明彼阴。

　　问。黄巢军来。和尚向甚么处回避。　师曰。五蕴山中。　曰。忽被他捉着时如何。　师曰。恼乱将军。

　　古灵神赞禅师

　　师行脚遇百丈开悟。却回。受业本师问曰。汝离吾在外得何事业。　曰。并无事业。遂遣执役。　一日。因澡身。命师去垢。师乃拊背曰。好所佛堂。而佛不圣。本师回首视之。　师曰。佛虽不圣。且能放光。　本师又一日在窗下看经。蜂子投窗纸求出。师睹之曰。世界如许广阔不肯出。钻他故纸驴年去。遂有偈曰。空门不肯出。投窗也太痴。百年钻故纸。何日出头时。　本师置经。问曰。汝行脚遇何人。吾前后见汝发言异常。　师曰。某甲蒙百丈和尚指个歇处。今欲报慈德耳。本师于是告众致斋。请师说法。　师乃登座。举唱百丈门风。曰。灵光独耀。迥脱根尘。体露真常。不拘文字。心性无染。本自圆成。但离妄缘。即如如佛。　本师于言下感悟。曰。何期垂老得闻极则事。

　　天台平田普岸禅师

　　师访茂源和尚。源才起迎。师近前把住云。开口即失。闭口即丧。去此二途。请师别道。　源以手掩鼻。师放开云。一步较易。两步较难。　源云。着甚死急。　师云。若非是师。不免诸方点检。

　　临济访师。到路口。先逢一嫂在田使牛。济问嫂。平田路向甚么处去。　嫂打牛一棒。曰。这畜生到处走。到此路也不识。　济又曰。我问你平田路向甚么处去。　嫂曰。这畜生。五岁尚使不得。　济心语曰。欲观主人。先观所使。便有抽钉拔楔之意。　及见师。师问。你还曾见我嫂也未。　济曰。已收下了也。　师遂问。近离甚处。　济曰。江西黄檗。　师曰。情知你见作家来。　济曰。特来礼拜和尚。　师曰。已相见了也。　济曰。宾主之礼。合施三拜。　师曰。既是宾主之礼。礼拜着。

　　洪州东山慧禅师

　　大于侍者到。师问。金刚正定。一切皆然。秋去冬来。且作么生。　者曰。不妨和尚借问。　师曰。即今即得。去后作么生。　者曰。谁敢问着某甲。　师曰。大于还得么。　者曰。犹要别人点检在。　师曰。辅弼宗师。不废光彩。侍者礼拜。

　　百丈山涅槃和尚

　　师一日谓众曰。汝等与我开田。我与汝说大义。众开田了。归请说大义。师乃展两手。众罔措。

　　赵州真际从谂禅师

　　师到黄檗。檗见来。便闭方丈门。师乃把火于法堂内。叫曰。救火。救火。　檗开门捉住曰。道。道。　师曰。贼过后张弓。

　　师一日于雪中倒卧。曰。相救。相救。有僧便去身边卧。师便起去。

　　师在东司上见远侍者过。蓦召。文远。远应诺。　师曰。东司上不可与汝说佛法。

　　僧问。二龙争珠。谁是得者。　师曰。老僧祇管看。

　　僧问。至道无难。唯嫌拣择。是时人窠臼否。　师曰。曾有人问我。老僧直得五年分疏不下。

　　问院主。甚么处来。　主曰。送生来。　师曰。鸦为甚么飞去。　主曰。怕某甲。　师曰。汝十年知事。作恁么语话。　主却问。鸦为甚么飞去。　师曰。院主无杀心。

　　僧游五台。问一婆子曰。台山路向甚处去。　婆曰。蓦直去。僧便去。　婆曰。好个师僧。又恁么去。　后有僧举似师。师曰。待我去勘过。　明日师便去。问。台山路向甚处去。　婆曰。蓦直去。师便去。　婆曰。好个师僧。又恁么去。　师归院。谓僧曰。台山婆子为汝勘破了也。

　　问。如何是玄中玄。　师曰。汝玄来多少时耶。　曰。玄之久矣。　师曰。阇黎若不遇老僧。几乎玄杀。

　　有一婆子。令人送钱请转藏经。师受施利了。却下禅床转一匝。乃曰。传语婆。转藏经已竟。　其人回。举似婆。婆曰。比来请转全藏。如何祇为转半藏。

　　官人问。丹霞烧木佛。院主为甚么眉须堕落。　师云。官人宅内变生作熟是甚么人。　云。所使。　师云。却是他好手。

　　问。作何方便即得闻于未闻。　师云。未闻且置。你曾闻个甚么来。

　　新到参。师曰。甚处来。　曰。南方来。　师曰。佛法尽在南方。汝来这里作甚么。　曰。佛法岂有南北耶。　师曰。饶汝从云居．雪峰来。祇是个担板汉。

　　师问一婆子。甚么处去。　曰。偷赵州笋去。　师曰。忽遇赵州又作么生。婆与一掌。师休去。

　　师因有老宿问。近离甚处。　师云。滑州。　宿云。几程到这里。　师云。一跶到。　宿云。好个捷疾鬼。　师云。万福大王。　宿云。参堂去。师应喏喏。

　　又谓众曰。你若一生不离丛林。不语五年十载。无人唤你作哑汉。已后佛也不奈你何。你若不信。载取老僧头去。

　　南泉从浴室里过。见浴头烧火。问云。作什么。　云。烧浴。　泉云。记取来唤水牯牛浴。浴头应喏。　至晚间。浴头入方丈。泉问。作什么。　云。请水牯牛去浴。　泉云。将得绳索来不。浴头无对。　师来问讯泉。泉举似师。师云。某甲有语。　泉便云。还将得绳索来么。师便近前。蓦鼻便拽。　泉云。是即是。太粗生。

　　师问南泉。离四句。绝百非外。请师道。泉便归方丈。　师云。这老和尚每常口爬爬地。及其问着。一言不措。　侍者云。莫道和尚无语好。师便打一掌。　南泉便掩却方丈门。便把灰围却。问僧云。道得即开门。多有人下语。并不契泉意。　师云。苍天。苍天。泉便开门。

　　问。承闻和尚亲见南泉。是否。　师云。镇州出大萝卜头。

　　问。如何是佛真法身。　师云。更嫌什么。

　　问。如何是宾中主。　师云。山僧不问妇。　如何是主中宾。　师云。老僧无丈人。

　　问。如何是一切法常住。　师云。老僧不讳祖。　其僧再问。师云。今日不答话。

　　问。万物中。何物最坚。　师云。相骂饶汝接觜。相唾饶汝泼水。

　　问。晓夜不停时如何。　师云。僧中无与么两税百姓。

　　师上堂云。兄弟。你正在第三冤里。所以道。但改旧时行履处。莫改旧时人。共你各自家出家。比来无事。更问禅问道。三十．二十人聚头来问。恰似欠伊禅道相似。你唤作善知识。我是同受栲。老僧不是戏好。恐带累佗古人。所以东道西说。

　　问。如何是赵州主人公。　师咄云。这箍桶汉。学人应喏。　师云。如法箍桶着。

　　问。如何是学人本分事。　师云。树摇鸟散。鱼惊水浑。

　　问。如何玄中玄。　师云。说什么玄中玄。七中七。八中八。

　　问。如何是玄中玄。　师云。这僧若在。合年七十四．五。

　　师上堂云。兄弟但改往修来。若不改。大有着你处在。

　　尼问。离却上来说处。请和尚指示。　师咄云。煨破铁瓶。　尼将铁瓶添水来。请和尚答话。师笑之。

　　问。从上至今即心是佛。不即心还许学人商量也无。　师云。即心且置。商量个什么。

　　师示众云。拟心即差。　僧便问。不拟心时如何。　师打二下。云。莫是老僧辜负阇黎么。

　　问。凡有问答。落在意根。不落意根。师如何对。　师云。问。　学云。便请师道。　师云。莫向这里是非。

　　问。上上人一拨便转。下下人来时如何。　师云。汝是上上。下下。　云。请和尚答话。　师云。话未有主在。　云。某甲七千里来。莫作心行。　师云。据你者一问。心行莫不得么。此僧一宿便去。

　　问。真如．凡圣皆是梦言。如何是真言。　师云。更不道者两个。　学云。两个且置。如何是真言。　师云。

　　唵[口*部]啉㗶。

　　师示众云。心生即种种法生。心灭即种种法灭。你诸人作么生。　僧乃问。只如不生不灭时如何。　师云。我许你者一问。

　　师因参次。云。明又未明。道昏欲晓。你在阿那头。　僧云。不在两头。　师云。与么即在中间也。　云。若在中间。即在两头。　师云。这僧多少时在老僧这里。作与么语话。不出得三句里。然直饶出得。也在三句里。你作么生。　僧云。某甲使得三句。　师云。何不早与么道。

　　问。万境俱起。还有惑不得者也无。　师云。有。　学云。如何是惑不得者。　师云。你还信有佛法否。　学云。信有佛法。古人道了。如何是惑不得者。　师云。为什么不问老僧。　学云。问了也。　师云。惑也。

　　师示众云。教化得底人。是今生事。教化不得底人。是第三生冤。若不教化。恐堕却一切众生。教化亦是冤。是你还教化也无。　僧云。教化。　师云。一切众生还见你也无。　学云。不见。　师云。为什么不见。　学云。无相。　师云。即今还见老僧否。　学云。和尚不是众生。　师云。自知罪过即得。

　　师示众云。八百个作佛汉。觅一个道人难得。

　　问。白云不落时如何。　师云。老僧不会上象。　学云。岂无宾主。　师云。老僧是主。阇黎是宾。白云在什么处。

　　师示众云。佛之一字。吾不喜闻。　问。和尚还为人也无。　师云。为人。　学云。如何为人。　师云。不识玄旨。徒劳念静。　学云。既是玄。作么生是旨。　师云。我不把本。　学云。者个是玄。如何是旨。　师云。答你是旨。

　　问。狗子还有佛性也无。　师云。无。　学云。上至诸佛。下至蚁子。皆有佛性。狗子为什么无。　师云。为伊有业识性在。

　　问。如何是道人。　师云。我向道是佛人。

　　问。凡有言句。举手动足。尽落在学人网中。离此外。请师道。　师云。老僧斋了未吃茶。

　　马大夫问。和尚还修行也无。　师云。老僧若修行即祸事。　云。和尚既不修行。教什么人修行。　师云。大夫是修行底人。　云。某甲何名修行。　师云。若不修行。争得扑在人王位中。喂得来赤冻红地。无有解出期。大夫乃下泪拜谢。

　　问。学人才到。总不知门户头事如何。　师云。上座名什么。　学云。惠南。　师云。大好不知。

　　问。学人欲学。又谤于和尚。如何得不谤去。　师云。你名什么。　学云。道皎。　师云。静处去者米囤子。

　　问。不挂寸丝时如何。　师云。不挂什么。　学云。不挂寸丝。　师云。大好不挂寸丝。

　　问。用处不现时如何。　师云。用即不无。现是谁。

　　问。空劫中还有人修行也无。　师云。唤什么作空劫。　云。无一物是。　师云。者个始称修行。唤什么作空劫。

　　问。如何是出家。　师云。不履高名。不求垢坏。

　　有秀才见师手中拄杖。乃云。佛不夺众生愿。是否。　师云。是。　秀才云。某甲就和尚乞取手中拄杖。得否。　师云。君子不夺人所好。　秀才云。某甲不是君子。　师云。老僧亦不是佛。

　　师因出外。见婆子插田。云。忽遇猛虎作么生。　婆云。无一法可当情。　师云。唋。　婆子云。唋。　师云。难有者个在。

　　问。如何是佛向上人。　师云。只者牵耕牛底是。

　　问。初生孩子还具六识也无。　师云。急流水上打毬子。

　　问。唯佛一人是善知识。如何。　师云。魔语。

　　问。如何是急切处。　师云。一问一答。

　　问。如何是无师智。　师云。老僧不曾教阇黎。

　　问。如何是亲切一句。　师云。话堕也。

　　问。如何是西来意。　师云。板齿生毛。

　　问。如何是丈六金身。　师云。腋下打领。　云。学人不会。　师云。不会请人裁。

　　尼问。如何是密密意。师以手掐之。　云。和尚犹有者个在。　师云。是你有者个。

　　问。如何是尘中人。　师云。布施茶盐钱来。

　　问。如何是佛法大意。　师云。礼拜着。　僧拟进话次。师唤沙弥文远。文远到。师叱云。适来去什么处来。

　　问。如何是忠言。　师云。你娘丑陋。

　　问。如何是忠言。　师云。吃铁棒。

　　问。如何是不思处。　师云。快道。快道。

　　问。非思量处如何。　师云。速道。速道。

　　问。出来底是什么人。　师云。佛菩萨。

　　问。如何是圣。　师云。不凡。　云。如何是凡。　师云。不圣。　云。不凡不圣时如何。　师云。好个禅僧。

　　问。两镜相向。那个最明。　师云。阇黎眼皮盖须弥山。

　　问。高峻难上时如何。　师云。老僧不向高峰顶。

　　问。如何是沙门行。　师云。离行。

　　问。真休之处。请师指。　师云。指即不休。

　　问。利剑出匣时如何。　师云。黑。

　　问。如何是沙门得力处。　师云。你什么处不得力。

　　问。高峻难上时如何。　师云。老僧自住峰顶。　云。争奈曹溪路侧何。　师云。曹溪是恶。　云。今时为什么不到。　师云。是渠高峻。

　　问。祖佛命不断处如何。　师云。无人知。

　　问。贫子来。将什么物与他。　师云。不欠少。

　　师因在室坐禅次。主事报和尚云。大王来礼拜。　大王礼拜了。左右问烈士。王来。为什么不起。　师云。你不会。老僧者里。下等人来。出三门接。中等人来。下禅床接。上等人来。禅床上接。不可唤大王作中等．下等人也。恐屈大王。大王欢喜。再三请入内供养。

　　师因问周员外。你还梦见临济也无。员外竖起拳。　师云。那边见。　外云。者边见。　师云。什么处见临济。员外无对。　师问周员外。什么处来。　云。非来非去。　师云。不是老鸦飞来飞去。

　　问新到。从何方来。　云。无方面来。师乃转背。僧将坐具随师转。　师云。大好无方面。

　　师与侍郎游园。见兔走过。侍郎问。和尚是大善知识。兔子见。为什么走。　师云。老僧好杀。

　　师问僧。离什么处。　云。离京中。　师云。你还从潼关过么。　云。不历。　师云。今日捉得者贩私盐汉。

　　师因到临济。方始洗脚。临济便问。如何是祖师西来意。　师云。正值洗脚。临济乃近前侧聆。　师云。若会便会。不会更莫啖啄作么。临济拂袖去。　师云。三十年行脚。今日为人错下注脚。

　　师行脚时见二庵主。一人作丫角童。师问讯。二人殊不顾。来日早晨。丫角童将一铛饭来。放地上分作三分。庵主将席子近前坐。丫角童亦将席近前相对坐。亦不唤师。师乃亦将席子近前坐。丫童目顾于师。庵主云。莫言侵早起。更有夜行人。　师云。何不教诏这行者。　庵主云。他是人家男女。　师云。洎合放过。　丫童便起。顾视。庵主云多口作么。丫童从此入山不见。

　　师因看经次。沙弥文远入来。师乃将经侧视之。沙弥乃出去。师随后把住云。速道。速道。　文远云。阿弥陀佛。阿弥陀佛。师便归方丈。

　　有新罗院主请师斋。师到门首。问。此是什么院。　云。新罗院。　师云。我与你隔海。

　　有一婆子日晚入院来。师云。作什么。　婆云。寄宿。　师云。者里是什么所在。婆呵呵大笑而去。

　　长沙景岑禅师

　　师与仰山玩月次。山曰。人人尽有这个。祇是用不得。　师曰。恰是倩汝用。　山曰。你作么生用。师劈胸与一蹋。　山曰。㘞。直下似个大虫。自此诸方称为岑大虫。

　　问。南泉道。三世诸佛不知有。狸奴白牯却知有。为甚么三世诸佛不知有。　师曰。未入鹿苑时。犹较些子。　曰。狸奴白牯为甚么却知有。　师曰。汝争怪得伊。

　　问。南泉迁化向甚么处去。　师曰。东家作驴。西家作马。　曰。学人不会此意如何。　师曰。要骑即骑。要下即下。

　　三圣令秀上座问曰。南泉迁化向甚么处去。　师曰。石头作沙弥时参见六祖。　秀曰。不问石头见六祖。南泉迁化向甚么处去。　师曰。教伊寻思去。　秀曰。和尚虽有千尺寒松。且无抽条石笋。师默然。　秀曰。谢和尚答话。师亦默然。　秀回。举似三圣。圣曰。若恁么。犹胜临济七步。然虽如此。待我更验看。　至明日。三圣上问。承闻和尚昨日答南泉迁化一则语。可谓光前绝后。今古罕闻。师亦默然。

　　子湖岩利踪禅师

　　师于门下立牌曰。子湖有一只狗。上取人头。中取人心。下取人足。拟议即丧身失命。　临济会下二僧来参。方揭帘。师喝曰。看狗。僧回顾。师便归方丈。

　　刘铁磨参。师曰。汝是刘铁磨否。　曰。不敢。　师曰。左转。右转。　曰。和尚莫颠倒。师便打。

　　陆亘大夫

　　宣州刺史陆亘大夫问南泉。古人瓶中养一鹅。鹅渐长大。出瓶不得。如今不得毁瓶。不得损鹅。和尚作么生出得。　南泉召。大夫。亘应诺。　南泉曰。出也。亘从此开解。即礼谢。

　　池州甘贽行者

　　一日。入南泉设斋。黄檗为首座。行者请施财。座曰。财法二施。等无差别。　甘曰。恁么道争消得某甲䞋。便将出去。　须臾复入曰。请施财。　座曰。财法二施。等无差别。甘乃行䞋。

　　又一日。入寺设粥。请南泉念诵。泉乃白椎曰。请大众为狸奴白牯念摩诃般若波罗密。甘拂袖便出。　泉粥后。问典座。行者在甚处。　座曰。当时便去也。泉便打破锅子。

　　芙蓉灵训禅师

　　师初参归宗。问。如何是佛。　宗曰。我向汝道。汝还信否。　曰。和尚诚言。安敢不信。　宗曰。即汝便是。　师曰。如何保任。　宗曰。一翳在眼。空华乱坠。

　　五台智通禅师

　　师初在归宗会下。忽一夜连叫曰。我大悟也。众骇之。　明日上堂。众集。宗曰。昨夜大悟底僧出来。　师出曰。某甲。　宗曰。汝见甚么道理便言大悟。试说看。　师曰。师姑原是女人做。宗异之。　师便辞去。宗门送。与提笠子。师接得笠子。戴头上便行。更不回顾。后居台山法华寺。临终有偈曰。举手攀南斗。回身倚北辰。出头天外看。谁是我般人。

　　镇州普化和尚

　　师事盘山。密受记莂。而佯狂出言无度。暨盘山顺世。乃于此地行化。每振一铎曰。明头来。明头打。暗头来。暗头打。四面八方来。旋风打。虚空来。连架打。　一日。临济令僧捉住曰。总不恁么来时如何。　师拓开曰。来日大悲院里有斋。　僧回。举似济。济曰。我从来疑着这汉。

　　师见马步使出喝道。师亦喝道。作相扑势。马步使令人打五棒。师曰。似即似。是即不是。

　　师尝于阛阓间摇铎唱曰。觅个去处不可得。　时道吾遇之。把住问曰。汝拟去甚么处。　师曰。汝从甚么处来。吾无语。师掣手便去。

　　虔州处微禅师

　　僧问。三乘十二分教体理得妙。与祖意是同是别。　师曰。须向六句外鉴。不得随声色转。　曰。如何是六句。　师曰。语底．默底．不语．不默．总是．总不是。汝合作么生。僧无对。

　　金州操禅师

　　师请米和尚斋。不排坐位。米到。展坐具礼拜。师下禅床。米乃坐师位。师却席地而坐。斋讫。米便去。侍者曰。和尚受一切人钦仰。今日坐位被人夺却。　师曰。三日后若来。即受救在。　米三日后果来。曰。前日遭贼。

　　朗州古堤和尚

　　师寻常见僧来。但曰。去。汝无佛性。僧无对。或有对者。莫契其旨。　仰山到参。师曰。去。汝无佛性。仰山叉手近前三步应喏。　师笑曰。子甚么处得此三昧来。　仰山曰。我从耽源处得名。沩山处得地。　师曰。莫是沩山的子么。　仰山曰。世谛即不无。佛法即不敢。仰山却问。和尚从甚处得此三昧。　师曰。我从章敬处得此三昧。　仰山叹曰。不可思议。来者难为凑泊。

　　湖南上林戒灵禅师

　　师初参沩山。山曰。大德作甚么来。　师曰。介胄全具。　山曰。尽卸了。来与大德相见。　师曰。卸了也。　山咄曰。贼尚未打。卸作甚么。师无对。　仰山代曰。请和尚屏却左右。　沩山以手指曰。喏。喏。　师后参永泰。方谕其旨。

　　五台秘魔岩和尚

　　师常持一木叉。每见僧来礼拜。即叉却颈曰。那个魔魅教汝出家。那个魔魅教汝行脚。道得也叉下死。道不得也叉下死。速道。速道。学徒鲜有对者。　霍山通和尚访师。才见。不礼拜。便撺入坏里。师拊通背三下。通起拍手曰。师兄三千里外赚我来。三千里外赚我来。便回。

　　沩山灵祐禅师

　　合酱次。问仰山。这个用多少盐水。　仰曰。某甲不会。不欲祗对。　师云。却是老僧会。　仰云。不知用多少盐水。　师云。汝既不会。我亦不答。　晚间。师却问仰山。今日因缘。子作么生主持。　仰云。待问即答。　师云。现问次。　仰云。耳背眼昏。见闻不晓。　师云。凡有问答。出子此语不得。仰礼谢。　师云。寂子今日忘前失后。不是小小。

　　师谓仰山曰。汝须独自回光返照。别人不知汝解处。汝试将实解献老僧看。　仰曰。若教某甲自看。到这里无圆位。亦无一物一解得献和尚。　师云。无圆位处原是汝作解处。未离心境在。　仰曰。既无圆位。何处有法。把何物作境。　师曰。适来是汝作与么解。是否。　仰曰。是。　师云。若恁么。是具足心境法。未脱我所心在。元来有解献我。许汝信位显。人位隐在。

　　师一日见香岩．仰山作饼次。师曰。当时百丈先师亲得这个道理。　仰与香岩相顾视云。什么人答得此话。　师云。有一人答得。　仰云。是阿谁。　师指水牯牛云。道。道。　仰取一束草来。香岩取一桶水来。放牛前。牛才吃。师云。与么与么。不与么不与么。二人俱作礼。　师云。或时明。或时暗。

　　师因资国来参。乃指月示之。国以手拨三下。师云。不道汝不见。祇是见处太粗。

　　师问道吾。甚处去来。　吾云。看病来。　师曰。有几人病。　吾云。有病底。有不病底。　师云。不病底莫是智头陀否。　吾云。病与不病。总不干他事。急道。急道。　师云。道得也与他没交涉。

　　师问仰山。终日与子商量。成得个甚么边事。仰空中画一画。　师曰。若不是吾。终被子惑。

　　师问僧。甚处来。　曰。西京来。　师曰。还得西京主人公书来么。　曰。不敢妄通消息。　师曰。作家师僧。天然犹在。　曰。残羹馊饭谁人吃之。　师曰。独有阇黎不吃。僧作呕吐势。　师曰。扶出这病僧着。僧便出去。

　　道吾山宗智禅师

　　沩山问云岩。菩提以何为座。　岩曰。以无为为座。　岩却问沩山。山曰。以诸法空为座。　又问师。作么生。　师曰。坐也听伊坐。卧也听伊卧。有一人不坐不卧。速道。速道。山便休去。

　　师指佛桑花问僧曰。这个何似那个。　曰。直得寒毛卓竖。　师曰。毕竟如何。　曰。道吾门下底。　师曰。十里大王。

　　云岩不安。师乃谓曰。离此壳漏子。向甚么处相见。　岩曰。不生不灭处相见。　师曰。何不道非不生不灭处。亦不求相见。

　　云岩昙晟禅师

　　师少出家于石门。参百丈海禅师。二十年因缘不契。后造药山。山问。甚处来。　曰。百丈来。　山曰。百丈有何言句示徒。　师曰。寻常道。我有一句子。百味具足。　山曰。咸则咸味。淡则淡味。不咸不淡是常味。作么生是百味具足底句。师无对。　山曰。争奈目前生死何。　师曰。目前无生死。　山曰。在百丈多少时。　师曰。二十年。　山曰。二十年在百丈。俗气也不除。　他日。侍立次。山又问。百丈更说甚么法。　师曰。有时道三句外省去。六句内会取。　山曰。三千里外且喜没交涉。山又问。更说甚么法。　师曰。有时上堂。大众立定。以拄杖一时趁散。复召大众。众回首。丈曰。是甚么。　山曰。何不早恁么道。今日因子得见海兄。师于言下顿省。便礼拜。

　　师煎茶次。道吾问。煎与阿谁。　师曰。有一人要。　曰。何不教伊自煎。　师曰。幸有某甲在。

　　师问石霜。甚么处来。　曰。沩山来。　师曰。在彼中得多少时。　曰。粗经冬夏。　师曰。若恁么。即成山长也。　曰。虽在彼中却不知。　师曰。他家亦非知非识。石霜无对。

　　僧问。一念瞥起。便落魔界时如何。　师曰。汝因甚么却从佛界来。僧无对。　师曰。会么。　曰。不会。　师曰。莫道体不得。设使体得。也祇是左之右之。

　　裴大夫问僧。供养佛。佛还吃否。　僧曰。如大夫祭家神。　大夫举似师。师曰。有几般饭食。但一时下来。　师却问神山。一时下来后作么生。　神山曰。合取钵盂。师然之。

　　师一日作草鞋次。洞山近前曰。学人乞师眼睛。得么。　师曰。汝底与阿谁去也。　曰。良价无。　师曰。设有。汝向甚么处着。洞山无语。　师曰。乞眼睛底。是眼否。　洞山曰。非眼。师便喝出。

　　尼僧礼拜。师问。汝爷在否。　曰。在。　师曰。年多少。　曰。年八十。　师曰。汝有个爷。不年八十。还知否。　曰。莫是恁么来者。　师曰。恁么来者。犹是儿孙。

　　一日。药山问。汝除在百丈。更到甚么处来。　师曰。曾到广南来。　曰。见说广州城东门外有一片石被州主移去。是否。　师曰。非但州主。阖国人移亦不动。

　　百岩明哲禅师

　　洞山与密师伯到参。师问。二上座甚处来。　山曰。湖南。　师曰。观察使姓甚么。　曰。不得姓。　师曰。名甚么。　曰。不得名。　师曰。还治事也无。　曰。自有郎幕在。　师曰。还出入也无。　曰。不出入。　师曰。岂不出入。山拂袖便出。　师次早入堂。召二上座曰。昨日老僧对阇黎一转语不相契。一夜不安。今请阇黎别下一转语。若惬老僧意。便开粥相伴过夏。　山曰。请和尚问。　师曰。岂不出入。　山曰。太尊贵生。师乃开粥。同共过夏。

　　翠微无学禅师

　　一日。师在法堂内行。投子进前接礼。问曰。西来密旨。和尚如何示人。师驻步少时。　子曰。乞师垂示。　师曰。更要第二杓恶水那。子便礼谢。　师曰。莫躲根。　子曰。时至根苗自生。

　　师因供养罗汉。僧问。丹霞烧木佛。和尚为甚么供养罗汉。　师曰。烧也烧不着。供养亦一任供养。　曰。供养罗汉。罗汉还来也无。　师曰。汝每日还吃饭么。僧无语。　师曰。少有灵利的。

　　孝义性空禅师

　　丁行者看师。师打一棒。云。瞎却汝本来眼也。　丁云。非但今日。古人亦行此令。　师云。谁向汝道古今。丁拂袖便出。　师云。青天白日有迷路人。　丁云。莫要指示么。师便打。　丁云。莫瞎却人眼好。　师云。瞎却俗人眼有甚么过。

　　仙天禅师

　　僧参。才展坐具。师曰。不用通时暄。还我文彩未生时道理来。　曰。某甲有口哑却即闲苦。死觅个腊月扇子作么。　师拈棒作打势。僧把住曰。还我未拈棒时道理。　师曰。随我者。随之南北。不随我者。死住东西。　曰。随与不随且置。请师指出东西南北。师便打。

　　披云和尚来。才入方丈。师便问。未见东越老人时。作么生为物。　云曰。祇见云生碧嶂。焉知月落寒潭。　师曰。祇与么。也难得。　曰。莫是未见时么。师便喝。云展两手。　师曰。错怪人者有甚么限。云掩耳出。　师曰。死却这汉平生也。

　　马颊本空禅师

　　上堂。祇这施为动转。还合得本来祖翁么。若合得。十二时中无虚弃底道理。若合不得。吃茶说话往往唤作茶话在。　僧便问。如何免得不成茶话去。　师曰。你识得口也未。　曰。如何是口。　师曰。两片皮也不识。　曰。如何是本来祖翁。　师曰。大众前不要牵爷恃娘。　曰。大众欣然去也。　师曰。你试点大众性看。僧作礼。　师曰。伊往往道一性一切性在。　僧欲进语。师曰。孤负平生行脚眼。

　　问。去却即今言句。请师直指本来性。　师曰。你迷源来得多少时。　曰。即今蒙和尚指示。　师曰。若指示你。我即迷源。　曰。如何即是。　师示颂曰。心是性体。性是心用。心性一如。谁别谁共。妄外迷源。祇者难洞。古今凡圣。如幻如梦。

　　本生禅师

　　师拈拄杖示众曰。我若拈起。你便向未拈起时作道理。我若不拈起。你便向拈起时作主宰。且道老僧为人在甚么处。　时有僧出曰。不敢妄生节目。　师曰。也知阇黎不分外。　曰。低低处平之有余。高高处观之不足。　师曰。节目上更生节目。僧无语。　师曰。掩鼻偷香。空招罪犯。

　　石室善道禅师

　　师参石头。一日。随头游山次。头曰。汝与我斫却面前树子。免碍我。　师曰。不将刀来。头乃抽刀倒与。　师曰。何不过那头来。　头曰。你用那头作甚么。师即大悟。

　　师一夕与仰山玩月。山问。这个月尖时。圆相甚么处去。圆时。尖相又甚么处去。　师曰。尖时圆相隐。圆时尖相在。

　　龙潭崇信禅师

　　初。悟和尚居天王寺。师家于寺巷。其家卖饼。师日以十饼馈之。天王食毕。常留一饼。曰。吾惠汝以荫子孙。　师一日自念曰。饼是我持去。何返遗我。其别有旨乎。遂造问焉。　天王曰。是汝持来。复汝何咎。师闻之。颇晓玄旨。因投出家。服勤左右。　一日。问曰。某自到来。不蒙指示心要。　天王曰。自汝到来。吾未尝不指汝心要。　师曰。何处指示。　天王曰。汝擎茶来。吾为汝接。汝行食来。吾为汝受。汝和南时。吾便低首。何处不指示心要。师低头良久。　天王曰。见则直下便见。拟思即差。　师当下开解。复问。如何保任。　天王曰。任性逍遥。随缘放旷。但尽凡心。别无圣解。

　　僧问。髻中珠。谁人得。　师曰。不赏玩者得。　曰。安着何处。　师曰。有处即道来。

　　有尼问。如何得为僧去。　师曰。作尼来多少时也。　曰。还有为僧时也无。　师曰。汝即今是甚么。　曰。现是尼身。何得不识。　师曰。谁识汝。

　　李翱刺史问。如何是真如般若。　师曰。我为真如般若。　李曰。幸遇和尚。　师曰。此犹是分外之言。

　　睦州道明尊宿

　　师曰。明明向你道。尚自不会。何况盖覆将来。

　　又曰。老僧在此住持。不曾见个无事人到来。汝等何不近前。　时有一僧方近前。师曰。维那不在。汝自领去三门外与二十棒。　曰。某甲过在甚么处。　师曰。枷上更着杻。

　　师见僧。乃曰。现成公案。放汝三十棒。　曰。某甲如是。　师曰。三门头金刚为甚么举拳。　曰。金刚尚乃如是。师便打。

　　座主参。师问。莫是讲唯识论否。　曰。不敢。　师曰。朝去西天。暮归唐土。会么。　曰。不会。　师曰。吽。吽。五戒不持。

　　问僧。近离甚处。　曰。仰山。　师曰。五戒也不持。　曰。某甲甚么处是妄语。　师曰。这里不着沙弥。

　　问僧正云。讲得唯识论么。　正云。不敢。小年曾读文字来。　师拈起糖饼擘作两片云。你作么生。正无语。　师云。唤作糖饼是。不唤作糖饼是。　正云。不可不唤作糖饼。　师却唤沙弥。来。来。你唤作甚么。　弥云。糖饼。　师云。你也讲得唯识论。

　　师问武陵长老。了即毛端吞巨海。始知大地一微尘。长老作么生。　曰。问阿谁。　师曰。问长老。　曰。何不领话。　师曰。汝不领话。我不领话。

　　问。一句道尽时如何。　师曰。义堕也。　曰。甚么处是学人义堕处。　师曰。三十棒教谁吃。

　　问。某甲讲兼行脚。不会教意时如何。　师曰。灼然实语当忏悔。　曰。乞师指示。　师曰。汝若不问。老僧即缄口无言。汝既问。老僧不可缄口去也。　曰。请师便道。　师曰。心不负人。面无惭色。

　　问。高揖释迦。不拜弥勒时如何。　师曰。昨日有人问。趁出了也。　曰。和尚恐某甲不实那。　师曰。拄杖不在。苕帚柄聊与三十。

　　问僧。何处来。　云。灵山来。　师云。涅槃是第几座。僧无对。　师又问。迦叶甚么处去。　僧云。不知。　师云。脱空妄语汉。

　　师闻一老宿难亲近。躬往相访。才入。宿便喝。师侧掌曰。两重公案。　宿曰。过在甚么处。　师曰。这野狐精。便退。

　　升座云。首座呢。　答云。在。　寺主呢。　答云。在。　维那呢。　答云。在。　师云。三段不同。今当第一。向下文长。付在来日。下座。

　　示众。大事未明。如丧考妣。大事既明。如丧考妣。

　　示众。我见百丈不识好恶。大众才集。以拄杖一时打下。复召大众。众回首。乃云。是甚么。有甚共语处。又黄檗和尚亦然。复召大众。众回首。乃云。月似弯弓。少雨多风。犹较些子。

　　僧问。如何是一代时教。　师曰。上大人。丘乙己。

　　问。如何是禅。　师曰。猛火着油煎。

　　僧参。师曰。汝是新到否。　曰。是。　师曰。且放下葛藤。会么。　曰。不会。　师曰。担枷陈状。自领出去。僧便出。　师曰。来。来。我实问你甚处来。　曰。江西。　师曰。泐潭和尚在汝背后。怕你乱道。见么。僧无对。

　　看华严经次。僧问。看甚么经。　师曰。大光明云．青色光明云．紫色光明云。却指面前曰。那边是甚么云。　曰。南边是黑云。　师曰。今日须有雨。

　　问。以字不成。八字不是。是何章句。　师弹指一声。曰。会么。　曰。不会。　师曰。上来讲赞。无限胜因。虾蟆𨁝跳上天。蚯蚓蓦过东海。

　　问僧。近离甚处。　曰。河北。　师曰。彼中有赵州和尚。你曾到否。　曰。某甲近离彼中。　师曰。赵州有何言句示徒。　僧举吃茶话。师乃呵呵大笑曰。惭愧。却问。赵州意作么生。　曰。祇是一期方便。　师曰。苦哉。赵州被你将一杓屎泼了也。便打。　师却问沙弥。你作么生会。沙弥便设拜。师亦打。　其僧往沙弥处问。适来和尚打你作甚么。　沙弥曰。若不是我。和尚不打某甲。

　　乌石灵观禅师

　　师寻常扃户。人罕见之。一日。雪峰伺便扣门。师开门。峰蓦胸搊住曰。是凡是圣。　师唾曰。这野狐精。便推出。闭却门。　峰曰。也祇要识老兄。

　　雪峰至。敲门。师曰。谁。　峰云。凤皇儿。　师云。作甚么。　峰云。来啖老鹳。　师便开门扭住云。道。道。峰拟议。师便托开。闭却门。　峰住后。示众云。我当时若入得老观门。你这一队噇酒糟汉向甚处摸索。

　　大随法真禅师

　　师妙龄夙悟。遍参知识。次至大沩会下数载。食不至充。卧不求暖。清苦炼行。沩深器之。　一日。问曰。阇黎在老僧此间不曾问一转话。　师曰。教某甲向甚么处下口。　沩曰。何不道如何是佛。师便作手势掩沩口。　沩叹曰。子真得其髓。

　　问僧。甚处去。　曰。峨嵋礼普贤去。　师举拂子曰。文殊．普贤总在这里。僧作圆相抛向后。乃礼拜。　师唤侍者。取一帖茶与这僧。

　　僧问。如何是大隋一面事。　师曰。东西南北。

　　庵侧有一龟。僧问。一切众生皮裹骨。这个众生为甚骨裹皮。师拈草履覆龟背上。僧无语。

　　灵树和尚

　　僧问。如何是和尚家风。　曰。千年田。八百主。　如何是千年田。八百主。　曰。郎当屋舍没人修。

　　灵云志勤禅师

　　师初在沩山。因见桃花悟道。有偈曰。三十年来寻剑客。几回落叶又抽枝。自从一见桃花后。直至如今更不疑。　沩览偈。诘其所悟。与之符契。嘱曰。从缘悟达。永无退失。善自护持。

　　长生问。混沌未分时。含生何来。　师曰。如露柱怀胎。　曰。分后如何。　师曰。如片云点太清。　曰。未审太清还受点也无。师不答。　曰。恁么则含生不来也。师亦不答。　曰。直得纯清绝点时如何。　师曰。犹是真常流注。　曰。如何是真常流注。　师曰。似镜长明。　曰。向上更有事也无。　师曰。有。　曰。如何是向上事。　师曰。打破镜来与汝相见。

　　新兴严阳尊者

　　师初参赵州。问。一物不将来时如何。　州曰。放下着。　师曰。既是一物不将来。放下个甚么。　州曰。放不下。担取去。师于言下大悟。　后常有一蛇一虎随从。手中与食。

　　杭州多福和尚

　　僧问。如何是多福一丛竹。　师曰。一茎两茎斜。　曰。学人不会。　师曰。三茎四茎曲。

　　益州西睦和尚

　　上堂。有俗士举手曰。和尚便是一头驴。　师曰。老僧被汝骑。士无语。　去后三日。再来白言。某甲三日前着贼。师拈杖趁出。

　　石梯和尚

　　师因侍者请浴。师曰。既不洗尘。亦不洗体。汝作么生。　者曰。和尚先去。某甲将皂角来。师呵呵大笑。

　　一日。见侍者托钵赴堂。乃唤侍者。者应诺。师曰。甚么处去。　者曰。上堂斋去。　师曰。我岂不知汝上堂斋去。　者曰。除此外。别道个甚么。　师曰。我祇问汝本分事。　者曰。和尚若问本分事。某甲实是上堂斋去。　师曰。汝不缪为吾侍者。

　　末山尼了然禅师

　　师因灌溪闲和尚到。若相当即住。不然即推倒禅床。便入堂内。　师遣侍者问。上座游山来。为佛法来。　溪曰。为佛法来。　师乃升座。溪上参。师问。上座今日离何处。　曰。路口。　师曰。何不盖却。　溪无对。始礼拜问。如何是末山。　师曰。不露顶。　曰。如何是末山主。　师曰。非男女相。　溪乃喝曰。何不变去。　师曰。不是神。不是鬼。变个甚么。溪于是伏膺。作园头三年。

　　金华俱胝和尚

　　有尼名实际来。戴笠子。执锡。绕师三匝。曰道得即下笠子。如是三问。师皆无对。尼便去。　师曰。日势稍晚。何不且住。　尼曰。道得即住。师又无对。　尼去后。师叹曰。我虽处丈夫之形。而无丈夫之气。不如弃庵往诸方参寻知识去。　其夜。山神告曰。不须离此。将有肉身菩萨来。　后天龙和尚到庵。师乃迎礼。龙竖一指示之。师当下大悟。自此。凡有学者参问。师惟举一指。无别提唱。　有一供过童子。每见人问事。亦竖指祗对。人谓师曰。和尚。童子亦会佛法。凡有问。皆如和尚竖指。　师一日潜袖刀子。问童曰。闻你会佛法。是否。　童曰。是。　师曰。如何是佛。童竖起指头。师以刀断其指。童叫唤走出。师召童子。童回首。　师曰。如何是佛。童举手。不见指头。豁然大悟。　师将顺世。谓众曰。吾得天龙一指头禅。一生用不尽。

　　仰山慧寂通智禅师

　　师坐次。有僧翘一足云。西天二十八祖亦如是。唐土六祖亦如是。天下老和尚亦如是。某甲亦如是。师下禅床打四藤条。

　　师谓第一座曰。不思善。不思恶。正恁么时作么生。　座曰。正恁么时。是某甲放身命处。　师曰。何不问老僧。　座曰。正恁么时。不见有和尚。　师曰。扶我教不起。

　　香严智闲禅师

　　师参沩山。山问。我闻汝在百丈先师处问一答十。问十答百。此是汝聪明灵利。意解识想。生死根本。父母未生时。试道一句看。　师被一问。直得茫然。归寮。将平日看过文字从头寻一句酬对。竟不能得。乃自叹曰。画饼不可充饥。屡乞沩山说破。　山曰。我若说似汝。汝已后骂我去。我说底是我底。终不干汝事。　师遂将平昔所看文字烧却。曰。此生不学佛法也。且作个长行粥饭僧。免役心神。乃泣辞沩山。过南阳。睹忠国师遗迹。遂憩止焉。　一日。芟除草木。偶抛瓦砾击竹作声。忽然省悟。遽归。沐浴焚香。遥礼沩山。赞曰。和尚大慈。恩逾父母。当时若为我说破。何有今日之事。乃有颂曰。一击忘所知。更不假修持。动容扬古路。不堕悄然机。处处无踪迹。声色外威仪。诸方达道者。咸言上上机。　沩山闻得。谓仰山曰。此子彻也。　仰曰。此是心机意识著述得成。待某甲亲自勘过。　仰后见师曰。和尚赞叹师弟发明大事。你试说看。　师举前颂。仰曰。此是夙习记持而成。若有正悟。别更说看。　师又颂曰。去年贫。未是贫。今年贫。始是贫。去年贫。犹有卓锥之地。今年贫。锥也无。　仰曰。如来禅许师弟会。祖师禅未梦见在。　师复颂曰。我有一机。瞬目视伊。若人不会。别唤沙弥。　仰乃报沩山曰。且喜闲师弟会祖师禅也。

　　上堂。若论此事。如人上树。口衔树枝。脚不蹋枝。手不攀枝。树下忽有人问。如何是祖师西来意。不对他。又违他所问。若对他。又丧身失命。当恁么时作么生即得。　时有虎头招上座出众云。树上即不问。未上树时。请和尚道。师乃呵呵大笑。

　　径山洪諲禅师

　　佛日长老访师。师问。伏承长老独化一方。何以荐游峰顶。　日曰。朗月当空挂。冰霜不自寒。　师曰。莫是长老家风也无。　日曰。峭峙万重关。于中含宝月。　师曰。此犹是文言。作么生是长老家风。　日曰。今日赖遇佛。日。却问隐密全真。时人知有。道不得。太省无辜。时人知有。道得。于此二途。犹是时人升降处。未审和尚亲道．自道．如何道。　师曰。我家道处无可道。　日曰。如来路上无私曲。便请玄音和一场。　师曰。任汝二轮更互照。碧潭云外不相关。　日曰。为报白头无限客。此回年少莫归乡。　师曰。老少同伦无向背。我家玄路勿参差。　日曰。一言定天下。四句为谁宣。　师曰。汝言有三四。我道其中一也无。师因有偈曰。东西不相顾。南北与谁留。汝言有三四。我道一也无。

　　僧问。掩息如灰时如何。　师曰。犹是时人功干。　曰。干后如何。　师曰。耕人田不种。　曰。毕竟如何。　师曰。禾熟不临场。

　　许州全明上座先问石霜。一毫穿众穴时如何。　石霜曰。直须万年去。　曰。万年后如何。　石霜曰。登科任汝登科。拔萃任汝拔萃。　后问师曰。一毫穿众穴时如何。　师曰。光靴任汝光靴。结果任汝结果。

　　僧问。如何是长。　师曰。千圣不能量。　曰。如何是短。　师曰。蟭螟眼里着不满。其僧不肯。便去。　举似石霜。石霜曰。祇为太近实头。　僧却问石霜。如何是长。　石霜曰。不屈曲。　曰。如何是短。　石霜曰。双陆盘中不喝彩。

　　定山神英禅师

　　师因椑树省和尚行脚时参问。不落数量。请师道。　师提起数珠曰。是落不落。　省曰。圆珠三窍。时人知有。请师圆前话。师便打。省拂袖便出。　师曰。三十年后槌胸大哭去在。　省住后。示众曰。老僧三十年前至定山。被他热谩一上。不同小小。

　　京兆七师米和尚

　　师参学后。归受业寺。有老宿问。月中断井索。时人唤作蛇。未审七师见佛唤作甚么。　师曰。若有佛见。即同众生。　老宿曰。千年桃核。

　　王敬初常侍

　　公视事次。米和尚至。公乃举笔示之。米曰。还判得虚空否。公掷笔入宅。更不复出。米致疑。　明日。凭鼓山供养主入探其意。米亦随至。潜在屏蔽间侦伺。供养主才坐。问曰。昨日米和尚不审有甚么言句。便不相见。　公曰。师子咬人。韩卢逐块。　米闻此语。即省前缪。遽出。朗笑曰。我会也。我会也。　公曰。会即不无。你试道看。　米曰。请常侍举。公乃竖起一只箸。　米曰。这野狐精。　公曰。这汉彻也。
卍新纂续藏经第 68 册 No. 1319 御选语录


　　御选历代禅师语录后集中

　　临济义玄禅师

　　师问黄檗佛法大意。三度问。三度被打。师辞黄檗。檗曰。不须他去。祇往高安滩头参大愚。必为汝说。　师到大愚。愚曰。甚处来。　师曰。黄檗来。　愚曰。黄檗有何言句。　师曰。某甲三度问佛法的的大意。三度被打。不知某甲有过无过。　愚曰。黄檗与么老婆心切。为汝得彻困。更来这里问有过无过。　师于言下大悟。乃曰。元来黄檗佛法无多子。　愚搊住曰。这尿床鬼子。适来道有过无过。如今却道黄檗佛法无多子。你见个甚么道理。速道。速道。　师于大愚肋下筑三拳。愚拓开曰。汝师黄檗。非干我事。师辞大愚。却回黄檗。

　　黄檗一日普请次。师随后行。檗回头见师空手。乃问。钁在何处。　师云。有一人将去了也。　檗曰。近前来。共汝商量个事。师便近前。　檗竖起钁曰。祇这个。天下人拈掇不起。　师就手掣得。竖起曰。为甚么却在某甲手里。　檗曰。今日自有人普请。便回寺。

　　师一日在僧堂前坐。见黄檗来。便闭却目。黄檗乃作悕势。便归方丈。师随至方丈礼谢。首座在黄檗处侍立。黄檗云。此僧虽是后生。却知有此事。　首座云。老和尚脚跟不点地。却证据个后生。黄檗自于口上打一掴。　首座云。知即得。

　　师在僧堂里睡。檗入堂见。以拄杖打板头一下。师举首。见是檗。却又睡。檗又打板头一下。却往上间。见首座坐禅。乃曰。下间后生却坐禅。汝在这里妄想作么。　座曰。这老汉作甚么。檗又打板头一下。便出去。

　　黄檗因入厨下。问饭头。作甚么。　头曰。拣众僧饭米。　檗曰。一顿吃多少。　头曰。二石五。　檗曰。莫太多么。　头曰。犹恐少在。檗便打。　头举似师。师曰。吾与汝勘这老汉。　才到侍立。檗举前话。师曰。饭头不会。请和尚代转一语。　檗曰。汝但举。　师曰。莫太多么。　檗曰。来日更吃一顿。　师曰。说甚么来日。即今便吃。随后打一掌。　檗曰。这风颠汉又来这里捋虎须。师喝一喝。便出去。

　　师半夏上黄檗山。见檗看经。师曰。我将谓是个人。元来是唵黑豆老和尚。　住数日。乃辞。檗曰。汝破夏来。何不终夏去。　师曰。某甲暂来礼拜和尚。檗便打趁令去。师行数里。疑此事。却回终夏。　后又辞檗。檗曰。甚处去。　师曰。不是河南。便归河北。　檗便打。师约住。与一掌。檗大笑。乃唤侍者。将百丈先师禅板．几案来。　师曰。侍者。将火来。　檗曰。不然。子但将去。已后坐断天下人舌头去在。

　　到三峰平和尚处。平问。甚处来。　师曰。黄檗来。　平曰。黄檗有何言句。　师曰。金牛昨夜遭涂炭。直至如今不见踪。　平曰。金风吹玉管。那个是知音。　师曰。直透万重关。不住青霄内。　平曰。子这一问太高生。　师曰。龙生金凤子。冲破碧琉璃。　平曰。且坐吃茶。又问。近离甚处。　师曰。龙光。　平曰。龙光近日如何。师便出去。

　　到凤林。林曰。有事相借问。得么。　师曰。何得剜肉作疮。　林曰。海月澄无影。游鱼独自迷。　师曰。海月既无影。游鱼何得迷。　林曰。观风知浪起。玩水野帆飘。　师曰。孤蟾独耀江山静。长啸一声天地秋。　林曰。任张三寸挥天地。一句临机试道看。　师曰。路逢剑客须呈剑。不是诗人莫献诗。林便休。　师乃有颂曰。大道绝同。任向西东。石火莫及。电光罔通。

　　到大慈。慈在方丈内坐。师问。端居丈室时如何。　慈云。寒松一色千年别。野老拈花万国春。　师云。今古永超圆智体。三山锁断万重关。慈便喝。师亦喝。　慈云。作么。师拂袖便出。

　　到明化。化问。来来去去作甚么。　师云。祇图踏破草鞋。　化云。毕竟作么生。　师云。老汉话头也不识。

　　到金牛。牛见师来。横按拄杖。当门踞坐。师以手敲拄杖三下。却归堂中第一位坐。牛下来见。乃问。夫宾主相看。各具威仪。上座从何而来。太无礼生。　师云。老和尚道甚么。牛拟开口。师便打一坐具。牛作倒势。师又打一坐具。　牛曰。今日不着便。遂归方丈。

　　师住镇州临济。学侣云集。一日。谓普化．克符二上座曰。我欲于此建立黄檗宗旨。汝等成褫我。二人珍重下去。　三日后。普化却上来问。和尚三日前说甚么。师便打。　三日后。克符上来问。和尚三日前打普化作么。师亦打。

　　师曰。有时一喝如金刚王宝剑。有时一喝如踞地狮子。有时一喝如探竿影草。有时一喝不作一喝用。汝作么生会。僧拟议。师便喝。

　　上堂次。两堂首座相见。同时下喝。僧问师。还有宾主也无。　师曰。宾主历然。　师召众曰。要会临济宾主句。问取堂中二首座。

　　示众。我有时先照后用。有时先用后照。有时照用同时。有时照用不同时。先照后用有人在。先用后照有法在。照用同时。驱耕夫之牛。夺饥人之食。敲骨取髓。痛下针锥。照用不同时。有问有答。立宾立主。合水和泥。应机接物。若是过量人。向未举已前撩起便行。犹较些子。

　　上堂。赤肉团上有一无位真人。常从汝等面门出入。未证据者看看。　时有僧出问。如何是无位真人。　师下禅床把住云。道。道。　其僧拟议。师托开云。无位真人是甚么乾矢橛。便归方丈。

　　僧问。如何是佛法大意。师竖起拂子。僧便喝。师便打。　又僧问。如何是佛法大意。　师亦竖起拂子。僧便喝。师亦喝。僧拟议。师便打。乃曰。大众。夫为法者。不避丧身失命。我于黄檗先师处。三度问佛法的的大意。三度被打。如蒿枝拂相似。如今更思一顿。谁为下手。　时有僧出曰。某甲下手。师度与拄杖。僧拟接。师便打。

　　有一老宿参。便问。礼拜即是。不礼拜即是。师便喝。宿便拜。　师曰。好个草贼。　宿曰。贼。贼。便出去。　师曰。莫道无事好。　时首座侍立。师曰。还有过也无。　座曰。有。　师曰。宾家有过。主家有过。　曰。二俱有过。　师曰。过在甚么处。座便出去。　师曰。莫道无事好。

　　大觉到参。师举起拂子。觉敷坐具。师掷下拂子。觉收坐具参堂去。僧众曰。此僧莫是和尚亲。不礼拜又不吃棒。　师闻。令唤觉。觉至。师曰。大众道汝不礼拜。又不吃棒。莫是长老亲故。觉乃珍重下去。

　　师问院主。甚么处去来。　曰。州中粜黄米来。　师曰。粜得尽么。　曰。粜得尽。　师以拄杖划一划。曰。还粜得这个么。主便喝。师便打。　典座至。师举前话。座曰。院主不会和尚意。　师曰。你又作么生。座礼拜。师亦打。

　　同普化赴施主斋次。师问。毛吞巨海。芥纳须弥。为复是神通妙用。为复是法尔如然。化趯倒饭床。　师曰。太粗生。　曰。这里是甚么所在。说粗说细。　次日又同赴斋。师复问。今日供养何似昨日。化又趯倒饭床。　师曰。得即得。太粗生。　化喝曰。瞎汉。佛法说甚么粗细。师乃吐舌。

　　师与河阳．木塔长老同在僧堂地炉内坐。因说。普化每日在街市掣风掣颠。知他是凡是圣。言犹未了。普化入来。师便问。汝是凡是圣。　普化云。汝且道我是凡是圣。师便喝。　普化以手指云。河阳新妇子。木塔老婆禅。临济小厮儿。却具一只眼。　师云。者贼。　普化云。贼。贼。便出去。

　　一日。普化在僧堂前吃生菜。师见云。大似一头驴。普化便作驴鸣。　师谓直岁云。细抹草料着。　普化云。少室人不识。金陵又再来。临济一只眼。到处为人开。

　　师问杏山。如何是露地白牛。　山曰。吽。吽。　师曰。哑那。　山曰。长老作么。　师曰。者畜生。

　　麻谷问。大悲千手眼。那个是正眼。　师搊住曰。大悲千手眼。作么生是正眼。速道。速道。谷拽师下禅床却坐。　师问讯曰。不审。谷拟议。师便喝。拽谷下禅床却坐。谷便出。

　　石霜庆诸禅师

　　师抵沩山为米头。一日。筛米次。沩曰。施主米。莫抛撒。　师曰。不抛撒。　沩于地上拾得一粒。曰。汝道不抛撒。这个是甚么。师不对。　沩又曰。莫轻这一粒。百千粒尽从这一粒生。　师曰。百千粒从这一粒生。未审这一粒从甚么处生。沩呵呵大笑。归方丈。　沩至晚上堂曰。大众。米里有虫。诸人好看。

　　因僧自洞山来。师问。和尚有何言句示徒。　曰。解夏上堂云。秋初夏末。兄弟或东去西去。直须向万里无寸草处去。复良久。曰。祇如万里无寸草处。作么生去。　师曰。有人下语否。　曰。无。　师曰。何不道出门便是草。

　　师在方丈内。僧在窗外问。咫尺之间。为甚么不睹师颜。　师曰。遍界不曾藏。　僧举问雪峰。遍界不曾藏。意旨如何。　峰曰。甚么处不是石霜。　师闻。曰。这老汉着甚死急。　峰闻。曰。老僧罪过。

　　僧问。三千里外远闻石霜有个不顾。　师曰。是。　曰。祇如万象历然。是顾不顾。　师曰。我道不惊众。　曰。不惊众是与万象合。如何是不顾。　师曰。遍界不曾藏。

　　云盖问。万户俱闭即不问。万户俱开时如何。　师曰。堂中事作么生。　曰。无人接得渠。　师曰。道也太煞道。也只道得八九成。　曰。未审和尚作么生道。　师曰。无人识得渠。

　　问僧。近离甚处。　曰。审道。　师于面前画一画。曰。汝刺脚与么来。还审得这个么。　曰。审不得。　师曰。汝衲衣与么厚。为甚却审这个不得。　曰。某甲衲衣虽厚。争奈审这个不得。　师曰。与么则七佛出世也救你不得。　曰。说甚七佛。千佛出世也救某甲不得。　师曰。太懵懂生。　曰。争奈呢。　师曰。参堂去。　僧曰。喏。喏。

　　示众。初机未觏大事。先须识取头。其尾自至。　疏山仁参。问如何是头。　师曰。直须知有。　曰。如何是尾。　师曰。尽却今时。　曰。有头无尾时如何。　师曰。吐得黄金。堪作甚么。　曰。有尾无头时如何。　师曰。犹有依倚在。　曰。直得头尾相称时如何。　师曰。渠不作个解会。亦未许渠在。

　　渐源仲兴禅师

　　一日。宝盖和尚来访。师便卷起帘子。在方丈内坐。盖一见。乃下却帘便归客位。师令侍者传语。长老远来不易。犹隔津在。盖擒住持者与一掌。　者曰。不用打某甲。有堂头和尚在。　盖曰。为有堂头老汉。所以打你。　者回。举似师。师曰。犹隔津在。

　　夹山善会禅师

　　师会下有一僧到石霜。入门便道。不审。　霜曰。不必。阇黎。　僧云。与么则珍重。　又到岩头。亦云。不审。头乃嘘两声。　僧云。与么则珍重。　才回步。头云。虽是后生。亦能管带。　其僧归。举似师。师明日升堂。乃唤。昨日从石霜．岩头来底阿师出来。如法举前话。　僧举了。师云。大众还会么。若无人道。老僧不惜两茎眉毛道去也。乃云。石霜虽有杀人刀。且无活人剑。岩头亦有杀人刀。亦有活人剑。

　　上堂。我二十年住此山。未曾举着宗门中事。　有僧问。承和尚有言。二十年住此山。未曾举着宗门中事。是否。　师曰。是。僧便掀倒禅床。师休去。　至明日。普请掘一坑。令侍者请昨日僧至。曰。老僧二十年说无义语。今日请上座打杀老僧。埋向坑里。便请便请。若不打杀老僧。上座自着打杀。埋在坑中始得。其僧归堂。束装潜去。

　　虎头上座参。师问。甚处来。　曰。湖南来。　师曰。曾到石霜么。　曰。要路经过。争得不到。　师曰。闻石霜有毬子话。是否。　曰。和尚也须急着眼始得。　师曰。作么生是毬子。　曰。跳不出。　师曰。作么生是毬杖。　曰。没手足。　师曰。且去。老僧未与阇黎相见。　明日升座。师曰。昨日新到在么。头出应诺。　师曰。目前无法。意在目前。不是目前法。非耳目之所到。　头曰。今日虽问。要且不是。　师曰。片月难明。非关天地。　头曰。莫𡱰沸。便作掀禅床势。　师曰。且缓缓。亏着上座甚么处。　头竖起拳曰。目前还着得这个么。　师曰。作家。作家。头又作掀禅床势。　师曰。大众。看这一员战将。若是门庭布列。山僧不如他。若据入理之谈。也较山僧一级地。

　　德山宣鉴禅师

　　师担青龙䟽钞出蜀。至澧阳路上。见一婆子卖饼。因息肩。买饼点心。婆指担曰。这个是甚么文字。　师曰。青龙疏钞。　婆曰。讲何经。　师曰。金刚经。　婆曰。我有一问。你若答得。施与点心。若答不得。且别处去。金刚经道。过去心不可得。现在心不可得。未来心不可得。未审上座点那个心。师无语。

　　师至龙潭。上法堂曰。久向龙潭。及乎到来。潭又不见。龙又不现。　潭引身曰。子亲到龙潭。师无语。遂栖止焉。　一夕。侍立次。潭曰。更深。何不下去。　师珍重便出。却回。曰。外面黑。潭点纸烛度与师。师拟接。潭复吹灭。师于此大悟。便礼拜。　潭曰。子见个甚么。　师曰。从今向去。更不疑天下老和尚舌头也。　潭谓众曰。可中有个汉。牙如剑树。口似血盆。一棒打不回头。他时向孤峰顶上立吾道去在。　师将疏钞堆法堂前。举火炬曰。穷诸玄辩。若一毫置于太虚。竭世枢机。似一滴投于巨壑。遂焚。

　　师抵沩山。挟复子上法堂。从西过东。从东过西。曰。有么。有么。　山坐次。殊不顾盻。师曰。无。无。便出。至门首。乃曰。虽然如此。也不得草草。遂具威仪。再入相见。才跨门。提起坐具。曰。和尚。山拟取拂子。师便喝。拂袖而出。　沩山至晚问首座。今日新到在否。　座曰。当时背却法堂。着草鞋出去也。　山曰。此子已后向孤峰顶上盘结草庵。呵佛骂祖去在。

　　小参。示众曰。今夜不答话。问话者三十棒。时有僧出礼拜。师便打。　僧曰。某甲话也未问。和尚因甚么打某甲。　师曰。汝是甚么处人。　曰。新罗人。　师曰。未跨船弦。好与三十棒。

　　示众。道得也三十棒。道不得也三十棒。　临济闻得。谓洛浦曰。汝去问他。道得为甚么也三十棒。待伊打。汝接住棒送一送。看伊作么生。　浦如教而问。师便打。浦接住送一送。师便归方丈。　浦回。举似临济。济曰。我从来疑着这汉。虽然如是。你还识德山么。浦拟议。济便打。

　　龙牙问。学人仗镆鎁剑拟取师头时如何。　师引颈近前曰。㘞。　牙曰。头落也。师呵呵大笑。　牙后到洞山。举前话。山曰。德山道甚么。　牙曰。德山无语。　洞曰。莫道无语。且将德山落底头呈似老僧看。牙方省。便忏谢。　有僧举似师。师曰。洞山老人不识好恶。这汉死来多少时。救得有甚么用处。

　　有僧相看。乃近前作相扑势。师曰。与么无礼。合吃山僧手里棒。僧拂袖便行。　师曰。饶汝如是。也祗得一半。僧转身便喝。　师曰。须是我打你始得。　曰。诸方有明眼人在。　师曰。天然有眼。　僧擘开眼曰。猫。便出。　师曰。黄河三千年一度清。

　　僧参。师问维那。今日几人新到。　曰。八人。　师曰。唤来一时生按着。

　　上堂。及尽知也。直得三世诸佛口挂壁上。犹有一人呵呵大笑。若识此人。参学事毕。

　　示众。有言时。骑虎头。收虎尾。第一句下明宗旨。无言时。觌露机锋。如同电拂。

　　师因疾。僧问。还有不病者也无。　师曰。有。　曰。如何是不病者。　师曰。阿㖿。阿㖿。师复告众曰。扪空追响。劳汝心神。梦觉觉非。竟有何事。

　　洞山良价悟本禅师

　　师初行脚时。路逢一婆担水。师索水饮。婆曰。水不妨饮。婆有一问。须先问过。且道水具几尘。　师曰。不具诸尘。　婆云。去。休污我水担。

　　他日。因供养云岩真次。僧问。先师道祗这是。莫便是否。　师曰。是。　曰。意旨如何。　师曰。当时几错会先师意。　曰。未审先师还知有也无。　师曰。若不知有。争解恁么道。若知有。争肯恁么道。

　　云岩讳日营斋。僧问。和尚于云岩处得何指示。　师曰。虽在彼中。不蒙指示。　曰。既不蒙指示。又用设斋作甚么。　师曰。争敢违背他。　曰。和尚初见南泉。为甚么却与云岩设斋。　师曰。我不重先师道德．佛法。祇重他不为我说破。　曰。和尚为先师设斋。还肯先师也无。　师曰。半肯半不肯。　曰。为甚么不全肯。　师曰。若全肯。即孤负先师也。

　　师与泰首座冬节吃果子次。乃问。有一物。上拄天。下拄地。黑似漆。常在动用中。动用中收不得。且道过在甚么处。　泰曰。过在动用中。师唤侍者掇退果桌。

　　问雪峰。从甚处来。　曰。天台来。　师曰。见智者否。　曰。义存吃铁棒有分。

　　雪峰上问讯。师曰。入门来须有语。不得道早个入了也。　峰曰。某甲无口。　师曰。无口且从。还我眼来。峰无语。

　　雪峰搬柴次。乃于师面前抛下一束。师曰。重多少。　峰曰。尽大地人提不起。　师曰。争得到这里。峰无语。

　　洗钵次。见两乌争虾蟆。有僧便问。这个因甚么到恁么地。　师曰。祗为阇黎。

　　问。三身之中。阿那身不堕众数。　师曰。吾尝于此切。

　　陈尚书问师。五十二位菩萨中。为甚么不见妙觉。　师曰。尚书亲见妙觉。

　　官人问。有人修行否。　师曰。待公作男子即修行。

　　师有时曰。体得佛向上事。方有些子语话分。　僧问。如何是语话。　师曰。语话时阇黎不闻。　曰。和尚还闻否。　师曰。不语话时即闻。　僧问。如何是佛向上人。　师曰。非佛。

　　师不安。令沙弥传语云居。乃属曰。他或问。和尚安乐否。但道。云岩路相次绝也。汝下此语须远立。恐他打汝。沙弥领旨去。传语声未绝。早被云居打一棒。

　　将圆寂。谓众曰。吾有间名在世。谁人为吾除得。众皆无对。　时沙弥出曰。请和尚法号。　师曰。吾闲名已谢。

　　睦州刺史陈操尚书

　　公问僧。有个事与上座商量。得么。　曰。合取狗口。　公自掴口曰。某甲罪过。　曰。知过必改。　公曰。恁么则乞上座口吃饭。得么。

　　斋次。拈起胡饼问僧。江西．湖南还有这个么。　曰。尚书适来吃个甚么。　公曰。敲钟谢响。

　　又与僚属登楼次。见数僧行来。有一官人曰。来者总是行脚僧。　公曰。不是。　曰。焉知不是。　公曰。待来勘过。　须臾。僧至楼前。公蓦唤。上座。僧皆举首。　公谓诸官曰。不信道。

　　无著文喜禅师

　　师往五台山华严寺。至金刚窟礼谒。遇一老翁牵牛而行。邀师入寺。翁呼均提。有童子应声出迎。翁纵牛。引师升堂。堂宇皆耀金色。翁踞床。指绣墩命坐。翁曰。近自何来。　师曰。南方。　翁曰。南方佛法如何住持。　师曰。末法比丘少奉戒律。　翁曰。多少众。　师曰。或三百。或五百。　师却问。此间佛法如何住持。　翁曰。龙蛇混杂。凡圣同居。　师曰。多少众。　翁曰。前三三。后三三。　翁呼童子致茶。并进酥酪。师食之。觉心意开爽。翁拈起玻璃盏问曰。南方还有这个否。　师曰。无。　翁曰。寻常将甚么吃茶。师无对。辞退。翁令童子相送。　师问童子。前三三。后三三。是多少。　童召。大德。师应诺。　童曰。是多少。　师复问曰。此为何处。　童曰。此金刚窟般若寺也。师凄然悟彼翁者即文殊也。不可再见。即稽首童子。愿乞一言为别。童说偈曰。面上无瞋供养具。口里无瞋吐妙香。心里无瞋是珍宝。无垢无染是真常。　言讫。均提与寺俱隐。但见五色云中。文殊乘金毛师子往来。忽有白云自东方来。覆之不见。　师因驻锡五台。后参仰山。顿了心契。令充典座。文殊尝现于粥镬上。师以搅粥篦便打曰。文殊自文殊。文喜自文喜。　殊乃说偈曰。苦瓠连根苦。甜瓜彻蒂甜。修行三大劫。却被老僧嫌。

　　一日。有异僧来求斋食。师减己分馈之。仰山预知。问曰。适来果位人至。汝给食否。　师曰。辍己回施。　仰曰。汝大利益。

　　霍山景通禅师

　　有行者问。如何是佛法大意。师乃礼拜。　行者曰。和尚为甚么礼俗人。　师曰。汝不见道。尊重弟子。

　　兴化存奖禅师

　　师到大觉为院主。一日。觉唤。院主。我闻你道。向南方行脚一遭。拄杖头不曾拨着一个会佛法底。你凭个甚么道理与么道。师便喝。觉便打。师又喝。觉又打。　师来日从法堂过。觉召。院主。我直下疑你昨日这两喝。师又喝。觉又打。师再喝。觉亦打。　师曰。某甲于三圣师兄处学得个宾主句。总被师兄折倒了也。愿与某甲个安乐法门。　觉曰。这瞎汉。来这里纳败缺。脱下衲衣。痛打一顿。师于言下荐得临济先师在黄檗处吃棒底道理。　师后开堂日拈香曰。此一炷香。本为三圣师兄。三圣于我太孤。本为大觉师兄。大觉于我太赊。不如供养临济先师。

　　师谓克宾维那曰。汝不久为唱导之师。　宾曰。不入这保社。　师曰。会了不入。不会了不入。　曰。总不与么。　师便打曰。克宾维那法战不胜。罚钱五贯。设饡饭一堂。　次日。师自白椎曰。克宾维那法战不胜。不得吃饭。即便出院。

　　示众曰。若是作家战将。便请单刀直入。更莫如何若何。　有旻德禅师出。礼拜起便喝。师亦喝。德又喝。师亦喝。德礼拜归众。师曰。适来若是别人。三十棒一棒也较不得。何故。为他旻德会一喝不作一喝用。

　　师见同参来。才上法堂。师便喝。僧亦喝。师又喝。僧亦喝。师近前拈棒。僧又喝。师曰。你看。这瞎汉犹作主在。僧拟议。师直打下法堂。　侍者请问。适来那僧有甚触忤和尚。　师曰。他适来也有权。也有实。也有照。也有用。及乎我将手向伊面前横两横。到这里却去不得。似这般瞎汉。不打更待何时。僧礼拜。

　　后唐庄宗车驾幸河北。回至魏府行宫。诏师问曰。朕收中原。获得一宝。未曾有人酬价。　师曰。请陛下宝看。帝以两手舒幞头脚。　师曰。君王之宝。谁敢酬价。宗大悦。

　　镇州宝寿沼禅师

　　师在方丈坐。因僧问讯次。师曰。百千诸圣尽不出此方丈内。　曰。祗如古人道大千沙界海中沤。未审此方丈向甚么处着。　师曰。千圣现在。　曰。阿谁证明。师便掷下拂子。僧从西过东立。师便打。　僧曰。若不久参。焉知端的。　师曰。三十年后此话大行。

　　师问僧。甚处来。　曰。西山来。　师曰。见狝猴么。　曰。见。　师曰。作甚么伎俩。　曰。见某甲。一个伎俩也作不得。师便打。

　　三圣院慧然禅师

　　师至仰山。山问。汝名甚么。　师曰。慧寂。　山曰。慧寂是我名。　师曰。我名慧然。山大笑。

　　到德山。才展坐具。山曰。莫展炊巾。这里无残羹馊饭。　师曰。纵有。也无著处。山便打。师接住棒。推向禅床上。山大笑。师哭苍天。便下参堂。　堂中首座号踢天泰。问。行脚高士须得本道公验。作么生是本道公验。　师曰。道甚么。　座再问。师打一座具曰。这漆桶。前后触忤多少贤良。座拟人事。师便过第二座人事。

　　问僧。近离甚处。僧便喝。师亦喝。僧又喝。师又喝。　僧曰。行棒即瞎。便喝。师拈棒。僧乃转身作受棒势。　师曰。下坡不走。快便难逢。便棒。　僧曰。这贼。便出去。师遂抛下棒。　次有僧问。适来争容得这僧。　师曰。是伊见先师来。

　　镇州万寿和尚

　　师访宝寿。宝寿坐不起。师展坐具。宝寿下禅床。师却坐。宝寿骤入方丈闭却门。知事见师坐不起。曰。请和尚库下吃茶。师乃归院。　翌日。宝寿来复谒。师踞禅床。宝寿展坐具。师亦下禅床。宝寿却坐。师归方丈闭却门。宝寿入侍者寮。取灰围却方丈门便归去。师遂开门。见曰。我不恁么。他却恁么。

　　幽州谈空和尚

　　镇州牧有姑为尼。行脚回。欲开堂为人。牧令师勘过。师问曰。见说汝欲开堂为人。是否。　尼曰。是。　师曰。尼是五障之身。汝作么生为人。　尼曰。龙女八岁南方无垢世界成等正觉。又作么生。　师曰。龙女有十八变。你试一变看。　尼曰。设使变得。也祗是个野狐精。师便打。　牧闻举。乃曰。和尚棒折那。

　　虎溪庵主

　　僧问。庵主在这里多少年也。　师曰。祗见冬凋夏长。年代总不记得。　曰。大好不记得。　师曰。汝道我在这里得多少年也。　曰。冬凋长呢。　师曰。闹市里虎。

　　桐峰庵主

　　有老人入山参。师曰。住在甚处。老人不语。　师曰。善能对机。老人地上拈一枝草示师。师便喝。老人礼拜。师便归庵。　老人曰。与么疑杀一切人在。

　　杉洋庵主

　　有僧到参。师问。阿谁。　曰。杉洋庵主。　师曰。是我。僧便喝。师作嘘声。　僧曰。犹要棒吃在。师便打。

　　问僧。甚么处来。　曰。江西来。　师竖起痒和子曰。江西还有这个么。僧拓膝闭目。　师曰。东家厮儿却向西家使唤。　僧曰。有口不烦宾主说。　师曰。适来患聋。而今患哑。　僧曰。买铁得金。一场富贵。　师曰。客作无功。未免逃避。僧便行。　师曰。自累犹可。莫累老僧。

　　豁上座

　　师参德山。山才见。下禅床作抽坐具势。师曰。这个且置。或遇心境一如的人来。向伊道个甚么。免被诸方检责。　山曰。犹较昔日三步在。别作个主人公来。师便喝。山默然。　师曰。塞却这老汉咽喉也。拂袖便出。

　　九峰道虔禅师

　　师为石霜侍者。洎霜归寂。众请首座继住持。师白众曰。须明得先师意始可。　座曰。先师有甚么意。　师曰。先师道。休去．歇去．冷湫湫地去．一念万年去．寒灰枯木去．古庙香罏去．一条白练去。其余则不问。如何是一条白练去。　座曰。这个祇是明一色边事。　师曰。元来未会先师意在。　座曰。你不肯我那。但装香来。香烟断处若去不得。即不会先师意。　遂焚香。香烟未断。座已脱去。师拊座背曰。坐脱立亡即不无。先师意未梦见在。

　　涌泉景欣禅师

　　强．德二禅客于路次见师骑牛。不识师。忽曰。蹄角甚分明。争奈骑者不鉴。师骤牛而去。　强．德憩于树下煎茶。师回。却下牛。问曰。二禅客近离甚么处。　曰。那边。　师曰。那边事作么生。强提起茶盏。　师曰。此犹是这边事。那边事作么生。强无对。　师曰。莫道骑者不鉴。

　　云盖志元圆净禅师

　　僧问。如何是狮子。　师曰。善哮吼。　僧拊掌曰。好手。好手。　师曰。青天白日。却被鬼迷。僧作掀禅床势。师便打。　曰。驴事未去。马事到来。　师曰。灼然作家。僧拂袖出。　师曰。将瓯盛水。拟比大洋。

　　道吾问。久向和尚会禅。是否。　师曰。苍天。苍天。　吾近前掩师口。曰。低声。低声。师与一掌。　吾曰。苍天。苍天。　师把住曰。得与么无礼。吾却与一掌。　师曰。老僧罪过。吾拂袖便行。　师呵呵大笑曰。早知如是。不见如是。

　　凤翔石柱禅师

　　师游方时到洞山。时虔和尚垂语曰。有四种人。一人说过佛祖。一步行不得。一人行过佛祖。一句说不得。一人说得行得。一人说不得。行不得。阿那个是其人。　师出众曰。一人说过佛祖。行不得者。祇是无舌不许行。一人行过佛祖。一句说不得者。祗是无足不许说。一人说得行得者。祇是函盖相称。一人说不得。行不得者。如断命求活。此是石女儿披枷带锁。　山曰。阇黎分上作么生。　师曰。该通分上。卓卓宁彰。　山曰。祗如海上明公秀又作么生。　师曰。幻人相逢。拊掌呵呵。

　　张拙秀才

　　士因禅月大师指参石霜。霜问。秀才何姓。　曰。姓张名拙。　霜曰。觅巧尚不可得。拙自何来。　张忽有省。乃呈偈曰。光明寂照遍河沙。凡圣含灵共我家。一念不生全体现。六根才动被云遮。破除烦恼重增病。趣向真如亦是邪。随顺世缘无挂碍。涅槃生死等空化。

　　洛浦元安禅师

　　师抵涔阳。遇故人。因话武陵旧事。问曰。倏忽数年。何处逃难。　师曰。祗在阛阓中。　曰。何不向无人处去。　师曰。无人处有何难。　曰。阛阓中如何逃避。　师曰。虽在阛阓中。要且人不识。故人罔测。

　　庞居士礼拜。起曰。孟夏毒热。孟冬薄寒。　师曰。莫错。　士曰。庞公年老。　师曰。何不寒时道寒。热时道热。　士曰。患聋作么。　师曰。放你三十棒。　士曰。哑却我口。塞却你眼。

　　蛤溪道者相访。师问。自从犁溪相别。今得几年。　溪曰。和尚犹记得昔年事。　师曰。见说道者。总忘却年月也。　溪曰。和尚住持事繁。且容仔细看。　师曰。打即打会禅汉。　溪曰。某甲消得。　师曰。道者住山事繁。

　　问。一毫吞尽巨海。于中更复何言。　师曰。家有白泽之图。必无如是妖怪。

　　僧问。供养百千诸佛。不如供养一个无心道人。未审百千诸佛有何过。无心道人有何德。　师曰。一片白云横谷口。几多归鸟尽迷巢。

　　上蓝令超禅师

　　僧问。二龙争珠。谁是得者。　师曰。其珠遍地。目睹如泥。

　　黄山月轮禅师

　　师谒夹山。山问。名甚么。　师曰。月轮。　山作一圆相。曰。何似这个。　师曰。和尚恁么语话。诸方大有人不肯在。　山曰。阇黎作么生。　师曰。还见月轮么。　山曰。阇黎恁么道。此间大有人不肯诸方。师乃服膺参讯。　一日。夹山抗声问曰。子是甚么处人。　师曰。闽中人。　山曰。还识老僧么。　师曰。和尚还识学人么。　山曰。不然。子且还老僧草鞋钱。然后老僧还子庐陵米价。　师曰。恁么则不识和尚也。未委庐陵米作么价。　山曰。真师子儿。善能哮吼。乃入室受印。

　　韶山普寰禅师

　　僧参。师问。莫是多口白头因么。　因曰。不敢。　师曰。有多少口。　曰。通身是。　师曰。寻常向甚么处屙。　曰。向韶山口里屙。　师曰。有韶山口即得。无韶山口向甚么处屙。因无语。师便打。

　　遵布衲访师。在山下相见。遵问。韶山路向甚么处去。　师以手指曰。呜那青青黯黯处去。　遵近前把住曰。久向韶山。莫便是否。　师曰。是即是。阇黎有甚么事。　遵曰。拟伸一问。师还答否。　师曰。看君不是金牙作。争解弯弓射尉迟。　遵曰。凤凰直入烟霄去。谁怕林间野雀儿。　师曰。当轩画鼓从君击。试展家风似老僧。　遵曰。一句迥超千圣外。松萝不与月轮齐。　师曰。饶君直出威音外。犹较韶山半月程。　遵曰。过在甚处。　师曰。倜傥之辞。时人知有。　遵曰。恁么则真玉泥中异。不拨万机尘。　师曰。鲁班门下。徒施巧妙。　遵曰。学人即恁么。未审师意如何。　师曰。玉女夜抛梭。织锦于西舍。　遵曰。莫便是和尚家风也无。　师曰。耕夫制玉漏。不是行家作。　遵曰。此犹是文言。如何是和尚家风。　师曰。横身当宇宙。谁是出头人。　遵无语。师遂同归山。才人事了。师召近前曰。阇黎有冲天之气。老僧有入地之谋。阇黎横吞巨海。老僧背负须弥。阇黎按剑上来。老僧挜枪相待。向上一路。速道。速道。　遵曰。明镜当台。请师一鉴。　师曰。不鉴。　遵曰。为甚不鉴。　师曰。水浅无鱼。徒劳下钓。遵无对。师便打。

　　太原海湖禅师

　　师因有人请灌顶三藏供养。敷坐讫。师乃就彼位坐。时有云涉座主问曰。和尚甚么年行道。　师曰。座主近前来。涉近前。　师曰。祗如憍陈如是甚么年行道。涉茫然。　师喝曰。这尿床鬼。

　　投子感温禅师

　　师游山见蝉蜕。侍者问曰。壳在这里。蝉向甚么处去也。师拈壳就耳畔摇三五下。作蝉声。侍者于是开悟。

　　郓州四禅禅师

　　僧问。古人有请不背。今请和尚入井。还背也无。　师曰。深深无别源。饮者消诸患。

　　凤翔天盖幽禅师

　　因有一院名无垢净光。造浴室。有人问。既是无垢净光。为甚么却造浴室。僧无语。　后请师代。师曰。三秋明月夜。不是骋团圆。

　　岩头全奯禅师

　　师谒仰山。才入门。提起坐具曰。和尚。仰山取拂子拟举。　师曰。不妨好手。　后参德山。执坐具上法堂瞻视。山曰。作么。师便喝。　山曰。老僧过在甚么处。　师曰。两重公案。乃下参堂。　山曰。这个阿师稍似个行脚人。　至来日。上问讯。山曰。阇黎是昨日新到否。　曰。是。　山曰。甚么处学得这虚头来。　师曰。全奯终不自谩。　山曰。他后不得辜负老僧。

　　一日。参德山。方跨门。便问。是凡是圣。山便喝。师礼拜。　有人举似洞山。山曰。若不是奯公。大难承当。　师曰。洞山老人不识好恶。错下名言。我当时一手抬一手搦。

　　雪峰在德山作饭头。一日。饭迟。德山擎钵下法堂。峰晒饭巾次。见德山。乃曰。钟未鸣。鼓未响。拓钵向甚么处去。德山便归方丈。　峰举似师。师曰。大小德山未会末后句在。　山闻。令侍者唤师去问。汝不肯老僧那。师密启其意。山乃休。　明日升堂。果与寻常不同。师至僧堂前。拊掌大笑曰。且喜堂头老汉会末后句。他后天下人不奈伊何。虽然。也祗得三年活。山果三年后示寂。

　　师与罗山卜塔基。罗山中路忽曰。和尚。　师回顾曰。作么。　山举手指曰。这里好片地。　师咄曰。瓜州卖瓜汉。　又行数里。歇次。山礼拜。问曰。和尚岂不是三十年前在洞山而不肯洞山。　师曰。是。　又曰。和尚岂不是嗣德山又不肯德山。　师曰。是。　山曰。不肯德山即不问。祗如洞山有何亏缺。　师良久曰。洞山好佛。祗是无光。山礼拜。

　　问。三界竞起时如何。　师曰。坐却着。　曰。未审师意如何。　师曰。移取庐山来。即向汝道。

　　僧问。尘中如何辨主。　师曰。铜䤬锣里满盛油。

　　师值沙汰。于鄂州湖边作渡子。两岸各挂一板。有人过渡。打板一下。师曰。阿谁。或曰。要过那边去。师乃舞棹迎之。　一日。因一婆抱一孩儿来。乃曰。呈桡舞棹即不问。且道婆手中儿甚处得来。师便打。　婆曰。婆生七子。六个不遇知音。祗这一个。也不消得。便抛向水中。

　　牛头微禅师

　　上堂。三世诸佛用一点伎俩不得。天下老师口似匾担。诸人作么生。大不容易。除非知有。余莫能知。

　　雪峰义存禅师

　　师在洞山作饭头。淘米次。山问。淘沙去米。淘米去沙。　师曰。沙米一时去。　山曰。大众吃个甚么。师遂覆却米盆。　山曰。据子因缘。合在德山。　洞山一日问师。作甚么来。　师曰。斫槽来。　山曰。几斧斫成。　师曰。一斧斫成。　山曰。犹是这边事。那边事作么生。　师曰。直得无下手处。　山曰。犹是这边事。那边事作么生。师休去。　师辞洞山。山曰。子甚处去。　师曰。归岭中去。　山曰。当时从甚么路出。　师曰。从飞猿岭出。　山曰。今回向甚么路去。　师曰。从飞猿岭去。　山曰。有一人不从飞猿岭去。子还识么。　师曰。不识。　山曰。为甚么不识。　师曰。他无面目。　山曰。子既不识。争知无面目。　师无对。遂谒德山。问。从上宗乘。学人还有分也无。　山打一棒。曰。道甚么。　师曰。不会。　至明日请益。山曰。我宗无语句。实无一法与人。师有省。　后与岩头至澧州鳌山镇阻雪。头每日祇是打睡。师一向坐禅。一日。唤曰。师兄。师兄。且起来。　头曰。作甚么。　师曰。今生不着便。共文邃个汉行脚。到处被他带累。今日到此又祇管打睡。　头喝曰。噇眠去。每日床上坐。恰似七村里土地。他时后日魔魅人家男女去在。　师自点胸曰。我这里未稳在。不敢自谩。　头曰。我将谓你他日向孤峰顶上盘结草庵。播扬大教。犹作这个语话。　师曰。我实未稳在。　头曰。你若实如此。据你见处。一一通来。是处与你证明。不是处与你刬却。　师曰。我初到盐官。见上堂举色空义。得个入处。　头曰。此去三十年。切忌举着。　又见洞山过水偈曰。切忌从他觅。迢迢与我疏。渠今正是我。我今不是渠。　头曰。若与么。自救也未彻在。　师又曰。后问德山。从上宗乘中事。学人还有分也无。德山打一棒。曰。道甚么。我当时如桶底脱相似。　头喝曰。你不闻道。从门入者。不是家珍。　师曰。他后如何即是。　头曰。他后若欲播扬大教。一一从自己胸襟流出。将来与我盖天盖地去。　师于言下大悟。便作礼起。连声叫曰。师兄。今日始是鳌山成道。

　　住后。僧问。和尚见德山得个甚么便休去。　师曰。我空手去空手归。

　　有两僧来。师以手拓庵门。放身出曰。是甚么。　僧亦曰。是甚么。师低头归庵。　僧辞去。师问。甚么处去。　曰。湖南。　师曰。我有个同行住岩头。附汝一书去。　书曰。某书上师兄。某一自鳌山成道后。迄至于今饱不饥。同参某书上。　僧到岩头。问。甚么处来。　曰。雪峰来。有书达和尚。　头接了。乃问僧。别有何言句。　僧遂举前话。头曰。他道甚么。　曰。他无语。低头归庵。　头曰。噫。我当初悔不向伊道末后句。若向伊道。天下人不奈雪老何。　僧至夏末。请益前话。头曰。何不早问。　曰。未敢容易。　头曰。雪峰虽与我同条生。不与我同条死。要识末后句。祇这是。

　　有一僧山下卓庵。多年不剃头。畜一长柄杓。溪边舀水。时有僧问。如何是祖师西来意。　主曰。溪深杓柄长。　师闻得。乃曰。也甚奇怪。　一日。将剃刀同侍者去访。才相见。便举前话问。是庵主语否。　主曰。是。　师曰。若道得。即不剃你头。主便洗头。跪师前。师即与剃却。

　　僧问。声闻人见性。如夜见月。菩萨人见性。如昼见日。未审和尚见性如何。师打三下。后问岩头。头打三掌。

　　问僧。甚处来。　曰。近离浙中。　师曰。船来。陆来。　曰。二涂俱不涉。　师曰。争得到这里。　曰。有甚么隔碍。师便打趁出。　僧过十年后再来。师又问。甚处来。　曰。湖南。　师曰。湖南与这里相去多少。　曰。不隔。　师竖起拂子曰。还隔这个么。　曰。若隔。即不到也。师又打趁出。　此僧住后。凡见人便骂师。一日。有同行闻。特去访问。兄到雪峰有何言句便如是骂他。　遂举前话。被同行诟叱。与他说破。这僧当时悲泣。常向中夜焚香遥礼。

　　问僧。甚处去。　曰。礼拜径山和尚去。　师曰。径山若问此间佛法如何。汝作么生祗对。　曰。待问即道。师便打。　后举问镜清。这僧过在甚么处。　清曰。问得径山彻困。　师曰。径山在浙中。因甚么问得彻困。　清曰。不见道。远问近对。　师曰。如是。如是。

　　问僧。近离甚处。　曰。覆船。　师曰。生死海未渡。为甚么覆却船。僧无对。　乃回。举似覆船。船曰。何不道渠无生死。　僧再至。进此语。师曰。此不是汝语。　曰。是覆船恁么道。　师曰。我有二十棒寄与覆船。二十棒老僧自吃。不干阇黎事。

　　闽帅施银交床。僧问。和尚受大王如此供养。将何报答。　师以手拓地曰。轻打我。轻打我。

　　瓦棺和尚

　　师在德山为侍者。一日。同入山斫木。山将一碗水与师。师接得便吃却。山曰。会么。　师曰。不会。　山又将一碗水与师。师又接吃却。山曰。会么。　师曰。不会。　山曰。何不成褫取不会底。　师曰。不会。又成褫个甚么。　山曰。子大似个铁橛。　住后。雪峰访师。茶话次。峰问。当时在德山斫木因缘作么生。　师曰。先师当时肯我。　峰曰。和尚离师太早。　时面前偶有一碗水。峰曰。将水来。师便度与。峰接得便泼却。

　　高亭简禅师

　　师参德山。隔江才见。便云。不审。山乃摇扇招之。师忽开悟。乃横趋而去。更不回顾。

　　曹山本寂禅师

　　师谒洞山。山问。阇黎名甚么。　师曰。本寂。　山曰。那个呢。　师曰。不名本寂。山深器之。　自此入室。盘桓数载。乃辞去。山问曰。子向甚么处去。　师曰。不变异处去。　山曰。不变异处岂有去耶。　师曰。去亦不变异。

　　僧问。学人通身是病。请师医。　师曰。不医。　曰。为甚么不医。　师曰。教汝求生不得。求死不得。

　　镜清问。清虚之理。毕竟无身时如何。　师曰。理即如此。事作么生。　曰。如理如事。　师曰。谩曹山一人即得。争奈诸圣眼何。　曰。若无诸圣眼。争鉴得个不恁么。　师曰。官不容针。私通车马。

　　问。具何知解。善能问难。　师曰。不呈句。　曰。问难个甚么。　师曰。刀斧砍不入。　曰。恁么问难。还有不肯者么。　师曰。有。　曰。是谁。　师曰。曹山。

　　僧举。药山问僧。年多少。曰。七十二。山曰。是七十二那。曰。是。山便打。此意如何。　师曰。前箭犹似可。后箭射人深。　曰。如何免得此棒。　师曰。王敕既行。诸侯避道。

　　僧问香严。如何是道。　严曰。枯木里龙吟。　曰。如何是道中人。　严曰。髑髅里眼睛。　僧不领。乃问石霜。如何是枯木里龙吟。　霜曰。犹带喜在。　曰。如何是髑髅里眼睛。　霜曰。犹带识在。　又不领。问师。如何是枯木里龙吟。　师曰。血脉不断。　曰。如何是髑髅里眼睛。　师曰。干不尽。　曰。未审还有得闻者么。　师曰。尽大地未有一人不闻。　曰。未审枯木里龙吟是何章句。　师曰。不知是何章句。闻者皆丧。遂示偈曰。枯木龙吟真见道。髑髅无识眼初明。喜识尽时消息尽。当人那辨浊中清。

　　师作四禁偈曰。莫行心处路。不挂本来衣。何须正恁么。切忌未生时。

　　云居道膺禅师

　　师结庵于三峰。经旬不赴堂。山问。子近日何不赴斋。　师曰。每日自有天神送食。　山曰。我将谓汝是个人。犹作这个见解在。汝晚间来。　师晚至。山召。膺庵主。师应诺。　山曰。不思善。不思恶。是甚么。　师回庵寂然宴坐。天神自此竟寻不见。如是三日乃绝。　山问师。作甚么。　师曰。合酱。　山曰。用多少盐。　师曰。旋入。　山曰。作何滋味。　师曰。得。　山问。大阐提人作五逆罪。孝养何在。　师曰。始成孝养。自尔。洞山许为室中领袖。

　　师曾令侍者送裤与一住庵道者。道者曰。自有娘生裤。竟不受。　师再令侍者问。娘未生时。着个甚么。道者无语。　后迁化有舍利。持似于师。师曰。直饶得八斛四斗。不如当时下得一转语好。

　　新罗僧问。佛陀波利见文殊。为甚却回去。　师曰。祇为不将来。所以却回去。

　　荆南节度使成汭入山设供。问曰。世尊有密语。迦叶不覆藏。如何是世尊密语。　师召。尚书。成应诺。　师曰。会么。　成曰。不会。　师曰。汝若不会。世尊有密语。汝若会。迦叶不覆藏。

　　疏山匡仁禅师

　　师到夹山。山上堂。师问。承师有言。目前无法。意在目前。如何是非目前法。　山曰。夜月流辉。澄潭无影。师作掀禅床势。　山曰。阇黎作么生。　师曰。目前无法。了不可得。　山曰。大众。看取这一员战将。

　　师参岩头。头见来。乃低头佯睡。师近前而立。头不顾。师拍禅床一下。头回首曰。作甚么。　师曰。和尚且瞌睡。拂袖便行。　头呵呵大笑。曰三十年弄马骑。今日被驴扑。

　　有僧为师造寿塔毕。白师。师曰。将多少钱与匠人。　曰。一切在和尚。　师曰。为将三钱与匠人。为将两钱与匠人。为将一钱与匠人。若道得。与吾亲造寿塔来。僧无语。　后僧举似大岭庵闲和尚(即罗山也)。岭曰。还有人道得么。　僧曰。未有人道得。　岭曰。汝归与疏山道。若将三钱与匠人。和尚此生决定不得塔。若将两钱与匠人。和尚与匠人共出一只手。若将一钱与匠人。累他匠人须眉堕落。　僧回。如教而说。师具威仪。望大岭作礼。叹曰。将谓无人。大岭有古佛放光射到此间。虽然如是。也是腊月莲花。　大岭后闻此语。曰。我恁么道。早是龟毛长三尺。

　　青林师䖍禅师

　　师初参洞山。山问。近离甚处。　师曰。武陵。　曰。武陵法道何似此间。　师曰。胡地冬抽笋。　山曰。别甑炊香饭供养此人。师拂袖便出。　山曰。此子向后走杀天下人在。　师在洞山栽松次。有刘辰翁者求偈。师作偈曰。长长三尺余。郁郁覆青草。不知何代人。得见此松老。　刘得偈。呈洞山。山谓曰。此是第三代洞山主人。　师辞洞山。山曰。子向甚么处去。　师曰。金轮不隐的。遍界绝红尘。　山曰。善自保任。师珍重而出。　洞山门送。谓师曰。恁么去一句作么生道。　师曰。步步跨红尘。通身无影像。山良久。　师曰。老和尚何不速道。　山曰。子得恁么性急。　师曰。某甲罪过。便礼辞。

　　问。学人径往时如何。　师曰。死蛇当大路。劝子莫当头。　曰。当头者如何。　师曰。丧子命根。　曰。不当头者如何。　师曰。亦无回避处。　曰。正当恁么时如何。　师曰。失却也。　曰。向甚么处去。　师曰。草深无觅处。　曰。和尚也须堤防始得。　师拊掌曰。一等是个毒气。

　　白水本仁禅师

　　长生然和尚问。如何是西来意。　师曰。还见庭前杉樧树否。　曰。恁么则和尚今日因学人致得是非。　师曰。多口座主。　然去后。师方知是雪峰禅客。乃曰。盗法之人。终不成器。

　　上堂。老僧寻常不欲向声前色后鼓弄人家男女。何故。且声不是声。色不是色。　僧问。如何是声不是声。　师曰。唤作色。得么。　曰。如何是色不是色。　师曰。唤作声。得么。僧作礼。　师曰。且道为汝说。答汝话。若向这里会得。有个入处。

　　白马山霭和尚

　　僧问。如何是白马正眼。　曰。南看北斗。

　　龙牙居遁证空禅师

　　师参翠微。乃问。学人自到和尚法席。一个余月不蒙示诲一法。意在于何。　微曰。嫌甚么。　师又问洞山。山曰。争怪得老僧。

　　师又问翠微。如何是祖师意。　微曰。与我将禅板来。师遂过禅板。微接得便打。　师曰。打即任打。要且无祖师意。　又问临济。如何是祖师意。　济曰。与我将蒲团来。师乃过蒲团。济接得便打。　师曰。打即任打。要且无祖师意。　后有僧问。和尚行脚时问二尊宿祖师意。未审二尊宿明也未。　师曰。明即明也。要且无祖师意。

　　师复举德山头落底语。因自省过。遂止于洞山。随众参请。一日。问。如何是祖师西来意。　山曰。待洞水逆流即向汝道。师始悟厥旨。服勤八稔。

　　裴相国入大安寺。问诸大德曰。罗睺罗以何为第一。　曰。以密行为第一。　裴不肯。遂问。此间有何禅者。　时师在后园种菜。遂请来。问。罗睺罗以何为第一。　师曰。不知。　裴便拜曰。破布裹真珠。

　　报慈屿赞师真曰。日出连山。月圆当户。不是无身。不欲全露。　师一日在帐中坐。僧问。不是无身。不欲全露。请师全露。　师拨开帐子曰。还见么。　曰。不见。　师曰。不将眼来。

　　上堂。夫参玄人。须透过祖佛始得。新丰和尚道。祖佛言教。似生冤家。始有参学分。若透不得。即被祖佛谩去。　僧问。祖佛还有谩人之心也无。　师曰。汝道江湖还有碍人之心也无。乃曰。江湖虽无碍人之心。为时人过不得。江湖成碍人去。不得道江湖不碍人。祖佛虽无谩人之心。为时人透不得。祖佛成谩人去。不得道佛祖不谩人。若透得祖佛过。此人过却祖佛。若也如是。始体得佛祖意。方与向上人同。如未透得。但学佛学祖。则万劫无有出期。　僧曰。如何得不被祖佛谩去。　师曰。道者直须自悟去始得。

　　益州北院通禅师

　　师参洞山。山上堂曰。坐断主人公。不落第二见。　师出众曰。须知有一人不合伴。　山曰。犹是第二见。师便掀倒禅床。　山曰。老兄作么生。　师曰。待某甲舌头烂即向和尚道。　后辞洞山。拟入岭。山曰。善为。飞猿岭峻好看。　师良久。山召。通阇黎。师应诺。　山曰。何不入岭去。师因有省。更不入岭。

　　钦山文邃禅师

　　师与岩头．雪峰过江西。到一茶店吃茶次。师曰。不会转身通气者。不得茶吃。　头曰。若恁么。我定不得茶吃。　峰曰。某甲亦然。　师曰。这两个老汉话头也不识。　头曰。甚处去也。　师曰。布袋里老鸦。虽活如死。　头退后曰。看看。　师曰。豁公且置。存公作么生。峰以手画一圆相。　师曰。不得不问。　头呵呵曰。太远生。　师曰。有口不得茶吃者多。

　　德山侍者来参。才礼拜。师把住曰。还甘钦山与么也无。　侍者曰。某甲却悔久住德山。今日无言可对。　师乃放手曰。一任祗对。　侍者拨开胸曰。且听某通气一上。　师曰。德山门下即得。这里一点用不着。　侍者曰。久闻钦山不通人情。　师曰。累他德山眼目。参堂去。

　　资福如宝禅师

　　陈操尚书来。师画一圆相。操曰。弟子与么来。早是不着便。更画圆相。师于中着一点。　操曰。将谓是南番舶主。师便归方丈闭却门。

　　南院慧颙禅师

　　师问僧。近离甚处。　曰。襄州。　师曰。来作甚么。　曰。特来礼拜和尚。　师曰。恰遇宝应老不在。僧便喝。　师曰。向汝道不在。又喝作甚么。僧又喝。师便打。僧礼拜。　师曰。这棒本是汝打我。我且打汝。要此话大行。瞎汉。参堂去。

　　问。从上诸圣向甚么处去。　师曰。不上天堂。则入地狱。　曰。和尚又作么生。　师曰。还知宝应老汉落处么。　僧拟议。师打一拂子曰。你还知吃拂子底么。　曰。不会。　师曰。正令却是你行。又打一拂子。

　　僧参。方入丈室。便以手指云。败也。师乃拈起拄杖度与僧。僧才接。师便打。

　　问僧。近离甚处。　曰。长水。　师曰。东流。西流。　曰。总不恁么。　师曰。作么生。僧珍重。师便打。

　　僧参。师举拂子。僧曰。今日败缺。师放下拂子。　僧曰。犹有这个在。师便打。

　　守廓侍者

　　师问德山曰。从上诸圣向甚么处去。　山曰。作么。作么。　师曰。敕点飞龙马。跛鳖出头来。山便休去。　来日。浴出。师过茶与山。山于背上拊一下。曰。昨日公案作么生。　师曰。这老汉今日方始瞥地。山又休去。

　　师到鹿门。一日。见楚和尚与僧道话次。鹿门下来。问。楚和尚。你终日披披搭搭作甚么。　楚云。和尚见某甲披披搭搭那。门便喝。楚亦喝。两家总休去。　师云。诸上座。你看这两个瞎汉。随后便喝。　门归方丈。却令侍者请师上来。云。老僧适来与楚阇黎宾主相见。什么处败缺。　师曰。转见病深。　门云。老僧自见兴化来便会也。　师云。和尚到兴化时。某甲为侍者。记得与么时语。　门云。请举看。　师遂举。兴化问和尚。甚处来。和尚云。五台来。化云。还见文殊么。和尚便喝。化云。我问你还见文殊么。又恶发作么。和尚又喝。化不语。和尚作礼。化至明日教某甲唤和尚。和尚早去也。化上堂云。你看这个僧。担条断贯索向南方去也。已后也道见兴化来。　师云。今日公案恰似与么时底。　门云。兴化当时为甚无语。　师曰。见和尚不会宾主句。所以不语。及欲唤和尚持论。和尚已去也。　鹿门明日特为煎茶。晚参。告众曰。夫参学龙象。直须仔细。入室决择。不得容易。逴得个语。便以为极则。道我灵利。只如山僧当初见兴化时。认得个动转底。见人道一喝两喝便休。以为佛法也。今日被明眼人觑破。却成一场笑具。图个甚么。只为我慢无明。不能回转亲近上流。赖得明眼道人不惜身命。对众证据。此恩难报。何故。兴化云。饶你喝得兴化老人上三十三天。却扑下来。一点气也无。款款地苏息起来。向你道未在。何故如此。兴化未曾向紫罗帐里撒真珠与你在。胡喝乱喝作么。真谓药石之言。道流难信。如今直下分明辨取。岂不庆快平生。参学事毕。

　　汝州西院思明禅师

　　从漪上座到法席旬日。常自曰。莫道会佛法人。觅个举话底人也无。师闻而默之。　漪异日上法堂次。师召从漪。漪举首。师曰。错。漪进三两步。　师又曰。错。漪近前。　师曰。适来两错。是上座错。是思明老汉错。　曰。是从漪错。　师曰。错。错。乃曰。上座且在这里过夏。共汝商量这两错。漪不肯。便去。　后住相州天平山。每举前话曰。我行脚时。被恶风吹到汝州。有西院长老勘我。连下两错。更留我过夏。待共我商量。我不道恁么时错。我发足向南方去时。早知错了也。

　　宝寿和尚

　　师开堂日。三圣推出一僧。师便打。圣云。与么为人。非但瞎却这僧眼。瞎却镇州一城人眼去在。师掷下拄杖。便归方丈。

　　凤栖同安常察禅师

　　僧问。学人未晓时机。乞师指示。　师曰。参差松竹笼烟薄。重叠峰峦月上迟。　僧拟进语。师曰。剑甲未施。贼身已露。　僧曰。何也。　师曰。精阳不翦霜前竹。水墨徒夸海上龙。僧绕禅床而出。　师曰。闭目食蜗牛。一场酸涩苦。

　　新到持锡绕师三匝。振锡一下。曰。凡圣不到处。请师道。师鸣指三下。　僧曰。同安今日吓得忘前失后。　师曰。阇黎发足何处。僧珍重便出。　师曰。五湖衲子。一锡禅人。未到同安。不妨疑着。　僧回首曰。远闻不如近见。　师曰。贪他一杯酒。失却满船鱼。

　　问僧。近离何处。　曰。江西。　师曰。江西法道何似此间。　曰。赖遇问着某甲。若问别人则祸生也。　师曰。老僧适来造次。　曰。某甲不是婴儿。徒用止啼黄叶。　师曰。伤鳖恕龟。杀活由我。　僧又问。久造玄微。如何洞晓。　师曰。老僧耳背。分明问将来。　曰。快鹞不打篱边雀。　师曰。暗中临镜。谁辨妍媸。　曰。向上机关。如何洞晓。　师曰。何必。　曰。休。休。　师曰。始解乘舟。拟跨剑水。

　　问僧。甚处来。　曰。五台。　师曰。还见文殊么。僧展两手。　师曰。展手颇多。文殊难睹。　曰。气急杀人。　师曰。不睹云中雁。焉知沙塞寒。　曰。远趋丈室。乞师一言。　师曰。孙膑门下。徒话钻龟。　曰。名不浪得。　师曰。吃茶去。僧珍重便出。　师曰。虽得一场荣。刖却一双足。

　　问僧。近离甚处。　曰。太原。　师曰。太原近日法道如何。　曰。只见云随日出。水逐波生。不知太原法道如何。　师曰。岂不是离太原乎。　曰。苦。苦。　师曰。不睹海云色。微觉旱雷声。　曰。以金易鍮。憎真爱假。师便归方丈。僧拂袖便出。　师曰。得缩头时且缩头。

　　禾山无殷禅师

　　师至九峰。虔公问。汝远来何所见。当由何路出生死。　对曰。重昏廓辟。盲者自盲。　虔笑。以手挥之曰。佛法不如是。　师不怿。请曰。岂无方便。　曰。汝问我。　师理前语问之。曰。奴见婢殷勤。师于是依止十余年。

　　问。习学谓之闻。绝学谓之邻。过此二者。谓之真过。如何是真过。　师曰。禾山解打鼓。　曰。如何是真谛。　师曰。禾山解打鼓。　问。即心即佛则不问。如何是非心非佛。　师曰。禾山解打鼓。　曰。如何是向上事。　师曰。禾山解打鼓。

　　青峰传楚禅师

　　一日。洛浦问。院主去甚么处来。　师曰。扫雪来。　浦曰。雪深多少。　师曰。树上总是。　浦曰。得即得。汝向后住个雪窟定矣。　后访白水。水曰。见说洛浦有生机一路。是否。　师曰。是。　水曰。止却生路。向熟路上来。　师曰。生路上死人无数。熟路上不着活汉。　水曰。此是洛浦底。你底作么生。　师曰。非但洛浦。夹山亦不奈何。　水曰。夹山为甚么不奈何。　师曰。不见道。生机一路。

　　僧问。大事已明。为甚么也如丧考妣。　师曰。不得春风花不开。及至花开又吹落。

　　木平善道禅师

　　师初谒洛浦。问。一沤未发已前。如何辨其水脉。　浦曰。移舟谙水脉。举棹别波澜。　师不契。乃参蟠龙。语同前问。龙曰。移舟不别水。举棹即迷源。师从此悟入。

　　郢州桐泉山禅师

　　师参黄山。山问。天门一合。十方无路。有人道得。摆手出漳江。　师曰。蛰户不开。龙无龙句。　山曰。是你恁么道。　师曰。是即直言是。不是直言不是。　山曰。摆手出漳江。　山复问。卞和到处荆山秀。玉印从他天子传时如何。　师曰。灵鹤不于林下憩。野老不重太平年。山深肯之。

　　瑞岩师彦禅师

　　师初礼岩头。问曰。如何是本常理。　头曰。动也。　曰。动时如何。　头曰。不是本常理。师良久。　头曰。肯即未脱根尘。不肯即永沉生死。师遂领悟。便礼拜。

　　后谒夹山。山问。甚处来。　曰。卧龙来。　山曰。来时龙还起也未。师乃顾视之。　山曰。炙疮瘢上更着艾燋。　曰。和尚又苦如此作甚么。山休去。

　　师问夹山。与么即易。不与么即难。与么与么即惺惺。不与么不与么即居空界。与么不与么。请师速道。　山曰。老僧瞒阇黎去也。　师喝曰。这老和尚。而今是甚时节。便出去。

　　罗山道闲禅师

　　师问石霜。起灭不停时如何。　霜曰。直须寒灰枯木去．一念万年去．函盖相应去．全清绝点去。　师不契。谒岩头。复如前问。头喝曰。是谁起灭。师于此有省。

　　师在禾山。送同行矩长老出门。把拄杖向前面一撺。矩无对。师曰。石牛拦古路。一马生双驹。

　　保福问。岩头道。与么与么。不与么不与么。意作么生。师召福。福应诺。　师曰。双明亦双暗。福礼谢。　三日后。却问。前日蒙和尚垂慈。祇为看不破。　师曰。尽情向汝道了也。　福曰。和尚是把火行山。　师曰。若与么。据汝疑处问将来。　福曰。如何是双明亦双暗。　师曰。同生亦同死。福又礼谢而退。　别有僧问福。同生亦同死时如何。　福曰。彼此合取狗口。　僧曰。和尚收取口吃饭。其僧却问师。同生亦同死时如何。　师曰。如牛无角。　曰。同生不同死时如何。　曰。如虎带角。

　　玄沙师备宗一禅师

　　师。福州闽县谢氏子。少渔于南台江上。及壮。忽弃舟。从芙蓉山灵训禅师祝发。芒鞋布衲。食才接气。宴坐终日。众异之。初。兄事雪峰。既而师承之。峰以其苦行。呼为头陀。　一日。峰问。阿那个是备头陀。　师曰。终不敢诳于人。　异日。峰召曰。备陀头。何不遍参去。　师曰。达摩不来东土。二祖不往西天。峰然之。　暨登象骨山。乃与师同力缔构。玄徒臻萃。师入室咨决。罔替晨昏。又阅楞严。发明心地。由是应机敏捷。与修多罗冥契。诸方玄学有所未决。必从之请益。至与雪峰征诘。亦当仁不让。峰曰。备头陀再来人也。

　　师辞雪峰。云。启和尚。人人自由自在。某甲如今下山去。　峰云。是谁与么道。　师曰。是和尚与么道。　峰曰。汝作么生。　师云。不自由自在。　峰云。知。

　　雪峰谓师曰。有个南际长老。问无有答不得者。　际一日到雪峰。峰令访师。师曰。古人道。此事惟我能知。长老作么生。　际曰。须知有不求知者。　师曰。山头老汉吃许多辛苦作么。

　　师见僧来礼拜。乃曰。礼拜着。因我得礼汝。

　　闽王送荔枝与师。师拈起示众云。这个荔枝得恁么红。这个荔枝得恁么赤。诸人作么生会。若道得一色。犹是儱侗。若道是众色。又落断常。诸人作么生。　有僧出云。不可不识荔枝。　师自代云。只是荔枝。

　　师一日见三人新到。自去打普请鼓三下。请归方丈。新到具威仪了。亦自去打普请鼓三下。却入僧堂。久住来白师云。新到轻欺和尚。　师云。打钟集众勘过。　大众集。新到不赴。师令侍者去唤。新到才至法堂。却向侍者背上拍一下。云。和尚唤你。侍者至师处。新到便归堂。　久住乃问。和尚何不勘新到。　师云。我与你勘了也。

　　韦监军来谒。乃曰。曹山和尚甚奇怪。　师曰。抚州取曹山几里。　韦指旁僧曰。上座曾到曹山否。　曰。曾到。　韦曰。抚州取曹山几里。　曰。百二十里。　韦曰。恁么则上座不到曹山。韦却起礼拜。　师曰。监军却须礼此僧。此僧却具惭愧。

　　师南游。莆田县排百戏迎接。来日。师问小塘长老。昨日许多喧闹向甚么处去也。塘提起衲衣角。　师曰。料掉没交涉。

　　问。承和尚有言。闻性遍周沙界。雪峰打鼓。这里为甚么不闻。　师曰。谁知不闻。

　　长庆来。师问。除却药忌作么生道。　庆曰。放憨作么。　师曰。雪峰山橡子拾食。来这里雀儿放粪。

　　泉守王公请师登楼。先语客司曰。待我引大师到楼前。便舁却梯。客司禀旨。　公曰。请大师登楼。　师视楼。复视其人。乃曰。佛法不是此道理。

　　师与泉守在室中说话。有一沙弥揭帘入见。却退步而出。师曰。那沙弥好与二十拄杖。　守曰。恁么即某甲罪过。　师曰。佛法不是恁么。

　　上堂。众集。师将拄杖一时趁下。却回丈室向侍者道。我今日作得一解。险入地狱如箭射。　者曰。喜得和尚再复人身。

　　师垂语曰。诸方老宿尽道接物利生。祇如三种病人。汝作么生接。患盲者。拈槌竖拂他又不见。患聋者。语言三昧他又不闻。患哑者。教伊说又说不得。若接不得。佛法无灵验。　时有僧出曰。三种病人。还许学人商量否。　师曰。许。汝作么生商量。其僧珍重出。　师曰。不是。不是。　罗汉曰。桂琛现有眼耳口。和尚作么生接。　师曰。惭愧。便归方丈。

　　长庆慧棱禅师

　　师往来雪峰．玄沙二十年。坐破七个蒲团。不明此事。一日卷帘。忽然大悟。乃有颂曰。也大差。也大差。卷起帘来见天下。有人问我是何宗。拈起拂子劈口打。　峰举谓沙曰。此子彻去也。　沙曰。未可。此是意识著述。更须勘过始得。　至晚。众僧上来问讯。峰问师曰。备头陀未肯汝在。汝实有正悟。对众举来。　师又颂曰。万象之中独露身。惟人自肯乃方亲。昔时谬向途中觅。今日看来火里冰。　峰乃顾沙曰。不可。更是意识著述。　师问峰曰。从上诸圣传授一路。请师垂示。峰良久。师设礼而退。峰乃微笑。师入方丈参。　峰曰。是甚么。　师曰。今日天晴好晒麦。自此酬问未尝爽于玄旨。

　　师与保福游山。福问。古人道妙峰山顶。莫祇这个便是也无。　师曰。是即是。可惜许。

　　师在西院。问诜上座曰。这里有象骨山。汝曾到么。　曰。不曾到。　师曰。为甚么不到。　曰。自有本分事在。　师曰。作么生是上座本分事。诜乃提起衲衣角。　师曰。为当祇这个。别更有。　曰。上座见个甚么。　师曰。何得龙头蛇尾。

　　问僧。甚处来。　曰。鼓山来。　师曰。鼓山有不跨石门底句。有人借问。汝作么生道。　曰。昨夜报慈宿。　师曰。劈脊棒。汝又作么生。　曰。和尚若行此棒。不虚受人天供养。　师曰。几合放过。

　　雪峰问。吾见沩山问仰山。从上诸圣什么处去。仰云。或在天上。或在人间。汝道仰山意作么生。　师云。若问诸圣出没处。与么道即不可。　峰云。汝浑不肯。忽有人问。汝作么生道。　师云。但道错。　峰云。是汝不错。　师云。何异于错。

　　僧问。如何是正法眼。　师曰。有愿不撒沙。

　　保福院从展禅师

　　一日。长庆谓师曰。宁说阿罗汉有三毒。不可说如来有二种语。不道如来无语。祇是无二种语。　师曰。作么生是如来语。　庆曰。聋人争得闻。　师曰。情知和尚向第二头道。　庆曰。汝又作么生。　师曰。吃茶去。

　　因举。盘山道。光境俱亡。复是何物。洞山道。光境未亡。复是何物。　师曰。据此二尊宿商量。犹未得剿绝。乃问长庆。如今作么生道。得剿绝。庆良久。　师曰。情知和尚向鬼窟里作活计。　庆却问。作么生。　师曰。两手扶犁水过膝。

　　上堂。有人从佛殿后过。见是张三．李四。若从佛殿前过。为甚么不见。且道佛法利害在甚么处。　僧曰。为有一分粗境。所以不见。　师乃叱之。自代曰。若是佛殿即不见。　曰。不是佛殿。还可见否。　师曰。不是佛殿。见个甚么。

　　鼓山神宴兴圣国师

　　师与招庆相遇次。庆曰。家常。　师曰。太无厌生。　庆曰。且款款。　师却曰。家常。　庆曰。今日未有火。　师曰。太鄙吝生。　庆曰。稳便将取去。

　　师问保福。古人道。非不非。是不是。意作么生。福拈起茶盏。　师曰。莫是非好。

　　师示众云。若论此事。如一口剑。　时有僧问。承和尚言。若论此事。如一口剑。和尚是死尸。学人是死尸。如何是剑。　师云。拖出这死尸。僧应诺。归衣钵下结束便行。　师至晚。问首座。问话底僧在否。　座云。当时便去也。　师云。好与二十棒。

　　师有偈曰。直下犹难会。寻言转更赊。若论佛与祖。特地隔天涯。　师举问僧。汝作么生会。　僧无语。乃谓侍者曰。某甲不会。请代一转语。　者曰。和尚与么道。犹隔天涯在。　僧举似师。师唤侍者。问。汝为这僧代语。是否。　者曰。是。师便打趁出院。

　　问东使。只如仰山祗对沩山。于面前与一画。意作么生。　东使云。作家么。　师云。兄真个与么。作么生。　东使云。日可冷。月可热。被师拦胸与一托。

　　清源王太尉问安国了院主云。劫火洞然。向甚么处回避。　院主云。这里回避。　太尉不肯。自代云。不回避。　进云。为什么不回避。　太尉云。他不出头。回避什么。　师云。什么处见他道不出头。

　　师因与清源王太尉话次。云。但是世间一切杂学底事尽是网。　太尉云。只如今还网得也无。　师云。太尉𠰚。　太尉乃展手云。即今有甚么。　师云。只这一网亦不少。

　　太尉举。南阳唤侍者事。赵州云。如空中书字。虽然不成。而文彩已彰。　师云。只如与么道。是宗国师。不宗国师。　太尉云。宗与不宗俱是彰也。　师云。只如赵州意旨作么生。　太尉云。不辜负赵州。　师云。此是句也。赵州意作么生。　太尉云。作么。　师云。彰也。赵州意作么生。太尉无对。

　　镜清道怤顺德禅师

　　师谒雪峰。峰问。甚处人。　曰。温州人。　峰曰。恁么则与一宿觉是乡人也。　曰。祇如一宿觉是甚么处人。　峰曰。好吃一顿棒。且放过。　一日。师问。祗如古德岂不是以心传心。　峰曰。兼不立文字语句。　师曰。祗如不立文字语句。师如何传。峰良久。师礼谢。　峰曰。更问我一转岂不好。　师曰。就和尚请一转问头。　峰曰。祗恁么。为别有商量。　师曰。和尚恁么即得。　峰曰。于汝作么生。　师曰。辜负杀人。　雪峰谓众曰。堂堂密密地。　师出问。是甚么堂堂密密。　峰起立曰。道甚么。师退步而立。　雪峰垂语曰。此事得恁么尊贵。得恁么绵密。　师曰。道怤自到来数年。不闻和尚恁么示诲。　峰曰。我向前虽无。如今已有。莫有所妨么。　曰。不敢。此是和尚不已而已。　峰曰。致使我如此。师从此信入。　普请次。雪峰举。沩山道。见色便见心。汝道还有过也无。　师曰。古人为甚么事。　峰曰。虽然如此。要共汝商量。　师曰。恁么则不如道怤锄地去。　师再参雪峰。峰问。甚处来。　师曰。岭外来。　峰曰。甚么处逢见达摩。　师曰。更在甚么处。　峰曰。未信汝在。　师曰。和尚莫恁么粘腻好。峰便休。

　　问。学人啐。请师啄。　师曰。还得活也无。　曰。若不活。遭人怪笑。　师曰。也是草里汉。

　　师一日于僧堂自击钟。曰。玄沙道底。玄沙道底。　僧问。玄沙道甚么。师乃画一圆相。　僧曰。若不久参。争知与么。　师曰。失钱遭罪。

　　问。学人未达其源。请师方便。　师曰。是甚么源。　曰。其源。　师曰。若是其源。争受方便。僧礼拜退。　侍者问。和尚适来莫是成褫伊么。　师曰。无。　曰。莫是不成褫伊么。　师曰。无。　曰。未审意旨如何。　师曰。一点水墨。两处成龙。

　　普请锄草次。浴头请师浴。师不顾。如是三请。师举钁作打势。头便走。师召曰。来。来。头回首。　师曰。向后遇作家。分明举似。　头后到保福。举前语未了。福以手掩其口。头却回。举似师。师曰。饶伊恁么。也未作家。

　　安国弘瑫禅师

　　师举国师碑文云。得之于心。伊兰作栴檀之树。失之于旨。甘露乃蒺藜之园。问僧曰。一语须具得失两意。汝作么生道。　僧举拳曰。不可唤作拳头也。　师不肯。亦举拳别示。祗为唤这个作拳头。

　　清化全怤禅师

　　师初参南塔。南塔问。从何而来。　师曰。鄂州。　南塔曰。鄂州使君名甚么。　师曰。化下不敢相触忤。　曰。此地道不畏。　师曰。大丈夫何必相试。南塔冁然而笑。遂乃印可。

　　长生皎然禅师

　　师久依雪峰。一日。与僧斫树次。峰曰。斫到心且住。　师曰。斫却着。　峰曰。古人以心传心。汝为甚么道斫却。　师掷下斧曰。传。峰打一拄杖而去。

　　普请次。雪峰负一束藤。路逢一僧便抛下。僧拟取。峰便踏倒。归谓师曰。我今日踏这僧快。　师曰。和尚却替这僧入涅槃堂始得。峰便休去。

　　雪峰问。光境俱亡。复是何物。　师曰。放皎然过。有道处。　峰曰。放汝过。作么生道。　曰。皎然亦放和尚过。　峰曰。放汝二十棒。师便礼拜。

　　玄沙问。我观如来。前际不来。后际不去。今亦无住。长老作么生。　师云。放某甲过。有个道处。　沙云。放你过。作么生道。师默然。　沙云。教谁委。　师云。和尚不委。　沙云。情知你向鬼窟里作活计。师休去。

　　太原孚上座

　　师尝游浙中。登径山法会。一日。于大佛殿前。有僧问。上座曾到五台否。　师曰。曾到。　曰。还见文殊么。　师曰。见。　曰。甚么处见。　师曰。径山佛殿前见。　其僧后适闽川。举似雪峰。峰曰。何不教伊入岭来。师闻。乃趣装入岭。　初至雪峰廨院憩锡。因分柑子与僧。长庆问。甚么处将来。　师曰。岭外将来。　曰。远涉不易担负将来。　师曰。柑子。柑子。　次日上山。雪峰闻。乃集众。师到法堂上。顾视雪峰便下看知事。明日却上礼拜曰。某甲昨日触忤和尚。　峰曰。知是般事便休。

　　保福签瓜次。师至。福曰。道得。与汝瓜吃。　师曰。把将来。福度与一片。师接得便去。

　　鼓山问。父母未生时。鼻孔在甚么处。　师曰。老兄先道。　山曰。如今生也。汝道在甚么处。师不肯。　山却问。作么生。　师曰。将手中扇子来。山与扇子。再征前话。师摇扇不对。山罔测。乃殴师一拳。

　　新罗国大岭禅师

　　僧问。如何是一切处清净。　师曰。截琼枝。寸寸是宝。析栴檀。片片皆香。

　　金峰从志禅师

　　师问僧。发足甚处。　曰。赵州。　师曰。赵州法嗣何人。　曰。南泉。　师曰。你何曾离赵州。　曰。未审和尚尊意何如。　师曰。赵州实嗣南泉。　僧至晚。请益曰。今日蒙和尚慈悲。某甲未会。请和尚指示。　师曰。若到别处。莫道后语是金峰底。　曰。为甚如此。　曰。恐辱他赵州。

　　师一日上堂。吃胡饼次。乃拈一个从上座板头转一匝。大众见。一一合掌。师曰。假饶十分抬起手。也只得一半。　至晚间。有僧请益曰。今日和尚行胡饼。见众僧合掌。曰。假饶十分抬起手。也只得一半。请和尚全道。　师以手作拈饼势曰。会么。　曰。不会。　师曰。金峰也始道得一半。

　　僧问讯次。师把住曰。辄不得向人道我有一则因缘举似你。僧作听势。师与一掌。　僧曰。为甚么打某甲。　师曰。我要这话行。

　　上堂。老僧二十年前有老婆心。二十年后无老婆心。　僧问。如何是二十年前有老婆心。　师曰。问凡答凡。问圣答圣。　曰。如何是二十年后无老婆心。　师曰。问凡不答凡。问圣不答圣。

　　处州广利容禅师

　　因僧到。师乃竖拂子云。贞溪老汉还具眼么。　僧云。某甲不敢见人过。　师云。老僧死在阇黎手里。僧以手指胸便出去。　师云。阇黎参见先师来。　至晚。请吃茶了。僧拈起盏子云。这个是诸佛出世边事。作么生是未出世边事。　师以手拨却盏云。到阇黎死在老僧手里。　僧云。五里牌在郭门外。　师云。无故惑乱师僧。僧遂起谢茶。　师曰。特谢阇黎相访。

　　凤栖山同安丕禅师

　　僧问。如何是和尚家风。　师曰。金鸡抱子归霄汉。玉兔怀胎入紫微。　曰。忽遇客来。将何祗待。　师曰。金果朝来猿摘去。玉花晚后凤衔归。

　　新到参。师问。甚处来。　曰。湖南。　师曰。还知同安这里风云体道。花槛璇玑么。　曰。知。　师曰。非公境界。僧便喝。　师曰。短贩樵人。徒夸书剑。　僧拟进语。师曰。剑甲未施。贼身已露。

　　佛日本空禅师

　　师谒云居。作礼问曰。二龙争珠。谁是得者。　居曰。卸却业身来与子相见。　师曰。业身已卸。　居曰。珠在甚么处。师无对。

　　池州稽山章禅师

　　师在投子作柴头。投子同吃茶次。谓师曰。森罗万象总在里许。　师泼却茶。曰。森罗万象在甚么处。　子曰。可惜一碗茶。　师后谒雪峰。峰问。莫是章柴头么。师乃作轮椎势。峰肯之。

　　朱溪谦禅师

　　韶国师到。参次。闻犬咬灵鼠声。韶问。是甚么声。　曰。犬咬灵鼠声。　韶曰。既是灵鼠。为何却被犬咬。　曰。咬杀也。　韶曰。好个犬。师便打。　韶曰。莫打。某甲话在。师休去。

　　云居道简禅师

　　僧问。路逢猛虎时如何。　师曰。千人万人不逢。为甚么阇黎偏逢。

　　问。孤峰独宿时如何。　师曰。闲却七间僧堂不宿。阿谁教汝孤峰独宿。

　　问。古人云。若欲保任此事。直须向高高山顶立。深深海底行。意旨如何。　曰。高峰深海。迥绝孤危。似汝闺合中软暖么。

　　问。如何是朱顶王菩萨。　师曰。问这赤头汉作么。

　　灵泉归仁禅师

　　师初问疏山。枯木生华。始与他合。是这边句。是那边句。　山曰。亦是这边句。　师曰。如何是那边句。　山曰。石牛吐出三春雾。灵雀不栖无影林。

　　僧问。如何是沙门行。　师曰。恰似个屠儿。　曰。如何行履。　师曰。破斋犯戒。　曰。究竟作么生。　师曰。因不收。果不入。

　　俗士问。俗人还许会佛法否。　师曰。那个台无月。谁家树不春。

　　伏龙奉璘禅师

　　僧问。和尚还爱财色也无。　师曰。爱。　曰。既是善知识。为甚么却爱财色。　师曰。知恩者少。

　　石门献蕴禅师

　　师问青林。如何用心。得齐于诸圣。　林仰面。良久。曰。会么。　师曰。不会。　林曰。去。无子用心处。师礼拜。乃契悟。更不他游。遂作园头。　一日。归侍立次。林曰。子今日作甚么来。　师曰。种菜来。　林曰。遍界是佛身。子向甚处种。　师曰。金锄不动土。灵苗在处生。林欣然。　来日入园唤。蕴阇黎。师应诺。　林曰。剩栽无影树。留与后人看。　师曰。若是无影树。岂受栽耶。　林曰。不受栽且止。你曾见他枝叶么。　师曰。不曾见。　林曰。既不曾见。争知不受栽。　师曰。止为不曾见。所以不受栽。　林曰。如是。如是。

　　青林将顺寂。召师。师应诺。林曰。日转西山后。不须取次安。　师曰。雪满金檀树。灵枝万古春。　林曰。或有人问你金针线囊事。子道甚么。　师曰。若是羽毛相似者。某甲终不敢造次。

　　问。不落机关。请师便道。　师曰。湛月迅机无可比。君今曾问几人来。　曰。即今问和尚。　师曰。好大哥。云绽不须藏九尾。恕君残寿速归邱。

　　问。月生云际时如何。　师曰。三个孩儿抱华鼓。好大哥。莫来拦我毬门路。

　　般若寺被焚。有人问曰。既是般若。为甚么被火烧。　师曰。万里一条铁。　师应机多云好大哥。时称大哥和尚。

　　僧问。如如不动时如何。　师曰。有甚么了日。　曰。如何即是。　师曰。石户非关锁。

　　重云晖禅师

　　僧问。要路坦然。如何践履。　师曰。我若指汝。则东西南北去也。

　　报慈藏屿禅师

　　僧问。情生智隔。相变体殊。祗如情未生时如何。　师曰。隔。　曰。情未生时。隔个甚么。　师曰。这个梢郎子未遇人在。

　　云门文偃禅师

　　师在雪峰。僧问峰。如何是触目不会道。运足焉知路。　峰云。苍天。苍天。　僧不会。遂问师。苍天意旨如何。　师云。三斤麻。一疋布。　僧云。不会。　师云。更奉三尺竹。　峰闻。喜云。我常疑个布衲。

　　师在淅中蕴和尚会里。一日。因吃茶次。举蕴和尚垂语云。见闻觉知是法。法离见闻觉知作么生。　有旁僧云。见定如今目前一切见闻觉知是法。法亦不可得。师拍手一下。蕴乃举头。　师云。犹欠一着在。　蕴云。我到这里却不会。

　　师到卧龙。问。明己底人还见有己么。　龙曰。不见有己。始明得己。　又问。长连床上学得底是第几机。　龙曰。是第二机。　曰。如何是第一机。　龙曰。紧峭草鞋。

　　到天童。童曰。你还定当得么。　师曰。和尚道甚么。　童曰。不会则目前包裹。　师曰。会则目前包裹。

　　到鹅湖。闻上堂曰。莫道未了底人长时浮逼逼地。设使了得底明明得知有去处。尚乃浮逼逼地。　师下问首座。适来和尚意作么生。　曰。浮逼逼地。　师曰。首座久在此住。头白齿黄作这个语话。　曰。上座又作么生。　师曰。要道即得。见即便见。若不见。莫乱道。　曰。祗如道浮逼逼地又作么生。　师曰。头上着枷。脚下着杻。　曰。与么则无佛法也。　师曰。此是文殊．普贤大人境界。

　　问新到。你诸方行脚道我知有。与我拈三千大千世界来眼睫上着。　僧云。喏。　师云。钱塘为甚么去国三千里。　僧云。岂干他事。　师云。者掠虚汉。

　　问首座。乾坤大地与你自己。是同是别。　曰。同。　师曰。一切物命蛾蛘蚁子。是同是别。　曰。同。　师曰。你为什么干戈相待。

　　举。座主就华严讲。请翠岩斋。岩云。山僧有个问。座主若道得即斋。岩便拈起胡饼云。还具法身么。主云。具法身。岩云。与么则吃法身也。主无语。本讲座主代云。有什么过。岩不肯。东使云。喏。喏。　师代云。特谢和尚降重空筵。

　　问。树凋叶落时如何。　师云。体露金风。

　　有讲僧参。经时。乃曰。未到云门时。恰似初生月。及乎到后。曲弯弯地。　师得知。乃问。是你道否。　曰。是。　师曰。甚好。吾问汝。作么生是初生月。僧乃斫额作望月势。　师曰。你如此。已后失却目在。　僧经旬日复来。师又问。你还会也未。　曰。未会。　师曰。你问我。　僧便问。如何是初生月。　师曰。曲弯弯地。僧罔措。后果然失目。

　　问。一生积恶不知善。一生积善不知恶。此意如何。　师曰。烛。

　　问。承古有言。了即业障本来空。未了应须偿宿债。未审二祖是了。不了。　师曰。确。

　　问。新到甚处人。　曰。新罗。　师曰。将甚么过海。　曰。草贼大败。　师引手曰。为甚么在我这里。　曰。恰是。　师曰。一任𨁝跳。僧无对。

　　问。十二时中如何得不空过。　师曰。向甚么处着此一问。　曰。学人不会。请师举。　师曰。将笔砚来。　僧乃取笔砚来。师作一颂曰。举不顾。即差互。拟思量。何劫悟。

　　问。一口吞尽时如何。　曰。我在你肚里。　曰。和尚为甚么在学人肚里。　师曰。还我话头来。

　　师问岭中顺维那。古人竖起拂子。放下拂子。意旨如何。　顺曰。拂前见。拂后见。　师曰。如是。如是。　师后举问僧。你道当初诺伊不诺伊。僧无对。　师曰。可知礼也。

　　问直岁。甚处去来。　曰。刈茆来。　师曰。刈得几个祖师。　曰。三百个。　师曰。朝打三千。暮打八百。东家杓柄长。西家杓柄短。又作么生。岁无语。师便打。

　　问僧。甚处来。　曰。西禅。　师曰。西禅有何言句。僧展两手。师与一掌。　曰。某甲话在。师却展两手。僧无语。师又打。

　　问僧。甚么处来。　曰。礼塔来。　师曰。谑我。　曰。某甲实礼塔来。　师曰。五戒也不持。

　　问僧。看什么经。　僧云。瑜伽论。　师云。义堕也。　僧云。甚么处义堕。　师云。自领出去。

　　问僧。看甚么经。　其僧却指旁僧云。和尚问。何不祗对。　师云。露柱为甚么倒退三千里。　僧云。岂干他事。　师曰。学语之流。　代云。洎合不识势。

　　师见饭头。云。汝是饭头么。　云。是。　师云。颗里有几米。米里有几颗。头无对。　代云。某甲瞻星望月。

　　王太傅问北院。古人道。普现色身。遍行三昧。佛法为甚么不到北俱卢洲。　院云。祇为遍行。所以不到。　师云。如法置一问来。

　　师坐次。有僧非时上来。师云。作甚么。　僧云。请益。　师云。你有什么疑。　僧云。某甲曾问和尚。一宿觉搬柴。柴搬一宿觉。　师乃敲椅子三下。云。你作么生会。　僧云。一切临时。　师乃揎拳云。我与你相扑一交。得么。僧无对。　次日。僧再上。值师漱盥次。师乃将水碗过与僧云。送去厨下着。　其僧送去了却来。师见来。乃从后门出去。其僧云。比来请益。祇得一口碗。

　　因供养罗汉。问僧。今夜供养罗汉。你道罗汉还来也无。僧无对。　师曰。你问我。　僧便问。师曰。换水添香。　僧曰。与么即来也。　师云。有什么馒头䭔子。速下来。

　　一日。行次。一僧随后行。师竖起拳云。如许大栗子吃得几个。　僧云。和尚莫错。　师云。是你错。　僧云。莫压良为贱。　师云。静处萨婆诃。

　　问。如何是一代时教。　师曰。对一说。

　　问。不是目前机。亦非目前事时如何。　师曰。倒一说。

　　师云。古佛与露柱相交是第几机。　僧问。意旨如何。　师云。一条绦三十文买。复代前语云。南山起云。北山下雨。　僧又问。一条绦三十文买。如何。　师云。打与。

　　师赴广主召至府。留止供养两月余。还山谓众曰。我离山得六十七日。且问汝六十七日事作么生。众莫能对。　师曰。何不道和尚京中吃面多。

　　示众。古德道。药病相治。尽大地是药。那个是你自己。乃曰。遇贱即贵。　僧曰。乞师指示。　师拍手一下。拈拄杖曰。接取拄杖。僧接得。拗作两橛。　师曰。直饶恁么。也好与三十棒。

　　示众。从上祖师．三世诸佛说法。山河大地草木为甚么不省去。　代云。新到行人事。

　　示众。拄杖子化为龙。吞却乾坤了也。山河大地甚处得来。

　　师每顾见僧。即曰鉴。僧欲酬之。则曰。咦。率以为常。故门弟子录曰。顾．鉴．咦。德山密禅师删去顾字。但以鉴．咦二字为颂。谓之抽顾颂。

　　芭蕉继彻禅师

　　师初参风穴。穴问。如何是正法眼。　师曰。泥弹子。穴异之。　次谒先芭蕉。蕉上堂。举。仰山道。两口一无舌。此是吾宗旨。师领悟。礼拜。

　　承天院辞确禅师

　　僧问。众罪如霜露。慧日能消除时如何。　师曰。亭台深夜雨。楼阁静时钟。　曰。为甚么因缘会遇时。果报还自受。　师曰。管笔能书。片舌解语。

　　风穴延沼禅师

　　师参南院。入门不礼拜。院曰。入门须辨主。　师曰。端的请师分。院于左膝拍一拍。师便喝。院于右膝拍一拍。师又喝。　院曰。左边一拍且置。右边一拍作么生。　师曰。瞎。　院便拈棒。师曰。莫盲枷瞎棒。夺打和尚。莫言不道。　院掷下棒曰。今日被黄面浙子钝置一场。　师曰。和尚大似持钵不得。诈道不饥。　院曰。阇黎曾到此间么。　师曰。是何言欤。　院曰。老僧好好相借问。　师曰。也不得放过。便下参众了。却上堂头礼谢。　院曰。阇黎曾见甚么人来。　师曰。在襄州华严与廓侍者同夏。　院曰。亲见作家来。　院问。南方一棒作么商量。　师曰。作奇特商量。　师却问。和尚此间一棒作么商量。　院拈拄杖曰。棒下无生忍。临机不见师。师于言下大彻玄旨。遂依止六年。

　　一日。南院问曰。汝闻临济将终时语否。　曰。闻之。　曰。临济曰。谁知吾正法眼藏向这瞎驴边灭却。渠平生如师子。见即杀人。及其将死。何故屈膝妥尾如此。　对曰。密付将终。全主即密。　又问。三圣如何亦无语乎。　对曰。亲承入室之真子。不同门外之游人。南院颔之。

　　上堂。祖师心印。状似铁牛之机。去即印住。住即印破。祇如不去不住。印即是。不印即是。还有人道得么。　时有卢陂长老出问。学人有铁牛之机。请师不搭印。　师曰。惯钓鲸鲵澄巨浸。却怜蛙步𩥇泥沙。　陂注思。师喝曰。长老何不进语。　陂拟议。师便打一拂子曰。还记得话头么。陂拟开口。师又打一拂子。　时有牧主曰。信知佛法与王法一般。　师曰。见甚么道理。　主曰。当断不断。反招其乱。师便下座。

　　问。随缘不变者。忽遇知音时如何。　师曰。披蓑侧立千峰外。引水浇蔬五老前。

　　问。九夏赏劳。请师言荐。　师曰。出袖拂开龙洞雨。泛杯波涌钵囊花。

　　问。如何是清净法身。　师曰。金沙滩头马郎妇。

　　问。如何是佛。　师曰。杖林山下竹筋鞭。

　　黄龙诲机超慧禅师

　　僧问。急切相投。请师通信。　师曰。火烧裙带香。

　　僧问。风恬浪静时如何。　师曰。百尺竿头五两垂。

　　僧问。毛吞巨海。芥纳须弥。未是学人本分事。如何是学人本分事。　师曰。封了合盘市里揭。

　　明招德谦禅师

　　清上座举仰山插锹话问师。古人意在义手处。插锹处。师召清。清应诺。　师曰。还梦见仰山么。　清曰。不要上座下语。祇要商量。　师曰。若要商量。堂头自有一千五百人老师在。

　　师在疾。一日。国泰深和尚来问疾。侍者通报云。深师叔来。　师令请。深才入方丈。师便云。阿㖿。阿㖿。深师叔救取老僧。　深云。和尚有什么救处。　师举头一觑。云。咦。眼子乌㖀㖀地。依前是旧时深上座。乃回身面壁。

　　师问国泰瑫和尚云。古人道。俱胝祇念三行咒。便得名超一切人。作么生与他拈却三行咒。便得名超一切人。国泰竖起一指。　师云。不因今日。争识得瓜州客。

　　师会迅庵主在高司徒宅。见挂弥勒㡧子。师指弥勒佛。唤云。庵主。主应诺。　师云。这汉还彻也未。主无语。　师云。黄连和根煮也未是苦。　后国泰代合掌云。善哉。善哉。　师云。和尚与他邻舍住庵即得。

　　尝与僧拥罏。僧问曰。目前无法。意在目前。不是目前法。非耳目所到。那句是主。那句是宾。　师指火曰。与我向此中拈出一茎眉毛。得么。　僧曰。非但学人。尽大地人丧身失命。　师曰。汝因甚么自把髻投衙耶。

　　师在婺州智者寺居第一座。寻常不受净水。主事嗔曰。上座不识触净。为甚么不受净水。　师跳下床。提起净瓶曰。这个是触是净。事无语。师乃扑破。

　　罗汉院桂琛禅师

　　师因插田次。见僧。问。甚处来。　曰。南州。　师曰。彼中佛法如何。　曰。商量浩浩地。　师曰。争如我这里栽田博饭吃。　曰。争奈三界何。　师曰。唤甚么作三界。

　　问。如何是罗汉一句。　师曰。我向汝道。却成两句。

　　问。一佛出世。普为群生。和尚今日为个甚么。　师曰。甚么处遇一佛。　曰。恁么即学人罪过。　师曰。谨退。

　　玩月次。乃曰。云动有雨去。　有僧曰。不是云动。是风动。　师曰。我道云亦不动。风亦不动。　曰。和尚适来又道云动。　师曰。阿谁罪过。

　　问僧。甚处来。　曰。秦州。　师曰。将得甚么物来。　曰。不将得物来。　师曰。汝为甚么对众谩语。其僧无对。　师却问。秦州岂不是出鹦鹉。　曰。鹦鹉出在陇西。　师曰。也不较多。

　　王太傅上雪峰施众僧衣。时从弇上座不在。师弟代上名受衣。弇归。弟曰。某甲为师兄上名了。　弇曰。汝道我名甚么。弟无对。　师代云。师兄得恁么贪。　又曰。甚么处是贪处。　又代云。两度上名。

　　师与长庆．保福入州。见牡丹幛子。保福曰。好一朵牡丹花。　长庆曰。莫眼花。　师曰。可惜许一朵花。

　　师因疾。僧问。和尚尊候较否。　师以杖柱地曰。汝道这个还痛否。　曰。和尚问阿谁。　师曰。问汝。　曰。还痛否。　师曰。元来共我作道理。

　　太傅王延彬居士

　　公一日入招庆佛殿。指钵盂问殿主。这个是甚么钵。　主曰。药师钵。　公曰。祇闻有降龙钵。　主曰。待有龙即降。　公曰。忽遇拏云㸕浪来时作么生。　主曰。他亦不顾。　公曰。话堕也。

　　公到招庆煎茶。朗上座与明招把铫。忽翻茶铫。公问。茶罏下是甚么。　朗曰。捧罏神。　公曰。既是捧罏神。为甚么翻却茶。　朗曰。事官千日。失在一朝。公拂袖便出。　明招曰。朗上座吃却招庆饭了。却向外边打野榸。　朗曰。上座作么生。　招曰。非人得其便。

　　漳州报恩道熙禅师

　　师因与保福送书到泉州王太尉。尉问。漳南和尚近日还为人也无。　师曰。若道为人。即屈着和尚。若道不为人。又屈着太尉来问。　太尉曰。道取一句。待铁牛能啮草。木马解含烟。　师曰。某甲惜口吃饭。　尉良久。又问。驴来。马来。　师曰。驴马不同途。　尉曰。争得到这里。　师曰。谢太尉领话。

　　鼓山智岳禅师

　　师游方。至鄂州黄龙。问。久向黄龙。及乎到来。祇见赤斑蛇。　龙曰。汝祇见赤斑蛇。不见黄龙。　师曰。如何是黄龙。　龙曰。滔滔地。　师曰。忽遇金翅鸟来又作么生。　龙曰。性命难存。　师曰。恁么则被他吞却去也。　龙曰。谢阇黎供养。师便礼拜。

　　报国照禅师

　　佛塔被雷霹。有问。祖佛塔庙为甚么却被雷霹。　师曰。通天作用。　曰。既是通天作用。为甚么却霹佛。　师曰。作用处何处见有佛。　曰。争奈狼藉何。　师曰。见甚么。

　　同安志禅师

　　先同安将示寂。上堂曰。多子塔前宗子秀。五老峰前事若何。如是三举。莫有对者。　师出曰。夜明帘外排班立。万里歌谣道太平。　安曰。须是这驴汉始得。

　　襄州广德义禅师

　　师谒先广德。作礼问曰。如何是和尚密密处。　德曰。隐身不必须岩谷。阛阓堆堆睹者稀。　师曰。恁么则酌水献花去也。　德曰。忽然云雾霭。阇黎作么生。　师曰。采汲不虚施。　广德忻然曰。大众看取第二代广德。

　　襄州广德周禅师

　　僧问。教中道。阿逸多不断烦恼。不修禅定。佛记此人成佛无疑。此理如何。　师曰。盐又尽。炭又无。　曰。盐尽炭无时如何。　师曰。愁人莫向愁人说。说向愁人愁杀人。

　　石门慧彻禅师

　　僧问。云光作牛。意旨如何。　师曰。陋巷不骑金色马。回途却着破襕衫(云光法师不事戒律。志公曰。出家何为。光曰。吾不斋而斋。食而非食。后招报作牛。拽车于途。志公见之呼曰。云光。牛举首。志曰。何不道拽而非拽。牛堕泪跳号而卒)。

　　香林澄远禅师

　　僧问。美味醍醐为甚么变成毒药。　师曰。导江纸贵。

　　问。如何是西来的的意。　师曰。坐久成劳。

　　僧问。北斗里藏身。意旨如何。　曰。月似弯弓。少雨多风。

　　问。如何是室内一灯。　曰。三人证龟成鳖。　问。如何是衲衣下事。　曰。腊月火烧山。　问。鱼游陆地时如何。　曰。发言必有后救。　僧云。却下碧潭时如何。　曰。头重尾轻。

　　问。一子出家。九族尽得解脱。目连为甚么母入地狱。　师曰。确。

　　将示寂。辞知府宋公珰曰。老僧行脚去。　通判曰。这僧风狂。八十岁行脚去那里。　宋曰。大善知识去住自由。　归。谓众曰。老僧四十年方打成一片。言讫而逝。

　　新开院颢鉴禅师

　　师问僧。游山来。为佛法来。　曰。清平世界。说甚么佛法。　师曰。好个无事禅客。　曰。早是多事了也。　师曰。上座去年在此过夏了。　曰。不曾。　师曰。与么则先来不相识。下去。

　　问。祖意教意。是同是别。　师曰。鸡寒上树。鸭寒下水。

　　洞山守初宗慧禅师

　　师曰。言无展事。语不投机。乘言者丧。滞句者迷。于此四句语中见得分明。也作个脱洒衲僧。根椽片瓦粥饭因缘。堪与人天为善知识。于此不明。终成莽卤。

　　问僧。甚处来。　曰。汝州。　师曰。此去多少。　曰。七百里。　师曰。踏破几緉草鞋。　曰。三緉。　师曰。甚处得钱买。　曰。打笠子。　师曰。参堂去。僧应诺。

　　问僧。莫便是新到否。　曰。是。　师曰。夜来投栖处。今朝事如何。　曰。今朝风较急。青山背上行。　师曰。不是。更道。　曰。珍重。师便打。

　　问。不向心头安了义。如何得达祖师言。　师曰。六脚蜘蛛上板床。

　　金陵奉先深禅师

　　师同明和尚在众时。闻僧问法眼。如何是色。眼竖起拂子。或曰。鸡冠花。或曰。贴肉汗衫。　二人特往请益。问曰。承闻和尚有三种色语。是否。　眼曰。是。　师曰。鹞子过新罗。便归众。　时李主在座下。不肯。乃白法眼曰。寡人来日致茶筵。请二人重新问话。　明日茶罢。备彩一箱。剑一口。谓二师曰。上座若问话得是。奉赏杂彩一箱。若问不是。祇赐一剑。　法眼升座。师复出问。今日奉敕问话。师还许也无。　眼曰。许。　曰。鹞子过新罗。捧彩便行。　大众一时散去。时法灯作维那。乃鸣钟集众僧堂前勘师。众集。灯问。承闻二上座久在云门。有甚奇特因缘。举一两则来商量看。　师曰。古人道。白鹭下田千点雪。黄鹂上树一枝花。维那作么生商量。灯拟议。师打一坐具。便归众。

　　师同明和尚到淮河。见人牵网。有鱼从网透出。师曰。明兄俊哉。一似个衲僧相似。　明曰。虽然如此。争如当初不撞入网罗好。　师曰。明兄。你欠悟在。明至中夜方省。

　　大容諲禅师

　　僧问。既是大容。为甚么趁出僧。　师曰。大海不容尘。小溪多搕𢶍。

　　问。如何是古佛一路。师指地。　僧曰。不问这个。　师曰。去。

　　师与一老宿相期他往。偶因事不去。宿曰。佛无二言。　师曰。法无一向。

　　华严慧禅师

　　僧问。承古有言。妄心无处即菩提。正当妄时。还有菩提也无。　师曰。来音已照。　曰。不会。　师曰。妄心无处即菩提。

　　西禅钦禅师

　　僧问。如何是函盖乾坤句。　师曰。天上有星皆拱北。　曰。如何是截断众流句。　师曰。大地坦然平。　曰。如何是随波逐浪句。　师曰。春生夏长。

　　洞山清禀禅师

　　师参云门。门问。今日离甚处。　曰。慧林。　门举拄杖曰。慧林大师恁么去。汝见么。　师曰。深领此问。门顾左右微笑而已。

　　白云智作禅师

　　僧问。如何是枯木里龙吟。　师曰。火里莲生。　曰。如何是髑髅里眼睛。　师曰。泥牛入海。

　　北禅寂禅师

　　师问僧。甚处来。　曰。黄州。　师曰。夏在甚处。　曰。资福。　师曰。福将何资。　曰。两重公案。　师曰。争奈在北禅手里。　曰。在手里即收取。师便打。僧不甘。师随后趁出。

　　首山省念禅师

　　师与真园头同上问讯风穴次。穴问真曰。作么生是世尊不说说。　真曰。鹁鸠树头鸣。　穴曰。汝作许多痴福作么。何不体究言句。又问师曰。汝作么生。　师曰。动容扬古路。不堕悄然机。　穴谓真曰。汝何不看念法华下语。

　　问僧。不从人荐得底事。试道看。僧便喝。　师曰。好好相借问。恶发作么。僧又喝。　师曰。今日放过即不可。僧拟议。师喝之。

　　问。有一人荡尽来时。师还接否。　师曰。荡尽即置。那一人是谁。　曰。风高月冷。　师曰。僧堂内几人坐卧。僧无对。　师曰。赚杀老僧。

　　问。如何是梵音相。　师曰。驴鸣犬吠。乃曰。要得亲切。第一莫将问来问。还会么。问在答处。答在问处。汝若将问来问。老僧在汝脚底。汝若拟议。即没交涉。　时有僧出礼拜。师便打。僧便问。挂锡幽岩时如何。　师曰。错。　僧曰。错。师又打。

　　师问僧。近离甚处。　僧曰。襄州。　师云。路上曾逢达摩也无。　僧近前云。不审。　师云。这个是驴前马后底。　僧云。和尚又如何。　师曰。非公境界。且坐吃茶。　僧才坐。师又问。在甚么处过夏。　僧云。石门。　师云。水牯牛安乐么。　僧云。及时水草。　师曰。为甚么伤人苗稼。　僧云。对和尚不敢造次。　师云。放过即不可。便打。

　　黑水和尚

　　师参黄龙。问。雪覆芦花时如何。　龙曰。猛烈。　师曰。不猛烈。　龙又曰。猛烈。　师又曰。不猛烈。龙便打。师于此有省。便礼拜。

　　枣树和尚

　　师问僧。近离甚处。　曰。汉国。　师曰。汉国天子还重佛法也无。　曰。苦哉。赖值问着某甲。问着别人则祸生。　师曰。作甚么。　曰。人尚不见。有何佛法可重。　师曰。阇黎受戒来多少时。　曰。二十夏。　师曰。大好不见有人。便打。

　　清凉休复禅师

　　僧问。古人得个甚么即便休歇去。　师曰。汝得个甚么即不休歇去。

　　龙济绍修禅师

　　示众。具足凡夫法。凡夫不知。具足圣人法。圣人不会。圣人若会。即是凡夫。凡夫若知。即是圣人。此语具一理二义。若人辨得。不妨于佛法中有个入处。若辨不得。莫道不疑好。

　　又云。是柱不见柱。非柱不见柱。是非已去了。是非里荐取。

　　问。如何得出三界。　师曰。是三界则一任出。　曰。不是三界又如何。　师曰。甚么处不是三界。

　　问僧。甚处来。　曰。翠岩。　师曰。翠岩有何言句示徒。　曰。寻常道。出门逢弥勒。入门见释迦。　师曰。与么道又争得。　曰。和尚又如何。　师曰。出门逢阿谁。入门见甚么。僧于言下有省。

　　上堂。声色不到处。病在见闻。言诠不及处。过在唇吻。　僧问。离却声色。请和尚道。　师曰。声色里问将来。

　　广平玄旨禅师

　　僧问。如何是广平境。　师曰。地负名山秀。溪连海水清。　曰。如何是境中人。　师曰。汝问我答。

　　问。如何是法身体。　师曰。廓落虚空绝点瑕。　曰。如何是体中物。　师曰。一轮明月散秋江。　曰。未审体与物分不分。　师曰。适来道甚么。　曰。恁么则不分也。　师曰。穿耳胡僧笑点头。

　　灵峰志恩禅师

　　僧问。如何是灵峰境。　师曰。万叠青山如钉出。两条绿水若图成。　曰。如何是境中人。　师曰。明明密密。密密明明。

　　鼎州梁山缘观禅师

　　师会下有个园头参得禅。众中多有不信者。一日。有僧去撩拨他。要其露个消息。乃问园头。何不出问堂头一两则话结缘。　园头云。我除是不出问。若出。须教这老汉下禅床立地在。　及梁山上堂。果出问曰。家贼难防时如何。　山曰。识得不为冤。　曰。识得后如何。　山云。贬向无生国里。　曰。莫是他安身立命处也无。　山云。死水不藏龙。　曰。如何是活水里龙。　山云。兴波不作浪。　曰。忽然倾湫倒岳时如何。　梁山果然从法座上走下。把住云。阇黎莫教湿着老僧袈裟角。

　　智门光祚禅师

　　上堂。一法若有。毗卢堕在凡夫。万法若无。普贤失其境界。正当恁么时。文殊向甚么处出头。若也出头不得。金毛师子腰折。幸好一盘饭。莫待糁姜椒。

　　上堂。山僧记得在母胎中有一则语。今日举似大众。诸人不得作道理商量。还有人商量得么。若商量不得。三十年后不得错举。

　　开福贤禅师

　　僧问。如何是衲僧活计。　师曰。耳里种田。

　　上堂。不用思而知。不用虑而解。知解俱泯。合谈何事。　师曰。一叶落。天下秋。

　　乾明睦禅师

　　师问洞山。停机罢赏时如何。　洞山曰。水底弄傀儡。　师曰。谁是看玩者。　洞山曰。停机罢赏者。　师曰。恁么则知音不和也。　洞山曰。知音底事作么生。　师曰。大尽三十日。　洞山曰。未在。更道。　师曰。某甲合吃和尚手中痛棒。洞山休去。

　　西峰云豁禅师

　　师早扣诸方。晚见清凉。问。佛未出世时如何。　清凉曰。云遮海门树。　曰。出世后如何。　清凉曰。擘破铁围山。师于言下大悟。清凉印可之。

　　大历和尚

　　僧问。施主供养。将何报答。师以手捻髭。　曰。有髭即捻。无髭又如何。　师曰。非公境界。

　　连州宝华和尚

　　师问僧。甚处来。　曰。大容来。　师曰。大容近日作么生。　曰。近来合得一瓮酱。　师唤沙弥。将一碗水来与这僧照影。

　　月华山月禅师

　　有一老宿上法堂。东西顾视曰。好个法堂。要且无主。　师闻。乃召曰。且坐吃茶。　宿问曰。玄中最的犹是龟毛兔角。不向二谛中修。如何密用。　师曰。侧。　宿曰。恁么则拗折拄杖。割断草鞋去也。　师曰。细而详之。

　　蕲州五祖师戒禅师

　　湖州上方岳禅师至丈室。师曰。上人名甚么。　对曰。齐岳。　师曰。何似泰山。岳无语。师即打赶。　翌日复谒。师曰。汝作甚么。岳回首。以手画圆相呈之。　师曰。是甚么。　岳曰。老老大大。胡饼也不识。　师曰。趁罏灶热。更褡一个。岳拟议。师拽拄杖赶出门。　及数日后。岳再诣。乃提起坐具曰。展则大千沙界。不展则毫发不存。为复展即是。不展即是。　师遽下绳床把住云。既是熟人。何须如此。岳又无语。师又打出。

　　福昌善禅师

　　僧问。如何是正法眼。　师曰。夜观乾象。　曰。学人不会意旨如何。　师曰。日里看山。

　　法眼文益禅师

　　僧问。声色两字。甚么人透得。　师却谓众曰。诸上座。且道这僧还透得也未。若会此僧问处。透声色也不难。

　　师问修山主。毫厘有差。天地悬隔。兄作么生会。　修曰。毫厘有差。天地悬隔。　师曰。恁么会又争得。　修曰。和尚如何。　师曰。毫厘有差。天地悬隔。修便礼拜。

　　因僧来参次。师以手指帘。寻有二僧齐去卷帘。师云。一得一失。

　　问觉上座。船来。陆来。　曰。船来。　师曰。船在甚么处。　曰。在河里。觉退。　师问旁僧曰。你道适来这僧具眼不具眼。

　　师令僧取土添莲盆。僧取土到。师曰。桥东取。桥西取。　曰。桥东取。　师曰。是真实。是虚妄。

　　问僧。甚处来。　曰。泗州礼拜大圣来。　师曰。今年大圣出塔否。　曰。出。　师却问旁僧曰。汝道伊到泗州不到。

　　云门问僧。甚处来。　曰。江西来。　门曰。江西一队老宿寱语住也未。僧无对。　后。僧问师。不知云门意作么生。　师曰。大小云门被这僧勘破。

　　生法师曰。敲空作响。击木无声。　师忽闻斋鱼声。谓侍者曰。还闻么。适来若闻。如今不闻。如今若闻。适来不闻。会么。

　　师见僧搬土次。乃以一块土放僧担上曰。吾助汝。　僧曰。谢和尚慈悲。师不肯。　一僧别云。和尚是甚么心行。师便休去。

　　问。六处不知音时如何。　师曰。汝家眷属一群子。师又曰。作么生会。莫道恁么来问便是。不得汝道六处不知音。眼处不知音。耳处不知音。若也根本是有。争解无得。古人道。离声色着声色。离名字著名字。所以无想天修得。经八万大劫。一朝退堕。诸事俨然。盖为不知根本真实。次地修行三生六十劫．四生一百劫。如是直到三祇果满。他古人犹道。不如一念缘起无生。超彼三乘权学等见。又道。弹指圆成八万门。刹那灭却三祇劫。也须体究。若如此。用多少气力。

　　汾阳善昭禅师

　　僧问。如何是接初机底句。　师曰。汝是行脚僧。　又问。如何是辨衲僧底句。　师曰。西方日出卯。　又问。如何是正令行底句。　师曰。千里持来呈旧面。　又问。如何是立乾坤底句。　师曰。北俱卢洲长粳米。食者无瞋亦无喜。又曰。只将此四转语验天下衲僧。才见汝出来。验得了也。

　　问。大悲千手眼。如何是正眼。　师曰。瞎。　曰。恁么则一条拄杖两人舁。　师曰。三家村里唱巴歌。　曰。恁么则和尚同在里头。　师曰。谢汝殷勤。

　　郑工部到。茶话次。郑呈师偈曰。黄纸休遮眼。青云自有阴。莫将闲学解。埋没祖师心。　复云。只将此偈验天下长老。　师曰。与么则汾阳也在里头。　云。担枷过状。　师云。更不再勘。　郑云。两重公案。　师云。知即得。郑良久。师嘘一声。　郑云。文宝。文宝。　师云。在甚所在。　郑云。不容某甲出气。争得瞋他道淹滞长老在此。　师曰。是何言欤。　郑云。实。　师云。也不得放过。　郑云。请师一偈。　师云。不闲纸墨。随示偈云。荒草寻幽径。岩松迥布阴。几多玄学客。失却本来心。

　　上堂。谓众曰。夫说法者。须具十智同真。作么生是十智同真。与诸上座点出。一．同一质。二．同大事。三．总同参。四．同真智。五．同遍普。六．同具足。七．同得失。八．同生杀。九．同音吼。十．同得入。　又曰。与甚么人同得入。与阿谁同音吼。作么生是同生杀。甚么物同得失。阿那个同具足。是甚么同遍普。何人同真智。孰能总同参。那个同大事。何物同一质。有点得出底么。点得出者。莫吝慈悲。点不出来。未有参方眼在。切须辨取。要识是非。面目见在。不可久立。珍重。

　　承天三交智嵩禅师

　　师辞首山。山以拄杖送师。师接得。有偈曰。和尚拄杖。照破龙象。临济家风。落在我掌。　山云。莫相带累。师打山一坐具。　山曰。果然带累。　师云。今日捉败这老汉。　山云。又似得便宜。又似落便宜。

　　杨侍郎．李驸马与师问答。问。弥陀演化于西方。达摩传心于东土。胡来汉现。水到渠成。五岳镇静以峥嵘。百谷朝宗而浩渺。一灵之性托境现形。三有之中凭何立命。　师云。仙人无妇。玉女无夫。　杨云。尼剃头不复生子。　师云。陕府铁牛能哮吼。嘉州大像念摩诃。　李云。侧跳上山巅。　师云。骑牛不着靴。

　　问。玄沙不出岭。保寿不渡河。善财参知识五十三员。慧远结黑白一十八士。雪峰三度上投子。智者九旬讲法华。遮六个汉。为复野干鸣。为复狮子吼。速道。速道。　师云。水急鱼行涩。峰高鸟不栖。　杨云。泗州大圣。　师云。土上加泥更一重。　李云。舌上覆金钱。　师云。半夜歌乐动。谁是得知音。

　　师作宗本颂。左顾右觑。黄昏莽卤。展手回来。早是彰露。且道作么生是彰露底句。　杨云。正杀人时努出头。　师云。两脚捎空手叉胸。　李云。左须右发隐文章。　师云。名利已彰天下去。丫头女子倒骑牛。师复云。维摩一默。文殊赞善。若遇老僧在彼。各与三十棒。且道这二老汉过在什么处。　杨云。头破作七分。如阿梨树枝。　师云。迦叶不擎拳。阿难不合掌。　李云。似犊牛儿未用角时。　师云。忙屈拳打令。师复云。教有明文。佛身充满于法界。老僧今日充满于法界。侍郎即今在什么处。　杨云。布裙一截泥。努出膝盖子。　师云。宽口布裤三尺杖。　李云。河水一担直三文。　师云。只见鼻头津。不见顶后湿。

　　广教归省禅师

　　师参首山。山一日举竹篦问曰。唤作竹篦即触。不唤作竹篦则背。唤作甚么。　师掣得。掷地上曰。是甚么。　山曰。瞎。师于言下瞎然顿悟。

　　问。维摩丈室不以日月为明。和尚丈室以何为明。　师曰。眉分八字。　曰。未审意旨如何。　师曰。双耳垂肩。

　　问。如何是和尚深深处。　师曰。猫有歃血之功。虎有起尸之德。　曰。莫便是也无。　师曰。碓捣东南。磨推西北。

　　问。忽遇大阐提人来。还相为也无。　师曰。法久成弊。　曰。慈悲何在。　师曰。年老成魔。

　　问。己事未明。以何为验。　师曰。闹市里打静槌。　曰。意旨如何。　师曰。日午点金镫。

　　僧问。闻钟声只有这个声。为复别有。　师曰。脑后三斤。

　　问一僧曰。近离什么处。　僧曰。东京。　师曰。你因甚口上破。　僧曰。和尚也须仔细。　师曰。七棒对十三。库下吃茶去。

　　师到洞山。问洞山。廓然无依。法归何处。　山云。三番羯磨。　师云。恁么即知音不和也。　山云。知音不和底事作么生。　师云。龟毛拂子长三尺。　山云。你因什么眉须堕落。师便礼拜。

　　神鼎洪諲禅师

　　有僧自汾州来。师倚拄杖曰。一朵峰峦上。独树不成林时如何。　僧曰。水分江树浅。远涧碧泉深。　又问。作么生是回互之机。　僧曰。盲人无眼。　又问曰。我在众时不会汾阳一偈。上座久在法席。必然明了。　僧曰。请和尚举看。　师曰。鹅王飞鸟去。马头岭上住。天高盖不得。大家总上路作么。　僧举起坐具曰。万年松在祝融峰。　师曰。不要上座答话。试说看。　僧曰。忽忆少年曾览照。十分光彩脸边红。即拂衣去。　师曰。弄巧成拙。

　　师住神鼎。以一朽床为说法座。其甘枯淡无比。德腊俱高。诸方尊之如古赵州。

　　谷隐蕴聪慈照禅师

　　师到太阳。玄和尚问。近离甚处。　师曰。襄州。　阳曰。作么生是不隔底句。　师曰。和尚住持不易。　阳曰。且坐吃茶。师便参众去。　侍者问。适来新到祗对住持不易。和尚为甚么教坐吃茶。　阳曰。我献他新罗附子。他酬我舶上茴香。你去问他。有语在。　侍者请师吃茶。问。适来祗对和尚。道住持不易。意旨如何。　师曰。真鍮不博金。

　　僧侍立次。师问。甚么处坐。　曰。后架里坐。　师曰。你向甚么处举话。　曰。与主人公举话。　师曰。主人公姓甚么。　曰。不得姓。　师曰。名甚么。　曰。不得名。　师曰。恁么则不识主人公也。僧便喝。师不对。

　　问。古人索火。意旨如何。　师曰。任他灭。　曰。灭后如何。　师曰。初三十一。

　　问。寸丝不挂。法网无边。为甚么却有迷悟。　师曰。两桶一担。

　　上堂。十五日已前诸佛生。十五日已后诸佛灭。十五日已前诸佛生。你不得离我这里。若离我这里。我有钩子钩你。十五日已后诸佛灭。你不得住我这里。若住我这里。我有锥子锥你。且道正当十五日。用钩即是。用锥即是。遂有偈曰。正当十五日。钩锥一时息。更拟问如何。回头日又出。

　　广慧元琏禅师

　　师初依招庆真觉禅师。日事炊㸑。有间诵经。真觉见而问曰。汝念甚么经。　对曰。维摩经。　真觉曰。经在这里。维摩在甚么处。　师芒然无以酬。泣涕曰。大丈夫汉被人一问。无词可措。岂不愧哉。　于是谒闽中尊宿。历五十余员不能契旨。遂趋河南首山。山问。近离甚处。　师曰。汉上。　山竖起拳曰。汉上还有这个么。　师曰。这个是甚么碗鸣声。　山曰。瞎。　师曰。恰是。拍一拍便出。　他日又问。学人亲到宝山空手回时如何。　山曰。家家门前火把子。　师当下大悟。云。某甲不疑天下老和尚舌头也。　山曰。汝会处作么生。与我说来看。　师曰。祇是地上水碙砂也。　山曰。汝会也。师便礼拜。

　　许郎中式漕西蜀。经由谒师。适接见于佛前。许曰。先拜佛。先拜长老。　师曰。虾蟆吞大虫。　许曰。恁么则总不拜去也。　师曰。运使话堕。　许曰。许长老具一只眼。师以衣袖便拂。　许曰。今日看破。便礼拜。

　　住后。杨亿侍郎问。天上无弥勒。地下无弥勒。未审在甚么处。　师曰。敲砖打瓦。　又问。风穴道。金沙滩头马郎妇。意旨如何。　师曰。更道也不及。

　　鹿门慧昭山主

　　杨亿侍郎问曰。入山不畏虎。当路却防人时如何。　师曰。君子坦荡荡。

　　智门罕迥禅师

　　师为北塔僧使点茶次。师起揖曰。僧使。近上坐。　使曰。鹞子头上。争敢安巢。　师曰。棒上不成龙。随后打一坐具。　使茶罢。起曰。适来却成触忤和尚。　师曰。江南杜禅客。觅甚么第二碗。

　　太阳警玄禅师

　　师游方。初到梁山。问。如何是无相道场。　梁山指观音曰。这个是吴处士画。　师拟进语。梁山急索曰。这个是有相底。那个是无相底。师遂有省。便礼拜。　梁山曰。何不道取一句。　师曰。道即不辞。恐上纸笔。　梁山笑曰。此语上碑去在。

　　石霜诚禅师

　　僧问。古曰道。卷帘当白昼。移榻对青山。如何是卷帘当白昼。　师曰。过净瓶来。　曰。如何是移榻对青山。　师曰。却安旧处着。

　　上堂云。心外无法。法外无心。随缘荡荡。更莫沉吟。你等诸人才上阶道。便好回去。更要待第二杓恶水泼作甚么。

　　泐潭澄禅师

　　师一日见僧披衲。师曰。得恁么好针线。　曰。祇要牢固。　师曰。打草惊蛇作甚么。　曰。客来须看。　师曰。祇有这个。更别有。　曰。云生岭上。　师曰。未在。更道。　曰。水滴岩前。
卍新纂续藏经第 68 册 No. 1319 御选语录


　　御制后序

　　朕少年时喜阅内典。惟慕有为佛事。于诸公案总以解路推求。心轻禅宗。谓如来正教不应如是。
圣祖敕封灌顶普慧广慈大国师章嘉呼土克图剌麻。乃真再来人。实大善知识也。梵行精纯。圆通无碍。西藏．蒙古．中外诸土之所归依。僧俗万众之所钦仰。藩邸清闲。时接茶话者十余载。得其善权方便。因知究竟此事。　壬辰春正月。延僧坐七。二十．二十一随喜同坐两日。共五枝香。即洞达本来。方知惟此一事实之理。然自知未造究竟。而迦陵音乃踊跃赞叹。遂谓已彻元微。儱侗称许。叩问章嘉。乃曰。若王所见。如针破纸窗。从隙窥天。虽云见天。然天体广大。针隙中之见。可谓遍见乎。佛法无边。当勉进步。朕闻斯语。深洽朕意。　二月中。复结制于集云堂。着力参求。十四日晚。经行次。出得一身透汗。桶底当下脱落。始知实有重关之理。乃复问证章嘉。章嘉国师云。王今见处虽进一步。譬犹出在庭院中观天矣。然天体无尽。究未悉见。法体无量。当更加勇猛精进云云。　朕将章嘉示语问之迦陵音。则茫然不解其意。但支吾云。此不过剌麻教回途工夫之论。更有何事。而朕谛信章嘉之垂示。而不然性音之妄可。仍勤提撕。恰至明年癸巳之正月二十一日。复堂中静坐。无意中忽蹋末后一关。方达三身四智合一之理。物我一如本空之道。庆快平生。　诣章嘉所礼谢。国师望见。即曰。王得大自在矣。

　　朕进问更有事也无。国师乃笑。展手云。更有何事耶。复用手从外向身挥云。不过尚有恁么之理。然易事耳。此朕平生参究因缘。　章嘉呼土克图国师剌麻实为朕证明恩师也。其他禅侣辈不过曾在朕藩邸往来。壬辰癸巳间坐七时。曾与法会耳。迦陵性音之得见朕也。乃朕初欲随喜结七。因柏林方丈年老。问及都中堂头。佥云。只有千佛音禅师。乃命召至。既见。问难甚久。其伎俩未能令朕发一疑情。迫窘诘屈。但云。王爷解路过于大慧杲。贫衲实无计柰何矣。　朕笑云。汝等只管打七。余且在傍随喜。　尔时醒发因缘已具述如左。若谓性音默用神力。能令朕五枝香了明此事。何得奔波一生。开堂数处而不能得一人。妄付十数庸徒耶。　向后性音惟劝朕研辨五家宗旨。朕问。五家宗旨如何研辨。　音云。宗旨须待口传。　朕意是何言欤。口传耳受岂是拈花别传之旨。堂堂丈夫岂肯拾人涕唾。从兹弃置语录。不复再览者二十年。此府中宫中人人之所尽知者。　夫五家宗旨。同是曹溪一味。不过权移更换面目接人。究之皆是无义味语。所为毒药醍醐搅成一器。黄金瓦砾融作一团。用处无差。拈来有准。并皆一代之宗师。百世之模楷。柰庸流不了自心。累他涂污有分。鼓动识情。横生法执。谬加穿凿。取笑傍观。明眼人前不堪举似。因见性音谆谆于此。是乃逐语分宗。齐文定旨也。甚轻其未能了彻。如使性音明知之。而劝朕于此打之绕。更是何心行也。则其限于见地可知矣。如达摩传衣偈云。一花开五叶。结果自然成。后世附会其说。以为五叶者。五宗也。夫传衣止于曹溪。则是从慧可而下五世矣。因震旦信心已熟。法周沙界。衣乃争端。不复用以表信。达摩．黄梅之言具在。由可至能。岂非五叶。后来万派同源。岂非结果自然成耶。何得以五宗当之。　且传衣公案。世多囫囵吞枣。全未明白。世尊至多子塔前。命摩诃迦叶分座令坐。以僧伽黎围之。遂告曰。吾以正法眼藏密付于汝。汝当护持。继又告迦叶。吾将金缕僧伽黎衣传付于汝。转授补处。至慈氏佛出世。勿令朽坏。世尊所分之座。究是何座。僧伽黎究是何物。如云即是此金缕僧伽黎衣。从迦叶传至六祖者。岂有自周昭王至梁武帝时尚不朽坏。即属异宝。不可思议。便能常存世间。又与正法眼藏有何交涉。且自六祖以后。何以又复消泯。世尊明言至慈氏佛出世。勿令朽坏。乃未至唐时即已无存。岂世尊妄语诳语耶。且以僧伽黎围迦叶者。又是何意。　总之。未悟正法眼藏。从何推测。人必明取僧伽黎定然留得到慈氏出世之故。然后可与论传衣之事。何得支离穿凿。妄定宗旨。更以五宗牵合附会耶。况五宗前后参差。亦非一时。即五宗所明。同是大圆觉性。宗若有五。性亦当有五矣。古人专为剿情绝见。惟恐一门路熟。又复情见炽然。是以别出一番手眼。使人悟取。众生心不能缘于般若之上。今乃转以情见分别之。埋没古人不少。　朕既深明本旨。只图真实以办平生。岂肯被伊牵绊葛藤窠也。因一年之后。自清凉山回。宗教两不拈提。迨即位以来。十年不见一僧。未尝涉及禅之一字。盖此事。实明者少。逐块之流。徒劳延伫。求名之辈。更长业缘。而世间井底蛙又必妄生议论。朕愍诸有情无知愚陋。恐其因此造诸谤般若大罪孽。不谈之意。良非偶然。　今见去圣日远。宗风扫地。正法眼藏垂绝如线。又不忍当朕世而听其滔滔日下也。乃选辑从上宗师吃紧为人之语刊示天下后世。使之摆脱生死根尘。掀翻轮回陷阱。学者当知。朕今此举。实为佛祖慧命所系。不惜眉毛拖地。非与十方常住行脚秉拂之徒较论见地短长。朕此选出。莫又缉缉聚头。妄论是何宗派。却与朕莫交涉在。　天下宗徒能为自己一大事勇猛精进。如救头然。立雪不寒。断臂无痛。自然黑漆桶拦空扑破。玉麒麟就地勒回。那时方省得朕此一番话堕无量慈悲。如或此心不真不诚。不苦不切。但从语言文字放出见闻觉知。任情卜度。细意推求。此一则是临济宗。那一则是曹洞派。起模画样。滞相执缘。以此求契求证。所为将空塞空。徒使朕与从上诸古德百千方便。亦如取声锁向匣中。吹网欲令气满耳。岂不钝置人耶。　朕在藩邸时亦以本分事接人。不无漏逗。所有语句并已刊入圆明居士语录卷内。此外并无一则机缘流布人世。况朕身居帝王之位。口宣佛祖之心。天下后世理障深重者。必以教外别传之旨未经周公．孔子评定。怀疑而不肯信。然此其为害犹浅。若夫外托禅宗。心希荣利之辈。必有千般诳惑。百种聱讹。或曾在藩邸望见颜色。或曾于法侣传述绪言。便如骨岩木陈之流。捏饰妄词。私相纪载。以无为有。恣意矜夸。刊刻流行。煽惑观听。此等之人。既为佛法所不容。更为国法所宜禁。发觉之日。即以诈为制书律论。　朕今此举。实以教外别传将坠于地。不得已而为此。至于宗门能杀能活。能纵能夺之趣。皆由宗师所参不谬。所悟无垠。如千里驹。随意举步便是追风逐日。其不可及者。皆其所不自知。苟存一与夺自在。擒纵无偏之见于八识田内。则人法不空。能所交接。其与魔外有何分别。　兹选之有正集．外集．前集．后集。而又谆谆提示。各序其旨于篇端者。专欲学人真参实悟。各得本分正知正见。如象渡河。脚踏实地。便能超出三界。而一一具足六度万行。切莫仍向此中转求口头滑利也。此事不由语言文字分迷悟。岂由语言文字定是非。已悟已证者。有语有句。固能为人解粘去缚。若平生无一则机缘语句传世者。岂得遂谓未悟未证乎。如西天四七。所垂言句甚少。东土二三。惟达摩．曹溪尚传语句。璨大师尚有信心铭一篇。其他二祖．四祖并无一语垂后。岂皆是未悟未证人也。应知何在。　语录之流传与否。乃近代宗徒动辄拾取他人涕唾。陈襕葛藤。串合弥缝。偷作自己法语。灾梨祸枣。诳惑人家男女。其口头实能滑利者。便鸣钟击板。竖拂擎拳。彼建立则我扫荡。彼扫荡则我建立。各出妄见争持。大家一场懡㦬。礼拜者。作出身之活路。棒喝者。成漂堕之黑风。如此心行。称曰度人。佛祖门庭岂不污辱。　又如古人契证无差。每有拈．代．偈．颂以相印合。今则不然。不于契证处自了自心。但于公案上盲拈瞎颂。剽窃成语。差排牵合。为可解不可解之语。作若通若不通之文。千七百则皆可通融。百千万言无非活套。以此为拈．代．偈．颂。岂不涂污古人。误累自己。有何交涉。虚费钻研。　夫讲师诠解教典。何尝不同于如来之语。而不得谓传如来之心者。以心宗非语言文字所可传。故曰教外别传。今将教外别传所有公案作文字。则是又成一教外别传之教典矣。况文字边事。欲其工妙。亦非聚数十年心力不能到家。至作得文字好。则此数十年不究本分。可知教外别传只是本分二字。安可离却而为此门庭以外事。拈．代．偈．颂四者。颂最为后。学人于颂古切用工夫。遂渐至宗风日坠。此端一开。尽向文字边作活计。赵州所呵枝蔓上生枝蔓。正为此辈。　至乃子孙。稍得世荣。便欲将祖父言句夤缘入藏。不思千古自有明眼人。岂得欺尽谩尽。夫本为利益将来。流芳百世。夤缘入藏。而乃忘其贻误后人。遗臭万年也。何苦夤缘。自贻伊戚。平素一无所事。吃得饭饱。长连床上三三五五握管伸纸。商量作一部好语录垂后。纵使句句如初祖所说。亦乃馊羹餲饭。与灵觉有何交涉。况此实非学问之所能及。思虑之所能到。何苦造大罪孽同于谤佛。古人云。佛法不怕烂却。又云。但得成佛。不愁不会说法。朕愿天下宗徒。参则实参。悟则实悟。此是菩提道场。其中无求名利处。于此尚不无污染。可见从初发心便非真实为生死出家也。若为名利。何如耕农。作一孝弟力田之民。不然应试。作一科举文学之士。留此宗门。以待真正发心参学之人。免致涂污佛祖之慧命。　朕阅指月录．正法眼藏．禅宗正脉．教外别传诸书。所选古德机缘语句。皆错杂不伦。至于迦陵音所选宗统一丝者。尤为乖谬。古人语句。专为开人迷云。后人选辑。专为垂诸久远。今乃挨门逐户拾取剩遗。或珠或玑。或金或鍮。或丝或布。或柴或草。或瓦或砾。或垢或腻。一家强收一物入笼中。更自夸曰秉公。何庸愚之甚也。但图人人有分。个个不遗。纷纭杂陈。撩乱错出。蝌斗与神龙并游。野狐与师子齐吼。饱参者尚或一时目迷。况初学之人。岂不观之而愈惑。求之而愈远。其为毒害。奚可胜言。此选朕近日方见。未料性音昏愦卑鄙至于此极也。至于取本朝开堂说法之衲僧平生所有乱统。各各人编一则。错杂不堪。谓之宗统一丝。直接西天四七。东土二三。真令人笑之齿冷。若然。则禅宗之统。实危如一丝也。其意不过取媚同门参学之徒。俾惑其选录伊祖父言句入集。以为荣华。此何异世间浇薄士子。彼此标榜选刻文字。自称名士乎。噫。可为宗风太息流涕者矣。　如朕于涌泉欣．天衣怀．韶国师等古德语句。宝之如摩尼夜光。赤刀大贝。而诸书所载极少。遍求不可复得。盖瞿汝稷辈。自然皆是性音心行。既杂取下等语句。又畏繁多。自然将真正师范至言转播弃之而不惜。历年既久。渐以无传。良可叹惋。因念从上古德不肯以佛法当人情。一任香火歇绝。不妄付拂者。其与盲传盲受。祇图支派蕃衍之人。高下相去。天地悬隔。　夫慧命绝续。正同父子。但与身体发肤之禀受。其理相不可强同。虽瓣香所承。定不容昧。但如朕所采语句中诸禅师。现在已无法嗣者。天下宗徒之祖父岂得不从此摸着鼻孔。是则亦为伊祖父生身之所自也。凡为嗣续。正当饮水思源。柰何各立门庭。同于世间种族。赵甲之家不祀钱乙之祖。横分畛域。各守封疆。况伊辈盲传盲受。并未大死大活。有何法乳。所报何恩。倘从此选中诸禅师垂示处得个入头。是乃瓣香法乳之恩。理宜酬答者也。如或未能。则姑如先圣先贤列祀学宫之例。使人人致敬。要亦未为不可。

　　天下丛林古刹衲子。除各自供养伊本支祖父外。应将从来拔萃古德一一设位于堂。朝夕供养礼拜。使其香火绝而复续。遍满震旦。不但为后世真参实学者劝。亦报本酬源之正举。再者。从上祖师设呵佛骂祖之路。盖为学人圣见不除。则触途成碍。苟不向脚跟下。如斩一握丝。一斩一齐断。则见相横前。仍沿此岸。　夫如来直指灵鉴心体。不特破根尘相对之妄。亦乃破离妄绝对之真。真妄两途。皆众生无始以来之见病。大善知识透天透地。泯妄泯真。是以扫空生佛之虚华。荡尽妄真之间说。吃紧为人。无柰立此呵佛骂祖之说。所谓以慈悲之故。而有落草之谈也。其实水月道场。空花万行中。此等语言何处安着。如德山鉴。平生语句都无可取。一味狂见恣肆。乃性音选宗统一丝。采其二条内。一条载去前后语言。专录其辱骂佛祖不堪之词。如市井无赖小人诟谇。实令人惊讶。不解其是何心行。将以此开示学人耶。是何为耶。近世宗徒未踏门庭。先决堤岸。一腔私意。唯恐若不呵佛骂祖。则非宗门。强作解事。学人饶舌。狐行象迹。鸮学凤音。是何言欤。是何言欤。　释子既以佛祖为祖父。岂得信口讥诃。譬如家之逆子。国之逆臣。岂有不人神共嫉。天地不容者。阎罗面前刀山剑树。专为此辈而设。极宜猛省。如南泉愿牧水牯牛公案最为下品。因南泉愿颇有本分之语。是以朕未加诃斥。而性音则于其他语句概置不录。所录二条。其一即是此条。具此凡眼。有何圣见可除。辄敢见人呵佛骂祖。便生欢喜采辑。鸱鼠嗜粪。斯之谓矣。又如大慧杲云今时宗师为人。入室三五遍。辨白不出。却教他说悟处。若恁么地。如何为人等语。此论大误。从来如永嘉一宿觉之类。祇因当时但知教乘。初阐禅宗。所以一言半语漏逗本分。皆胸襟流出。便可印合。　自唐季以后。古德垂示流布海内。人人捃摭攘窃。预备应机。若不入室细扣。知其是何心行。朕亦颇能为人。然实不能不令入室三五遍而即悉其底蕴。开堂说法。临机问答。固不可无。若止凭一二语以定虚实。此盲传盲受之根。大慧杲误人谬论。丛林当为炯戒。况大慧杲既具如此眼目。所谈奇妙法何耶。所得英俊才谁耶。朕实深尝上乘圆顿甘露之味。非依墙摸壁。率意之乱统。既知之无疑。岂忍不报佛祖深恩。因不辞话堕。竭力为宗门一番整顿。所冀天下禅僧改往修来。英灵辈出。如朕所选中诸禅师者。唱导十方。使如来正教有振兴之象。是则朕之深愿。如尔等僧徒仍执迷不悟。将朕一片慈悲全不领受。仍以无明缁素人我心会取。如世尊所说三藏十二分。一例束之高阁。则宗风之衰。朕亦无如之何矣。选辑既竣。书此以为后序。

　　雍正十一年癸丑九月朔日

　　御选历代禅师语录后集下

　　雪窦重显禅师

　　师造智门。即伸问曰。不起一念。云何有过。门召师近前。师才近前。门以拂子蓦口打。师拟开口。门又打。师豁然开悟。留止五年。尽得其道。乃复遍参。

　　师到大龙为知客。一日。问曰。语者默者不是。非语非默更非。总是总不是拈却。大用现前。时人知有。未审大龙如何。　龙曰。子有如是见解。　师曰。这老汉瓦解冰消。　龙曰。放你三十棒。师礼拜归众。　龙却唤。适来问话底僧来。师便出。　龙曰。老僧因甚么瓦解冰消。　师曰。转见败阙。　龙作色曰。叵耐。叵耐。师休去。　后举似南岳雅和尚。雅曰。大龙何不与本分草料。　师曰。和尚更须行脚。

　　问罗汉林曰。法尔不尔。如何指南。　林曰。只为法尔不尔。　师曰。大众记取某甲话头。拂衣归众。　林下堂。却令侍者请师至方丈。问。上座适来不肯老僧那。　师曰。和尚当代宗匠。焉敢不肯。　林曰。你为甚拂衣归众。　师曰。还许某甲说道理也无。　师曰。你说看。师拍一拍下去。

　　僧问。远离翠峰祖席。已临雪窦道场。未审是一是二。　师曰。马无千里谩追风。　曰。恁么则云散家家月。　师曰。龙头蛇尾汉。

　　师问新到。甚处人。僧提起坐具。　师曰。虾跳不出斗。　僧曰。𨁝跳。师便打。　僧曰。更𨁝跳。　师又打。僧便走。师唤回。僧作礼曰。触忤和尚。　师曰。我要这话行。你又走作甚么。　僧曰。已遍天下了也。师复打五棒。　僧曰。有诸方在。　师曰。你只管吃棒。　师又唤第二底近前来。问。甚处人。　僧曰。鼎州人。　师曰。败也。　僧曰。青天白日。　师曰。两重公案。　僧曰。恰是。　师以拄杖指曰。你拟𨁝跳。僧拟议。师亦打五棒。　参头曰。这僧吃棒与某甲不同。　师一时唤近前。僧珍重便走。师随后与一拄杖。

　　问僧。名甚么。　云。义怀。　师云。何不名怀义。　云。当时致得。　师云。谁与汝安着。　云。某甲受戒来十年也。　师云。行脚费却多小草鞋。　云。和尚莫谩人好。　师云。我也没量罪过。汝作么生。僧无语。　师云。脱空谩语汉。便打。

　　僧问。猿抱子归青嶂里。鸟𠼫花落碧岩前。古人意旨如何。　曰。夹山犹在。　曰。和尚如何。　曰。依稀似曲才堪听。又被风吹别调中。　僧却问。如何是翠峰境。　曰。春至桃花亦满溪。僧礼拜。　师曰。山僧今日败阙。有人点检得出。许他顶门上具一只眼。便下座。

　　宗首座到。方拟人事。师约住云。既知信之韬略。便须拱手归降。　宗云。今日败阙。　师云。剑刃未施。贼身已露。　宗云。气急杀人。　师云。败将不斩。　宗云。是。　师云。礼拜着。　宗云。三十年后有人举在。　师云。已放你过。

　　与数僧游山次。见牯牛举头。师问。牯牛举头作甚么。　僧云。怕和尚穿却。　师不肯。自云。看入草底。

　　首座写真。师曰。既是首座。为甚么却有两个。　曰。争之不足。　师曰。你问我。我与你道。　座拟问。师曰。雪窦门下。

　　雪峰钦山主

　　上堂。昨日一。今日二。不用思量。快须瞥地。不瞥地。蹉过平生没巴鼻。咄。

　　洞山晓聪禅师

　　师游方时。在云居作灯头。见僧说泗州大圣近日在扬州出现。有设问曰。既是泗州大圣。为甚么却向扬州出现。　师曰。君子爱财。取之以道。　后僧举似莲花峰祥庵主。主大惊曰。云门儿孙犹在。中夜望云居拜之。

　　师尝负柴上山。路逢一僧问。山上有柴。何故向山下担柴。　师放柴于地曰。会么。　曰。不会。　师曰。我要烧。

　　发供养主。示众云。住持之道。劳他十方高人。且实际理地。不受一尘。佛事门中。不舍一法。盖为清众之故。所以忘劳。然尽大地作一胡饼。天下人尽得吃。惟有深沙神不得吃。怒发将蒺藜杖打一棒。瓦解冰消。

　　师手植万松于东岭。而恒诵金刚般若经。山中人因名其岭曰金刚。方植松。而宝禅师至。时亲自五祖来。师问。上岭一句作么生道。　宝曰。气急杀人。　师拄钁呵曰。从何得此随语生解阿师。见问上岭。便言气急。佛法却成流布。　宝请代语。师曰。气喘杀人。

　　逍遥问。岭在此。金刚在何处。　师指曰。此一株是老僧亲栽。

　　因事示众。天晴盖却屋。乘干刈却禾。早输王税了。鼓腹唱巴歌。

　　金陵天宝和尚

　　僧问。如何是和尚家风。　师曰。列半作三。　曰。学人未晓。　师曰。鼻孔针筒。

　　清凉泰钦法灯禅师

　　师在众日。性豪逸。不事事。众易之。法眼独契重。法眼一日问众曰。虎项金铃是谁解得。众无对。　师适至。法眼举前语问。师曰。系者解得。　法眼曰。汝辈轻渠不得。

　　上堂。有僧出礼拜。师曰。道者。前时谢汝请我。将甚么与汝好。　僧拟问次。师曰。将谓相悉。却成不委。

　　报恩慧明禅师

　　一日。有新到参。师问。近离甚处。　曰。都城。　师曰。上座离都城到此山。则都城少上座。此间剩上座。剩则心外有法。少则心法不周。说得道理即住。不会即去。僧无对。

　　资岩长老问。如何是现前三昧。　师曰。还闻么。　岩曰。某甲不患聋。　师曰。果然患聋。

　　师寻迁天台山白沙卓庵。有朋彦上座博学强记。来访师。敌论宗乘。师曰。言多去道转远。今有事借问。祇如从上诸圣及诸先德。还有不悟者也无。　彦曰。若是诸圣先德。岂有不悟者哉。　师曰。一人发真归源。十方虚空悉皆消殒。今天台山嶷然。如何得消殒去。彦无对。

　　云居清锡禅师

　　有廖天使入院。见供养法眼真。乃问曰。真前是什么果子。　师曰。假果子。　廖曰。既是假果子。何以将供养真。　师曰。也祇要天使识假。

　　罗汉院智依禅师

　　师问僧。今夏在甚么处。　僧曰。在无言上座处。　师曰。还曾问讯他否。　僧曰。也曾问讯。　师曰。无言作么生问得。　僧曰。若得无言。甚么处不问得。　师喝曰。恰似问老兄。

　　师与彦端长老吃饼餤。端曰。百种千般。其体不二。　师曰。作么生是不二体。端拈起饼餤。　师曰。祇守百种千般。　端曰。也是和尚见处。　师曰。汝也是罗公咏梳头样。

　　上堂。尽十方世界。无一微尘许法与汝作见闻觉知。还信么。然虽如此。也须悟始得。莫将为等闲。不见道。单明自己。不悟目前。此人祇具一只眼。还会么。　僧问。纤尘不立。为甚么好丑现前。　师曰。分明记取。别处问人。

　　报恩玄则禅师

　　上堂。诸上座尽有常圆之月。各怀无价之珍。所以月在云中。虽明而不照。智隐惑内。虽真而不通。无事。久立。

　　僧问。如何是不动尊。　师曰。飞飞飏飏。

　　宝塔绍岩禅师

　　吴越王命师开法。上堂云。今日大王施张法筵。致请山僧。祇图诸仁者明心。此外别无道理。诸仁者还明心也未。莫不是语言谈笑时。凝然杜默时。参寻知识时。道伴商略时。观山玩水时。耳目绝对时。是汝心否。如上所解。尽为魔魅所摄。岂曰明心。更有一类人。离身中妄想外。别认遍十方世界。含日月。包太虚。谓是本来真心。斯亦外道所计。非明心也。诸仁者要会么。心无是者。亦无不是者。汝拟执认。其可得乎。

　　栖贤圆禅师

　　上堂。出得僧堂门。见五老峰。一生参学事毕。何用更到这里来。虽然如此。也劳上座一转了也。珍重。

　　石霜慈明禅师

　　师谒唐明嵩禅师。嵩谓师曰。杨大年内翰知见高。入道稳实。子不可不见。　师乃往见大年。年问曰。对面不相识。千里却同风。　师曰。近奉山门请。　年曰。真个脱空。　师曰。前月离唐明。　年曰。适来悔相问。　师曰。作家。年便喝。　师曰。恰是。年复喝。　师以手划一划。年吐舌曰。真是龙象。　师曰。是何言欤。　年唤客司。点茶来。元来是屋里人。　师曰。也不消得。　茶罢。又问。如何是上座为人一句。　师曰。切。　年曰。与么则长裙新妇拖泥走。　师曰。谁得似内翰。　年曰。作家。作家。　师曰。放你二十棒。　年拊膝曰。这里是甚么所在。　师拍掌曰。也不得放过。　年大笑。又问。记得唐明当时悟底因缘么。　师曰。唐明问首山。如何是佛法的的大意。山曰。楚王城畔。汝水东流。　年曰。祇如此语。意旨如何。　师曰。水上挂灯毬。　年曰。与么则孤负古人去也。　师曰。内翰疑则别参。　年曰。三脚虾蟆跳上天。　师曰。一任𨁝跳。年乃大笑。馆于斋中。

　　师谒李督尉。公闻谒。使童子问曰。道得即与上座相见。　师曰。今日特来相看。　又令童子。曰。碑文刊白字。当道种青松。　师曰。不因今日节。余日定难逢。　童又出曰。都尉言。与么则与上座相见去也。　师曰。脚头。脚底。　公乃出。坐定。问曰。我闻西河有金毛狮子。是否。　师曰。甚处得这消息。公便喝。　师曰。野干鸣。公又喝。　师曰。恰是。公大笑。　师辞。公问。如何是上座临行一句。　师曰。好将息。　公曰。何异诸方。　师曰。都尉又作么生。　公曰。放上座二十棒。　师曰。专为流通。公又喝。　师曰。瞎。　公曰。好去。师应喏喏。　自是往来杨李之门。以法为友。　久之。辞还河东。年曰。有一语寄与唐明。得么。　师曰。明月照见夜行人。　年曰。却不相当。　师曰。更深犹自可。午后更愁人。　年曰。开宝寺前金刚。近日因甚么汗出。　师曰。知。　年曰。上座临行。岂无为人底句。　师曰。重叠关山路。　年曰。与么则随上座去也。师嘘一声。　年曰。真狮子儿。大狮子吼。　师曰。放去又收来。　年曰。适来失脚蹋倒。又得家童扶起。　师曰。有甚么了期。年大笑。　师还唐明。

　　谒神鼎諲禅师。鼎。首山高弟。望尊一时。衲子非人类精奇。无敢登其门者。门弟子气吞诸方。师发长不翦。敝衣楚音。通谒称法侄。一众大笑。鼎遣童子问。长老谁之嗣。　师仰视屋曰。亲见汾阳来。　鼎杖而出。顾见颀然。问曰。汾州有西河师子。是否。　师指其后。高叫曰。屋倒矣。童子返走。鼎回顾。相矍铄。师地坐。脱只履而示之。鼎老忘所问。又失师所在。师徐起整衣。且行且语。见面不如闻名。遂去。鼎遣人追之不可。叹曰。汾州乃有此儿耶。

　　问。行脚不逢人时如何。　师曰。钓丝绞水。

　　问。磨砻三尺剑。去化不平人。师意如何。　师曰。好去。　僧曰。点。　师曰。你看。僧拍手一下归众。　师曰。了。

　　问僧。近离甚处。　曰。云过千山碧。　师曰。着忙作么。　曰。雁过水声凄。师便喝。僧亦喝。师便打。僧亦打。　师曰。你看这瞎汉。本分打出三门外。念你是新到。且坐吃茶。

　　师问显英首座。近离甚处。　曰。金銮。　曰。去夏在甚处。　曰。金銮。　曰。前夏在甚处。　曰。金銮。　曰。先前夏在甚处。　曰。和尚何不领话。　曰。我也不能勘得汝。教库下供过奴子来勘。且点一碗茶与汝湿口。

　　师室中晏坐。横刀水盆之上。旁置草鞋。使来参扣者下语。无有契其机者。

　　又冬日榜僧堂。作此字。[(○*○*○)/＝]二[一/一]三[┘*└][(┐@三)*(田/?)][水-?+(曲-曰+口)]。其下注云。若人识得。不离四威仪。　中有首座者见之。谓曰。和尚今日放参。师闻而笑之。

　　法华全举禅师

　　师得法汾阳。遍历诸方。首谒荆南福昌善禅师。善问曰。回互不回互。　师曰。总不与么。　曰。为甚么已吃福昌棒。　师曰。一家有事百家忙。　曰。脱空谩语。　师曰。调琴澄太古。琢句体全真。

　　谒公安远禅师。远问。作么生是伽蓝。　师曰。深山藏独虎。浅草露群蛇。　曰。作么生是伽蓝中人。　师曰。青松盖不匝。黄叶岂能遮。　曰。道什么。　师曰。少年玩尽天边月。老倒扶桑没日头。　曰。一句两句。云开月露。作么生。　师曰。照破祖师关。

　　谒夹山真首座。真曰。还见么。　师曰。万事全无。　曰。还不见么。　师曰。千般皆在手。　师曰。首座未见澄散圣时如何。　曰。湖南．江西。　又问。见后如何。　曰。江西．湖南。　师曰。却共首座一般耶。　曰。打草惊蛇。　师曰。终不捏怪。

　　谒大愚芝禅师。芝问。古人见桃花。意作么生。　师曰。曲不藏直。　曰。那个且从。遮个作么生。　师曰。市中拾得宝。比邻那得知。　曰。上座还知么。　师曰。路逢剑客须呈剑。不是诗人不献诗。　曰。作家诗客。　师曰。一条红线两人牵。　曰。元沙道谛当又作么生。　师曰。海枯终见底。人死不知心。　曰。恰是。　师曰。楼阁凌云势。峰峦叠翠层。

　　谒五祖戒禅师。戒问。作么生是绝羁绊底人。　师曰。反手把笼头。　曰。却是作家。　师曰。背鞭打不着。　曰。为什么上来下去。　师曰。甚处见上来下去。戒便打。　师曰。一言无别路。千里不逢人。

　　谒雪窦显禅师。窦问。牛吃草。草吃牛。　师曰。回头欲就尾。已隔万重关。　曰。应知无背面。要须常现前。　师曰。验在目前。　曰。自领出去。

　　到琅玡觉和尚处。玡问。近离甚处。　师曰。两浙。　曰。船来。陆来。　师曰。船来。　曰。船在甚处。　师曰。步下。　曰。不涉程途一句作么生道。　师以坐具摵一摵。曰。杜撰长老。如麻似粟。拂袖而出。　玡问侍者。此是甚么人。　者曰。举上座。　玡曰。莫是举师叔么。先师教我寻见伊。遂下旦过。问。上座莫是举师叔么。莫怪适来相触忤。　师便喝。复问。长老何时到汾阳耶。　曰。某时到。　师曰。我在浙江早闻你名。元来见解祇如此。何得名播寰宇。　玡遂作礼曰。某甲罪过。

　　示众。释迦不出世。达摩不西来。佛法遍天下。谈玄口不开。

　　芭蕉谷泉禅师

　　师谒慈明。明问曰。白云横谷口。道人何处来。　师左右顾曰。夜来何处火。烧出古人坟。　慈明呵曰。未在。更道。师乃作虎声。慈明以坐具摵之。师接住。推明置禅床上。明却作虎声。　师大笑曰。我见七十余员善知识。今日始遇作家。

　　天圣皓泰禅师

　　师到琅玡。玡问。埋兵掉斗。未是作家。匹马单枪。便请相见。　师指玡曰。将头不猛。带累三军。　玡打师一坐具。师亦打玡一坐具。玡接住曰。适来一坐具。是山僧令行。上座一坐具。落在甚么处。　师曰。伏惟尚飨。　玡拓开曰。五更侵早起。更有夜行人。　师曰。贼过后张弓。　玡曰。且坐吃茶。

　　浮山圆鉴禅师

　　欧阳文忠公闻师奇逸。造其室。未有以异之。与客棋。师坐其旁。文忠遽收局。请因棋说法。师即令挝鼓升座。曰。若论此事。如两家着棋相似。何谓也。敌手知音。当机不让。若是缀五饶三。又通一路始得。有一般底。祇解闭门作活。不会夺角冲关。硬节与虎口齐彰。局破后。徒劳绰干。所以道。肥边易得。瘦肚难求。思行则住往失粘。心粗而时时头撞。休夸国手。谩说神仙。赢局输筹即不问。且道黑白未分时。一着落在甚么处。良久。曰。从来十九路。迷悟几多人。　文忠嘉叹。从容谓同僚曰。修初疑禅语为虚诞。今日见此老机缘。所得所造非悟明于心地。安能有此妙旨哉。

　　师老。退休于会圣岩。因阅班固九流。遂拟之作九带。叙佛祖教义。博采先德机语。参同印证。其一曰佛正法眼带．其二曰佛法藏带．其三曰理贯带．其四曰事贯带．其五曰事理纵横带．其六曰屈曲带．其七曰妙叶兼带．其八曰金针双锁带．其九曰平怀常实带。　学者既已传诵。师曰。若据圆极法门。本具十数。今此九带已为诸人说了。更有一带。还见得么。若也见得亲切分明。却请出来说看。说得分明。许汝通前九带。圆明道眼。若见不亲切。说不相应。惟依吾语而为己解。则名谤法。大众。到此如何。众无语。师叱之去。

　　金山昙颖达观禅师

　　师首谒太阳玄禅师。遂问。洞山特设偏正君臣。意明何事。　阳曰。父母未生时事。　师曰。如何体会。　阳曰。夜半正明。天晓不露。　师罔然。遂谒谷隐。举前话。隐曰。太阳不道不是。祇是口门窄。满口说未尽。老僧即不然。　师问。如何是父母未生时事。　隐曰。粪墼子。　师曰。如何是夜半正明。天晓不露。　隐曰。牡丹花下睡猫儿。师愈疑骇。　一日普请。隐问。今日运薪耶。　师曰。然。　隐曰。云门问僧。人搬柴。柴搬人。如何会。师无对。　隐曰。此事如人学书。点画可效者工。否者拙。盖未能忘法耳。当笔忘手。手忘心。乃可也。　师于是默契。良久。曰。如石头云。执事元是迷。契理亦非悟。　隐曰。汝以为药语。为病语。　师曰。是药语。　隐呵曰。汝以病为药。又安可哉。　师曰。事如函得盖。理如箭直锋。妙宁有加者。而犹以为病。实未喻旨。　隐曰。妙至是。亦祇名理事。祖师意旨。智识所不能到。矧事理能尽乎。故世尊云。理障。碍正见知。事障。续诸生死。　师恍如梦觉。曰。如何受用。　隐曰。语不离窠臼。安能出盖缠。　师叹曰。才涉唇吻。便落意思。尽是死门。终非活路。　住后。示众曰。才涉唇吻。便落意思。尽是死门。俱非活路。直饶透脱。犹在沉沦。莫教孤负平生。虚度此世。要得不孤负平生么。拈拄杖。卓一下。曰。须是莫被拄杖谩始得。看看。拄杖子穿过你诸人髑髅。𨁝跳入你鼻孔里去也。又卓一下。

　　过京师。寓止驸马都尉李端愿之园。李公问曰。地狱毕竟是有是无。　师曰。诸佛向无中说有。眼见空花。太尉就有里寻无。手揸水月。堪笑眼前见牢狱不避。心外见天堂欲生。殊不知欣怖在心。善恶成境。太尉但了自心。自然无惑。　李曰。心如何了。　师曰。善恶都莫思量。　李曰。不思量后。心归何所。　师曰。且请太尉归宅。

　　上堂。山僧平生意好相扑。祇是无人搭对。今日且共首座搭对。卷起袈裟下座。索首座相扑。　座才出。师曰。平地上吃交。便归方丈。

　　光庆遇安禅师

　　上堂。欲识曹溪旨。云飞前面山。分明真实个。不用别追攀。　僧问。古德有言。井底红尘生。山头波浪起。未审此意如何。　师曰。若到诸方。但恁么问。　曰。和尚意旨如何。　师曰。适来向汝道甚么。

　　景清居素禅师

　　僧问。即此见闻非见闻。为甚么法身有三种病．二种光。　师曰。填凹就缺。

　　驸马李遵勖居士

　　公谒谷隐。问出家事。隐以崔赵公问径山公案答之。公于言下大悟。作偈曰。学道须是铁汉。着手心头便判。直趋无上菩提。一切是非莫管。

　　公一日与坚上座送别。公问。近离上党。得届中都。方接麈谈。遽回虎锡。指云屏之翠峤。访雪岭之清流。未审此处彼处的的事作么生。　座曰。利剑拂开天地静。霜刀才举斗牛寒。　公曰。恰值今日耳聩。　座曰。一箭落双雕。　公曰。上座为甚么着草鞋睡。座以衣袖一拂。　公低头曰。今日可谓降伏也。　座曰。普化出僧堂。

　　华严道隆禅师

　　师初参石门彻和尚。问曰。古者道。但得随处安闲。自然合他古辙。虽有此语。疑心未歇时如何。　石门曰。知有。乃可随处安闲。如人在州县住。或闻或见。千奇百怪。他总将作寻常。不知有而安闲。如人在村落住。有少声色。则惊怪传说。师于言下有省。

　　文公杨亿大年居士

　　公问广慧曰。承和尚有言。一切罪业。皆因财宝所生。劝人疏于财利。况南阎浮提众生以财为命。邦国以财聚人。教中有财法二施。何得劝人疏财乎。　慧曰。幡竿尖上铁笼头。　公曰。海坛马子似驴大。　慧曰。楚鸡不是丹山凤。　公曰。佛灭二千岁。比丘少惭愧。

　　投子义青禅师

　　师谒见圆通秀禅师。无所参问。惟嗜睡而已。执事白通。通即曳杖入堂。见师正睡。乃击床呵曰。我这里无间饭与上座吃了打眠。　师曰。和尚教某何为。　通曰。何不参禅去。　师曰。美食不中饱人吃。　通曰。争奈大有人不肯上座。　师曰。待肯。堪作甚么。　通曰。上座曾见甚么人来。　师曰。浮山。　通曰。怪得恁么顽赖。遂握手相笑。归方丈。

　　兴阳清剖禅师

　　师在太阳作园头。种瓜次。阳问。甜瓜何时得熟。　师曰。即今熟烂了也。　曰。拣甜底摘来。　师曰。与甚么人吃。　曰。不入园者。　师曰。未审不入园者还吃也无。　曰。汝还识伊么。　师曰。虽然不识。不得不与。阳笑而去。

　　僧问。娑竭出海乾坤震。觌面相逢事若何。　师曰。金翅鸟王当宇宙。个中谁是出头人。　曰。忽遇出头时又作么生。　师曰。似鹘捉鸠君不信。髑髅前验始知真。　曰。恁么则叉手当胸。退身三步也。　师曰。须弥座下乌龟子。莫待重遭点额回。

　　罗浮山显如禅师

　　师初到太阳。阳问。汝是甚处人。　曰。益州。　阳曰。此去几里。　曰。五千里。　阳曰。你与么来。还曾踏着么。　曰。不曾踏着。　阳曰。汝解腾空那。　曰。不解腾空。　阳曰。争得到这里。　曰。步步不迷方。通身无辨处。　阳曰。汝得超方三昧耶。　曰。圣心不可得。三昧岂彰名。　阳曰。如是。如是。

　　修撰曾会居士

　　公幼与明觉同舍。及冠。异涂。天禧间。公守池州。一日。会于景德寺。公遂以中庸．大学。参以楞严符宗门语句质明觉。觉曰。这个尚不与教乘合。况中庸．大学耶。学士要径节理会此事。乃弹指一下。曰。但恁么荐取。公于言下领旨。

　　云居晓舜禅师

　　师参洞山。一日。如武昌行乞。首谒刘居士。士曰。老汉有一问。若相契。即请开疏。若不相契。即请还山。遂问。古镜未磨时如何。　师曰。黑似漆。　磨后如何。　师曰。照天照地。　士长揖曰。且请上人还山。　师懡㦬而归。洞山问其故。师述前语。山曰。汝问我。　师理前问。山曰。此去汉阳不远。　师进后语。山曰。黄鹤楼前鹦鹉洲。师于言下大悟。

　　师尝讥天衣说葛藤禅。一日。闻怀迁化。于法堂上合掌云。且喜葛藤桩子倒了也。　秀圆通时在会中作维那。每见诃骂不已。乃谓同列曰。我须与这老汉理会一上。及夜参。又如前诃骂。秀出众厉声曰。岂不见圆觉经中道。　师遽曰。久立大众。伏惟珍重。便归方丈。　秀曰。这老汉通身是眼。骂得怀和尚也。

　　翠岩真点胸常骂师说无事禅。石霜永和尚令人传语云。舜在洞山悟古镜因缘岂是说无事禅。你骂他。自失却一只眼。　师闻之。作颂曰。云居不会禅。洗脚上床眠。冬瓜直儱侗。瓠子曲弯弯。　永和尚亦作颂曰。石霜不会禅。洗脚上床眠。枕子扑落地。打破常住砖。

　　上堂。诸方有弄蛇头。拨虎尾。跳大海。剑刃里藏身。云居这里。寒天热水洗脚。夜间脱袜打睡。早朝旋打行缠。风吹篱倒。唤人夫劈蔑缚起。

　　师问秀圆通曰。你见怀和尚有何言句。秀举怀投机颂。　师曰。不好。别有甚言句。　秀曰。一日有长老来参。怀举拂子云。会么。云。不会。怀云。耳朵两片皮。牙齿一具骨。　师叹曰。真善知识。

　　佛日契嵩禅师

　　师得法于洞山。师夜则顶戴观世音菩萨像而诵其号。必满十万乃寝。自是世间经书章句。不学而能。作原教论十万余言。以抗宗韩排佛之说。读者畏服。后居永安兰若。着禅门定祖图．传法正宗记．辅教编上进。仁宗嘉赏。令编次入藏。赐号明教。

　　太守许式

　　公得法于洞山。一日。与泐潭澄．上蓝溥坐次。潭问。闻郎中道。夜坐连云石。春栽带雨松。当时答洞山甚么话。　公曰。今日放衙早。　潭曰。闻答泗州大圣扬州出现语。是否。　公曰。别点茶来。　潭曰。名不虚传。　公曰。和尚早晚回山。　潭曰。今日被上蓝觑破。蓝便喝。　潭曰。须你始得。　公曰。不奈船何。打破戽斗。

　　公入上蓝僧堂。问首座。年多少。　曰。六十八。　公曰。僧腊多少。　曰。四十七夏。　公曰。圣僧得几夏。　曰。与虚空齐受戒。　公拍板头曰。下官吃饭不似首座吃盐多。

　　玉泉承皓禅师

　　无尽居士张公奉使京西南路。就谒之。问曰。师得法何人。　师曰。复州北塔广和尚。　公曰。与伊相契可得闻乎。　师曰。只为伊不肯与人说破。公善其言。

　　僧入室次。狗子在室中。师叱一声。狗子便出去。师曰。狗却会。你却不会。

　　一日。众集。师问曰。作什么。　曰。入室。　师曰。待我抽解来。及上厕来。见僧不去。以拄杖赶散。

　　示寂。门人围绕。师笑曰。吾年八十一。老死舁尸出。儿郎齐着力。一年三百六十日。言毕而逝。

　　育王怀琏大觉禅师

　　师持律严甚。仁庙尝赐以龙脑钵盂。师对使者焚之。曰。吾法以坏色衣。以瓦钵食。此钵非法。仁庙益嘉叹。

　　师自京师乞还山。时英宗赐手诏。有经过庵院。任性住持语。师藏之不以示人。东坡为师撰宸奎阁记。欲一见之。师终不出。示寂后。始得之笥中。示寂之时。年八十二。

　　法昌倚遇禅师

　　师谒北禅。禅问。近离甚处。　师曰。福严。　禅曰。思大鼻孔长多少。　师曰。与和尚当时见底一般。　禅曰。汝道我见时长多少。　师曰。和尚大似不曾到福严。　禅曰。学语之流。　又问。来时马大师安乐否。　师曰。安乐。　禅曰。向汝道甚么。　师曰。教和尚莫乱统。　禅曰。念汝新到。不能打得你。　师曰。某甲亦放和尚过。　茶罢。禅问。乡里甚处。　师曰。漳州。　禅曰。三平在彼作甚么。　师曰。说禅说道。　禅曰。年多少。　师曰。与露柱齐年。　禅曰。有露柱且从。无露柱年多少。　师曰。无露柱。一年也不少。　禅曰。夜半放乌鸡。

　　师事北禅最久。慈明过北禅。师侍立。禅曰。汾阳狮子。可煞威狞。　明曰。不道来者咬杀。　禅曰。审如此。汾阳门下道绝人荒耶。　明举拂子曰。这个因甚到今日。　禅未及对。师从旁曰。养子不及父。家门一世衰。　禅呵曰。汝具甚眼目乃敢尔。　师曰。若是咬人狮子。终不与么。　明将去。至龙牙像前指问师云。谁像。　师曰。龙牙像。　明曰。既是龙牙像。为甚在北禅。　师曰。两彩一赛。　明曰。像在此。龙牙在甚处。　师拟对。明掌之曰。莫道不能咬人。　师曰。乞儿见小利。明呵逐之。

　　游庐山。寓圆通。时大觉琏公方赴诏。辞众曰。此事分明须荐取。莫教累劫受轮回。　师问曰。如何是此事。　曰。荐取。　师曰。头上是天。脚下是地。荐个甚么。　曰。不是知音者。徒劳话岁寒。　师曰。岂无方便。　曰。胡人饮乳。反怪良医。　师曰。暴虎凭河。徒夸好手。拍一拍归众。

　　师在双岭受法昌请。与英．胜二首座相别。曰。三年聚首。无事不知。检点将来。不无渗漏。以拄杖画一画。曰。这个即且止。宗门事作么生。　英曰。须弥安鼻孔。　师曰。恁么则临崖看浒眼。特地一场愁。　英曰。深沙努眼睛。　师曰。争奈圣凡无异路。方便有多门。　英曰。铁蛇钻不入。　师曰。这般汉有甚共语处。　英曰。自缘根力浅。莫怨太阳春。却画一画。曰。宗门事且止。这个事作么生。师便掌。　英曰。这漳州子。莫无去就。　师曰。你这般见解。不打更待何时。又打。　英曰。也是老僧招得。

　　住后。英．胜到山相访。英曰。和尚寻常爱点检诸方。今日因甚么却来古庙里作活计。　师曰。打草祗要惊蛇。　英曰。莫涂糊人好。　师曰。你又刺头入胶盆作甚么。　英曰。古人道。我见两个泥牛斗入海。所以住此山。未审和尚见个甚么。　师曰。你他时异日有把茆盖头。人或问你。作么生祗对。　英曰。山头不如岭尾。　师曰。你且道还当得住山事也无。　英曰。使钁不及拖犁。　师曰。还曾梦见古人么。　英曰。和尚作么生。师展两手。　英曰。虾跳不出斗。　师曰。休将三寸烛。拟比太阳辉。　英曰。争奈公案现在。　师曰。乱统禅和。如麻似粟。

　　云居了元佛印禅师

　　师入室次。苏子瞻适至。师曰。此间无坐处。　苏曰。暂借佛印四大为座。　师曰。山僧有一问。学士道得即请坐。道不得即输玉带。　苏欣然请问。师曰。四大本空。五阴非有。居士向甚么处坐。苏遂施带。师答一衲。

　　西塞帅王公韶自以杀业重。祈为澡雪。请说法上蓝。师炷香曰。此香为杀人不眨眼上将军立地成佛大居士。众称善。韶亦悠然意消。

　　智海逸正觉禅师

　　僧问。古镜未磨时如何。　师曰。青青河畔草。　曰。磨后如何。　师曰。郁郁园中柳。　曰。磨与未磨。是同是别。　师曰。同别且置。还我镜来。僧拟议。师便喝。

　　道士问。如何是道。　师曰。龙吟金鼎。虎啸丹田。　曰。如何是道中人。　师曰。吐故纳新。　曰。道与道中人相去多少。　师曰。罥鹤颠崖上。冲天昧米民。

　　五云华严志逢禅师

　　师一日入普贤殿中宴坐。倏有一神人跪膝于前。师问。汝其谁乎。　曰。护戒神也。　师曰。吾患有宿愆未殄。汝知之乎。　曰。师有何罪。惟一小过耳。　师曰。何也。　曰。凡折钵水。亦施主物。师每倾弃。非所宜也。言讫而隐。　师自此洗钵水尽饮之。积久因致脾疾。十载方愈。

　　瑞鹿上方遇安禅师

　　师事天台。阅首楞严经。到知见立知。即无明本。知见无见。斯即涅槃。师乃破句读曰。知见立。知即无明本。知见无。见斯即涅槃。于此有省。　有人语师曰。破句了也。　师曰。此是我悟处。毕生不易。时谓之安楞严。

　　雁荡愿齐禅师

　　僧问。夜月舒光。为甚么碧潭无影。　师曰。作家弄影汉。其僧从东过西立。　师曰。不惟弄影。兼乃怖头。

　　云居道齐禅师

　　大梅煦来参。师问。汝从甚处来。若从僧堂来。即是谩语。不从僧堂来。又是自瞒。汝从甚处来。梅于言下顿悟。

　　支提辩隆禅师

　　上堂。巍巍实相。逼塞虚空。金刚之体。无有破坏。大众还见不见。若言见也。且实相之体。本无青黄赤白。长短方圆。亦非见闻觉知之法。且作么生作个见底道理。若言不见。又道巍巍实相。逼塞虚空。为甚么不见。　僧问。如何是向上一路。　师曰。脚下底。　曰。恁么则寻常履践。　师曰。莫错认。

　　庐山栖贤澄湜禅师

　　僧问。毗目仙人执善财手。见微尘诸佛。祗如未执手时。见个甚么。　师曰。如今又见个甚么。

　　师性高简。律身精严。动不违法度。暮年。三终藏经。以坐阅为未敬。则立诵行披之。黄龙南禅师初游方。年方少。从之屡年。故其平生所为多取法焉。尝曰。栖贤和尚定从人天中来。丛林标表也。

　　黄龙慧南禅师

　　化主归。上堂。世间有五种不易。一．化者不易。二．施者不易。三．变生为熟者不易。四．端坐吃者不易。更有一种不易是甚么人。良久。云。𠰚。便下座。

　　师问翠岩。承闻首座常将女子出定话为人。是否。　岩曰。无。　师曰。奢而不俭。俭而不奢。为甚道无。　岩曰。若是本分衲僧。也少他盐医不得。　师却回首唤侍者。报典座。明日只煮白粥。

　　师风度凝远。丛林中有终身未尝见其破颜者。居积翠时。一夕燕坐间。光烛室。戒侍者令勿言。　四祖演长老通法嗣书。上堂。山僧才轻德薄。岂堪人师。盖不昧本心。不欺诸圣。未免生死。今免生死。未出轮回。今出轮回。未得解脱。今得解脱。未得自在。今得自在。所以大觉世尊于然灯佛所无一法可得。六祖夜半于黄梅又传个甚么。乃说偈曰。得不得。传不传。归根得旨复何言。忆得首山曾漏泄。新妇骑驴阿家牵。

　　杨岐方会禅师

　　慈明上堂。师出问。幽鸟语喃喃。辞云入乱峰时如何。　明曰。我行荒草里。汝又入深村。　师曰。官不容针。更借一问。明便喝。　师曰。好喝。明又喝。师亦喝。明连喝两喝。师礼拜。　明曰。此事是个人方能担荷。师拂袖便行。

　　一日。慈明问师。马祖见让师便悟去。且道迷却在甚么处。　师曰。要悟即易。要迷即难。

　　升座。时有僧出。师曰。渔翁未掷钓。跃鳞冲浪来。僧便喝。　师曰。不信道。僧拊掌归众。　师曰。消得龙王多少风。　问。师唱谁家曲。宗风嗣阿谁。　师曰。有马骑马。无马步行。　曰。少年长老。足有机筹。　师曰。念汝年老。放汝三十棒。　问。如何是佛。　师曰。三脚驴子弄蹄行。　曰。莫祗这便是么。　师曰。湖南长老。　师下座。九峰勤和尚把住云。今日喜得个同参。　师曰。作么生是同参底事。　曰。九峰牵犁。杨岐拽耙。　师曰。正恁么时。杨岐在前。九峰在前。　勤拟议。师拓开曰。将谓同参。元来不是。

　　慈明忌辰设斋。众才集。师于真前以两手捏拳安头上。以坐具画一画。打一圆相。便烧香。退身三步。作女人拜。首座曰。休捏怪。　师曰。首座作么生。　座曰。和尚休捏怪。　师曰。兔子吃牛奶。　第二座近前。打一圆相。便烧香。亦退身三步。作女人拜。师近前作听势。座拟议。师打一掌曰。这漆桶也乱做。

　　问来僧曰。云深路僻。高驾何来。　曰。天无四壁。　师曰。踏破多少草鞋。僧便喝。　师曰。一喝两喝后作么生。　曰。看这老和尚着忙。　师曰。拄杖不在。且坐吃茶。

　　又问来僧。败叶堆云。朝离何处。　曰。观音。　师曰。观音脚跟下一句作么生道。　曰。适来相见了也。　师曰。相见底事作么生。其僧无对。　师曰。第二上座代参头道看。亦无对。　师曰。彼此相钝置。

　　室中问僧。栗棘蓬你作么生吞。金刚圈你作么生透。

　　一日。七人新到。师问。阵势既圆。作家战将何不出阵与杨岐相见。僧以坐具便打。　师曰。作家。僧又打。　师曰。一坐具。两坐具。又作么生。僧拟议。师背面立。僧又打。　师曰。你道杨岐话头落在甚处。　僧指面前曰。在这里。　师曰。三十年后遇明眼人不得错举好。且坐吃茶。

　　翠岩可真禅师

　　慈明问。如何是佛法大意。　师曰。无云生岭上。有月落波心。　明嗔目喝曰。头白齿豁犹作这个见解。如何脱离生死。师悚然求指示。　明曰。汝问我。　师理前语问之。明震声喝曰。无云生岭上。有月落波心。师于言下大悟。

　　师语南禅师曰。我他日十字街头作个粥饭主人。有僧自黄檗来。我必勘之。　南公曰。何必他日。我作黄檗僧。汝今试问。　师便问。近离甚处。　曰。黄檗。　师曰。见说堂头老子脚跟不点地。是否。　曰。上座何处得这消息来。　师曰。有人传至。　南公笑曰。却是汝脚跟不点地。师亦大笑而去。

　　灵隐德章禅师

　　师初住大相国寺西经藏院。仁宗诏师于延春阁下斋。宣普照大师。问如何是当机一句。　师曰。一言迥出青霄外。万仞峰前险处行。　曰。作么生是险处行。师便喝。　曰。皇帝面前。何得如此。

　　后再宣入化成殿斋。宣守贤问。斋筵大启。如何报答圣君。　师曰。空中求鸟迹。　曰。意旨如何。　师曰。水内觅鱼踪。

　　大宁道宽禅师

　　僧问。饮光正见。为甚拈花却微笑。　师曰。忍俊不禁。

　　问。既是一真法界。为甚么有千差万别。　师曰。根深叶盛。　曰。未审还出得这个也无。　师曰。弄巧成拙。

　　道吾悟真禅师

　　示众。举。洞山云。五台山上云蒸饭。佛殿阶前狗尿天。幡竿头上煎䭔子。三个猢狲夜簸钱。老僧即不然。三面狸奴脚踏月。两头白牯手拏烟。戴冠碧兔立庭柏。脱壳乌龟飞上天。老僧葛藤尽被汝诸人觑破了也。洞山老人甚是奇特。虽然如是。只行得三步四步。且不过七跳八跳。且道誵讹在甚么处。老僧今日不惜眉毛。一时布施。良久。曰。丁宁损君德。无言真有功。任从沧海变。终不为君通。

　　师卧病。院主问。和尚近日尊候如何。　师曰。粥饭头不得气力。良久。曰。会么。　曰。不会。　师曰。老鼠尾上带研椎。

　　数人新到。礼拜。师曰。总是浙里师。　僧曰。猢狲向火。　师曰。𨁝跳作么。　僧曰。今日得见和尚。　师曰。伏惟尚飨。僧无语。师便打。

　　师在慈明会里。一日。提螺蛳一篮绕院行。云。卖螺蛳。令众下语。皆不契。有一老宿揭帘见。以目顾视师。放身便卧。师放篮子便行。

　　越州姜山方禅师

　　僧问。奔流度刃。疾𦦨过风。未审姜山门下还许借借也无。　师曰。天寒日短夜更长。　曰。锦帐绣鸳鸯。行人难得见。　师曰。髑髅里面气冲天。　僧召和尚。　师曰。鸡头凤尾。　曰。诸方泥里洗。姜山画将来。　师曰。姜山今日为客。且望阇黎善传。虽然如是。不得放过。乃拍禅床一下。

　　兴教院坦禅师

　　师住兴教。有雪窦化主省宗出问。诸佛未出世。人人鼻孔撩天。出世后。为甚么杳无消息。　师曰。鸡足峰前风悄然。　宗曰。未在。更道。　师曰。大雪满长安。　宗曰。谁人知此意。令我忆南泉。拂袖归众。更不礼拜。　师曰。新兴教今日失利。便归方丈。　令人请宗至。师曰。适来错祗对一转语。人天众前何不礼拜。盖覆却。　宗曰。大丈夫膝下有黄金。争肯礼拜无眼长老。　师曰。我别有语在。　宗乃理前语。至未在。更道处。师曰。我有三十棒。寄与打雪窦。宗礼拜。

　　西余净端禅师

　　师始见弄师子。发明心要。往见龙华。蒙印可。遂旋里。合彩为师子皮。时被之。因号端师子。

　　丞相章惇慕其道。躬请开法。吴山化风盛播。开堂日。僧宣疏。至七轴之莲经未诵。一声之渔父先闻。师止之。遂登座。拈香祝圣罢。引声吟曰。本是潇湘一钓客。自西自东自南北。大众杂然称善。师顾笑曰。谛观法王法。法王法如是。便下座。

　　一日。章丞相留饭。师瞋。说偈曰。章惇章惇。请我看坟。我却吃素。汝却吃荤。　惇为大笑。

　　又因惇请供。赚下馄饨。师偈曰。腥馄饨。素馄饨。满碗盛来浑囵吞。垃圾打从滩上过。龙宫海藏自分明。

　　惇赴召。别师。师曰。且为爱护佛法。　惇曰。不兴不废。爱护佛法也。　师令侍者取糖与相公送路。吃糖次。师问。甜么。　惇曰。甜。　师曰。甜便住。惇一笑遂起。

　　师到华亭。众请上堂。灵山狮子。云间哮吼。佛法无可商量。不如打个筋斗。便下座。

　　问。羚羊未挂角时如何。　师曰。怕。　曰。既是善知识。因何却怕。　师曰。山僧不曾见恁么差异畜生。

　　师抵鄣南。见上方超和尚。有一尼来参。师曰。待来日五更三点入来。师侵早红粉搽面而坐。尼入见。惊而遂悟。

　　天宁道楷禅师

　　师谒投子于海会。乃问。佛祖言教如家常茶饭。离此之外。别有为人处也无。　子曰。汝道寰中天子来。还假尧舜禹汤也无。　师方拟进语。子以拂子摵师口曰。汝发意来。早有三十棒也。师即开悟。再拜便行。　子曰。且来。阇黎。师不顾。　子曰。汝到不疑之地耶。师以手掩耳。　后作典座。子曰。厨务勾当不易。　师曰。不敢。　子曰。煮粥耶。蒸饭耶。　师曰。人工淘米着火。行者煮粥蒸饭。　子曰。汝作甚么。　师曰。和尚慈悲。放他闲去。　一日。侍投子游菜园。子度拄杖与师。师接得便随行。子曰。理合恁么。　师曰。与和尚提鞋挈杖也不为分外。　子曰。有同行在。　师曰。那一人不受教。子休去。　至晚。问师。早来说话未尽。　师曰。请和尚举。　子曰。卯生日。戌生月。师即点灯来。　子曰。汝上来下去。总不徒然。　师曰。在和尚左右。理合如此。　子曰。奴儿婢子。谁家屋里无。　师曰。和尚年尊。缺他不可。　子曰。得恁么殷勤。　师曰。报恩有分。

　　示众。略曰。夫出家者。为厌尘劳。求脱生死。休心息念。断绝攀缘。遇声遇色。如石上栽花。见利见名。如眼中着屑。无始以来。此等不是不曾经历。何须苦苦贪恋。如今不歇。更待何时。能尽今时更有何事。若得心中无事。佛祖犹是冤家。一切世事自然冷淡。方始那边相应。你不见隐山至死不肯见人。赵州至死不肯告人。匾担拾橡栗为食。大梅以荷叶为衣。纸衣道者祇披纸。玄泰上座祇着布。石霜置枯木堂与人坐卧。祇要死了你心。投子使人办米同煮共餐。要得省取你事。且从上诸圣有如此榜样。若无长处。如何甘得。诸仁者。若也于斯体究的不亏人。若也不肯承当。向后深恐费力。山僧今日向诸人说。家门已是不着便。岂可更去升堂入室。拈槌竖拂。张眉努目。东棒西喝。如痫病发相似。不见达摩西来。少室山下面壁九年。二祖至于立雪断臂。可谓受尽艰辛。然而达摩不曾措一辞。二祖不曾问着一句。唤达摩作不为人。得么。唤二祖作不求师。得么。

　　灵隐玄本禅师

　　师见僧看经。乃问。看甚么经。僧无语。　乃示颂曰。看经不识经。徒劳损眼睛。欲得不损眼。分明识取经。

　　慧林宗本圆照禅师

　　神宗最重师。尝召对。师翛然自如。无所加损。出都日。王公贵人送者。车骑相属。师诲之曰。岁月不可把玩。老病不与人期。惟勤修勿怠。是真相为。闻者莫不感动。

　　长芦应夫禅师

　　上堂。召众曰。江山绕槛。宛如水墨屏风。殿阁凌空。丽若神仙洞府。森罗万象。海印交参。一道神光。更无遮障。诸人还会么。良久。曰。寥寥天地间。独立望何极。参。

　　佛日智才禅师

　　上堂。城里喧繁。空山寂静。然虽如此。动静一如。死生不二。四时轮转。物理湛然。夏不去而秋自来。风不凉而人自爽。今也古也。不改丝毫。谁少谁多。身无二用。诸禅德。既身无二用。为甚么龙女现十八变。君不见弄潮须是弄潮人。珍重。

　　上堂。风雨萧骚。塞汝耳根。落叶交加。塞汝眼根。香臭丛杂。塞汝鼻根。冷热甘甜。塞汝舌根。衣绵温冷。塞汝身根。颠倒妄想。塞汝意根。诸禅德。直饶汝翻得转。也是平地骨堆。参。

　　上堂。举柏树子话。师曰。赵州庭柏。说与禅客。黑漆屏风。松椤亮隔。

　　开圣栖禅师

　　开堂。垂语曰。选佛场开。人天普会。莫有久历觉场。罢参禅客。出来相见。时有僧出。　师曰。作家。作家。　僧曰。莫着忙。　师曰。元来不是作家。　僧提起坐具曰。看看。摩竭陀国亲行此令。　师曰。祇今作么生。僧礼拜。　师曰。龙头蛇尾。

　　法云寺法秀禅师

　　师习圆觉．华严。妙入精义。而颇疑禅宗。闻怀禅师法席之盛。径往参谒。怀问。座主讲何经。　师曰。华严。　曰。华严以何为宗。　师曰。法界为宗。　曰。法界以何为宗。　师曰。以心为宗。　曰。心以何为宗。师无对。　怀曰。毫𨤲有差。天地悬隔。汝当自看。必有发明。　后闻僧举。白兆参报慈。情未生时如何。慈曰。隔。师忽大悟。

　　住真州长芦。众千人。有全椒长老至。登座。众目笑之。无出问者。师出拜趋问。如何是法秀自己。　椒笑曰。秀铁面乃不识自己乎。　师曰。当局者迷。一众服其荷法心。

　　长芦福长老道眼不明。常将所得施利舟载往上江斋僧。师闻之。往验其虚实。适至。见福上堂云。入荒田不拣。可煞颟顸。信手拈来草。犹较些子。便下座。　师大惊曰。说禅如此。谁道不会。乃谓诸方生灭也。遂躬造方丈礼谒。具说前事。仍请益提唱之语。福为依文解义。　师曰。若如此。诸方不漫道你不会禅。福不肯。　师曰。请打钟集众。有法秀上座在此与和尚理会。福休去。

　　李伯时善画马。师呵曰。汝士大夫以画名。矧又画马期人夸妙。妙入马腹中。亦足惧也。伯时遂绝笔。师劝画观音赎过。　黄鲁直工艳词。师亦诋呵之。鲁直笑曰。又当置我马腹耶。　师曰。汝以艳语动天下人淫心。不止马腹。正恐生泥犁耳。黄竦然悔谢。遂励精求道。

　　礼部杨杰无为居士

　　公历参诸名宿。晚从天衣游。衣每引老庞机语。令参究深造。后奉祠太山。一日。鸡初鸣。睹日如盘涌。忽大悟。乃别老庞偈曰。男大须婚。女大须嫁。讨甚闲工夫。更说无生话。　书寄衣。衣称善。

　　会芙蓉楷禅师。公曰。与师相别几年。　蓉曰。七年。　公曰。学道来。参禅来。　蓉曰。不打这鼓笛。　公曰。恁么则空游山水。百无所能也。　蓉曰。别来未久。善能高鉴。公大笑。

　　公有辞世偈曰。无一可恋。无一可舍。太虚空中。之乎者也。将错就错。西方极乐。

　　慈云慧禅师

　　上堂。片月浸寒潭。微云满空碧。若于达道人。好个真消息。还有达道人么。微云穿过你髑髅。片月触着你鼻孔。珍重。

　　黄龙祖心晦堂禅师

　　居士吴敦夫自谓多见知识。心地明净。偶阅邓隐峰传。见其倒卓化去。而衣亦顺身不褪。忽疑之曰。彼化之异故莫测。而衣亦顺之。何也。　以问师。师曰。汝今衣顺垂于地。复疑之乎。　曰。无所疑也。　师笑曰。此既无疑。则彼倒化衣亦顺体。何疑之有哉。敦夫言下开解。

　　师过法昌遇禅师。遇问曰。承闻和尚造草堂。已毕工否。　师曰。已毕工。　曰。几工。　师曰。止用数百工。　遇恚曰。大好草堂。　师拊掌笑曰。且要天下人疑着。

　　师于南公圆寂之日作偈曰。昔人去时是今日。今日依前人不来。今既不来昔不往。白云流水空徘徊。谁云秤尺平。直中还有曲。谁云物理齐。种麻还得粟。可怜驰逐天下人。六六元来三十六。

　　宝峰克文真净禅师

　　师坐夏大沩。闻举。僧问云门。佛法如水中月。是否。门曰。清波无透路。师乃领解。　往见黄龙。不契。却曰。我有好处。这老汉不识我。　遂往香城见顺和尚。顺问。甚处来。　师曰。黄龙来。　曰。黄龙近日有何言句。　师曰。黄龙近日州府委请黄檗长老。龙垂语云。钟楼上念赞。床脚下种菜。有人下得语契。便往住持胜上座云。猛虎当路坐。龙遂令去住黄檗。　顺不觉云。胜上座祇下得一转语。便得黄檗住。佛法未梦见在。师于言下大悟。方知黄龙用处。

　　遂回。见黄龙。问。甚处来。　师曰。特来礼拜和尚。　龙曰。恰值老僧不在。　师曰。向甚么处去。　龙曰。天台普请。南岳游山。　师曰。恁么则学人得自在去也。　龙曰。脚下鞋甚处得来。　师曰。庐山七百五十文唱得。　龙曰。何曾得自在。　师指鞋曰。何尝不自在。龙异之。

　　一日。龙曰。适令侍者卷帘。问渠卷起帘时如何。曰照见天下。放下帘时如何。曰水泄不通。不卷不放时如何。侍者无语。汝作么生。　师曰。和尚替侍者下涅槃堂始得。　龙喝曰。关西人果无头脑。乃顾旁僧。　师指之曰。只这僧也未梦见。龙大笑。

　　问讲师曰。火灾起时。山河大地皆被焚尽。世间虚空。是否。　曰。教有明文。安有不是之理。　师曰。如许多灰烬将置何处。　讲师笑曰。不知。　师亦笑曰。汝所讲者。纸上语耳。

　　刘宜翁尝参佛印。颇自负。一日。见师便问。长老写戏来得几年。　师曰。专候乐官来。　曰。我不入这保社。　师曰。争奈即今在这场子里。　刘拟议。师拍手曰。虾蟆禅祇跳得一跳。　又坐次。刘指禅衣曰。唤作甚么。　师曰。禅衣。　曰。如何是禅。　师乃抖擞曰。抖擞不下。刘无语。　师打一下。曰。你伎俩如此。敢勘老僧耶。

　　钱弋郎中访师。谈久。钱如厕。师令侍者引从西边去。钱遽曰。既是东司。为甚么向西去。　师曰。多少人向东边讨。　师报谒。钱有獒逸出。师避之。钱戏曰。禅者教诲龙虎。乃畏狗乎。　师应声曰。易伏隈岩虎。难降护宅龙。钱嘉之。

　　南康诸山相会。佛印后至。师问曰。云居来何迟。　曰。为着草鞋从归宗肚里过。所以迟。　师曰。却被归宗吞了。　曰。争奈吐不出。　师曰。吐不出即屙出。

　　僧问。如何是道。　师曰。宝公云。若欲将心求佛道。问取虚空始出尘。汝今求佛道。虚空向汝道甚么。其僧于是大悟于言下。

　　僧问。如何是佛。师呵呵大笑。　曰。何哂之有。　师曰。笑你随语。　生解曰。偶然失利。　师喝曰。不得礼拜。僧便归众。　师复笑曰。随语生解。

　　僧问。有一人欲出长安。有一人欲入长安。未审那个在先。　师曰。多少人疑着。　曰。不许夜行。　师曰。蚊子锥铁牛。　曰。山顶老猿啼古木。渡头新雁下平沙。　师曰。长安人已入。你合作么生。　曰。春日华山青。　师曰。这僧虽然后生。却可与商量。

　　僧问。云门大师欲一棒打杀释迦老子。和尚又欲粪扫堆里罯杀云门。未审和尚罪过还许学人点检也无。　师曰。且莫造次。　曰。和尚坐断庐山。为甚么不识某甲这话。　师曰。三十棒。　曰。关。　师曰。点。　曰。劄。　师曰。念汝做街坊。

　　师室中问僧云。了也未。　僧云。未了。　师云。你吃粥了也未。　僧云。了。　师云。又道未了。复云。门外甚么声。　僧云。雨声。　师云。又道未了。复云。面前是甚么。　僧云。屏风。　师云。又道未了。复云。还会么。　僧云。不会。　乃云。听取一颂。随缘事事了。日用何欠少。一切但寻常。自然不颠倒。

　　上堂。裈无裆。裤无口。头上青灰三五斗。赵州老子少卖弄。然则国清才子贵。家富小儿骄。其奈禾黍不阳艳。竞栽桃李春。翻令力耕者。半作卖花人。

　　隆庆院庆闲禅师

　　师父事黄龙。龙甚重之。时与翠岩顺公同在黄檗。顺时时诘问师。师横机无所让。顺谓龙曰。闲轻易。且语未辨触净。　龙曰。法应如是。以情求闲。乃成是非。　既龙过双岭。师谒龙。龙问。甚处来。　师曰。百丈。　曰。几时离彼。　师曰。正月十三。　龙曰。脚跟好痛与三十棒。　师曰。非但三十棒。　龙喝曰。许多时行脚。无点气息。　师曰。百千诸佛亦乃如是。　龙曰。汝与么来。何曾有纤毫到诸佛境界。　师曰。诸佛未必到庆闲境界。　龙随问。如何是汝生缘处。　师曰。早晨吃白粥。如今又觉饥。　问。我手何似佛手。　师曰。月下弄琵琶。　问。我脚何似驴脚。　师曰。鹭鸶立雪非同色。　龙咨嗟而视曰。汝剃除须发。当为何事。　师曰。祇要无事。　龙曰。既无事。何须剃发。　师曰。若不剃发。争知无事。　曰。与么则数声清磬是非外。一个闲人天地间也。　师曰。是何言欤。　曰。灵利衲子。　师曰。也不消得。龙便喝。师拍一拍。龙又喝。师便出。　复侍次。龙曰。此间有辨上座者。汝着精彩。　师曰。他有甚么长处。　曰。他拊汝背一下又如何。　师曰。作甚么。　曰。他展两手。　师曰。甚处学这虚头来。龙大笑。师却展两手。龙喝。师便出。　斋后又侍立。龙问。𢤱𢤱松松。两人共一碗。作么生会。　师曰。百杂碎。　曰。尽大地是个须弥山。撮来掌中。汝又作么生会。　师曰。两重公案。　曰。这里从汝胡言汉语。若到同安。如何过得。　师曰。渠也须到这个田地始得。　曰。忽被渠指火罏曰。这个是黑漆火罏。那个是黑漆香桌。甚处是不到处。　师曰。庆闲面前。且从恁么说话。若是别人。笑和尚去。龙拍一拍。师便喝。　明日同看僧堂。曰。好僧堂。　师曰。极好工夫。　曰。好在甚处。　师曰。一梁拄一柱。　曰。此未是好处。　师曰。和尚又作么生。　龙以手指曰。这柱得与么圆。那枋得与么匾。　师曰。人天大善知识。须是和尚始得。便出。　龙出堂外。曰。适来与么。是肯你不肯你。　师曰。若与么。何曾得安乐处。　师上方丈问讯。龙曰。据汝知见。祇得上梢。不得下梢。　师曰。某甲上梢亦得。下梢亦得。　曰。如何是上梢。　师曰。风过树头摇。　曰。如何是下梢。　师曰。刀斫斧凿。　龙曰。老僧即不然。　师曰。如何是上梢。　曰。头鬅鬙。耳卓朔。　曰。如何是下梢。　曰。紧峭草鞋。　师曰。谢师答话。龙便喝。　明日侍立。龙问。得坐披衣。向后如何施设。　师曰。遇方即方。遇圆即圆。　曰。汝与么说话。犹带唇齿在。　师曰。庆闲即与么。和尚作么生。　曰。近前来。为汝说。　师拊掌曰。三十年用底。今朝捉败。　龙大笑曰。一等是精灵。师拂袖而去。由是学者争归之。

　　泐潭洪英禅师

　　有僧礼拜起。便垂下袈裟角曰。脱衣卸甲时如何。　师曰。喜得狼烟息。弓弰壁上悬。　僧却揽上袈裟曰。重整衣甲时如何。　师曰。不到乌江畔。知君未肯休。僧便喝。　师曰。惊杀我。僧拍一拍。　师曰。也是死中得活。僧礼拜。　师曰。将谓是收燕破赵之才。元来是贩私盐汉。

　　双岭顺禅师问。庵中老师好问学者并却咽喉唇吻。道取一句。首座曾道得么。　师干笑。已而有偈曰。阿家尝醋三尺喙。新妇洗面摸着鼻。道吾答话得腰裈。玄沙开书是白纸。　顺公屈服。

　　黄檗积翠永庵主

　　师问僧审奇。汝久不见。何所为。　奇曰。见伟藏主有个安乐处。　师曰。举似我。　奇叙所得。师曰。汝是。伟未是。　奇莫测。以语伟。伟曰。汝非。永不非。　奇走积翠。质之南公。南亦大笑。　师闻。作偈曰。明暗相参杀活机。大人境界普贤知。同条生不同条死。笑倒庵中老古锥。

　　白云守端禅师

　　师参杨岐。岐一日忽问。受业师为谁。　师曰。茶陵郁和尚。　岐曰。吾闻伊过桥遭攧有省。作偈甚奇。能记否。　师诵曰。我有明珠一颗。久被尘劳关锁。今朝尘尽光生。照破山河万朵。　岐笑而趋起。师愕然。通夕不寐。黎明。咨询之。适岁暮。岐曰。汝见昨日打驱傩者么。　曰。见。　岐曰。汝一筹不及渠。　师复骇曰。何谓也。　岐曰。渠爱人笑。汝怕人笑。师大悟。

　　示众。明明知道只是这个。为甚么透不过。只为见人开口时。便唤作言句。见人闭口时。便唤作良久默然。又道动展施为。开言吐气。尽十方世界内无不是自己。所以堕在涂中。隐隐犹怀近日嫌。岂不见云门道。闻声悟道。见色明心。遂举手云。观世音菩萨将钱来买胡饼。放下手云。元来却是馒头。又不见山僧在法华时尝示众云。无业禅师道。一毫头圣凡情念未尽。未免入驴胎马腹里去。大众。直饶一毫头圣凡情念顿尽。亦未免入驴胎马腹里去。瞎汉。但恁么看取。参。

　　示众曰。此事如万仞崖头相似。总知道放着手便扑到底。只是舍命不得。法华今日不动一毫头。教诸人到底去也。掷拄杖下座。

　　保宁仁勇禅师

　　僧问。如何是佛。　师曰。近火先焦。　曰。如何是道。　曰。泥里有刺。　曰。如何是道中人。　曰。切忌踏着。

　　上堂。有手脚。无背面。明眼人。看不见。天左旋。地右转。拍膝云。西风一阵来。落叶两三片。

　　示众云。释迦老子四十九年说法。不曾道着一字。优波鞠多丈室盈筹。不曾度得一人。达摩不居少室。六祖不住曹溪。彼自无疮。勿伤之也。拍膝顾众云。且喜得天下太平。

　　师云。一是一。二是二。三是三。四是四。数目甚分明。上下依资次。依资次。有何事。以拄杖画一画。云。大众一时乱却六十甲子了也。

　　示众曰。三界唯心。万法唯识。槛外云生。檐前雨滴。涧水湛如蓝。山花开似锦。此时若不究根源。直待当来问弥勒。

　　比部孙居士

　　因杨岐来访。值视断次。士曰。某为王事所牵。何由免难。　岐指曰。委悉得么。　士曰。望师点破。　岐曰。此是比部弘愿深广。利济群生。　士曰。未审如何。　岐示以偈曰。应现宰官身。广弘悲愿深。为人重指处。棒下血淋淋。　士于此有省。

　　宝峰阐提惟照禅师

　　示聪藏主法语五则。一曰。曹山立四禁。尽衲僧命脉。透得过。切忌依倚。将来了事人。须别有生机一路。　二曰。衲僧向异类中行履。先德道异类堕。此了事人病。明安道。须是识主始得。　三曰。阐提寻常向人道。不得参禅。不得学佛。只要伊如大死人。只恐闻此语。作无事会。作无法可当情会。正是死不得。若是死得。决不肯作这般见解。他时为人。切宜仔细。　四曰。吾家立五位为宗。往往人以理事明。以寂照会。以能所见。以体用解。尽落今时。何得名为教外别传之妙。生死路头。那个是得处。总不恁么时。如何卜度即不中。　五曰。有情故情渗漏。有见故见渗漏。有语故语渗漏。设得见无．情无．语无。拽住便问他。你是何人。

　　上堂。过去诸佛已入涅槃了也。汝等诸人不应追念。未来诸佛未出于世。汝等诸人不要妄想。正当今日。你是何人。

　　上堂。本自不生。今亦无灭。是死不得底样子。当处出生。随处灭尽。是活生受底规模。大丈夫汉。直须处生死流。卧荆棘林。俯仰屈伸。随机施设。能如是也。无量方便庄严三昧大解脱门荡然顿开。其或未然。无量烦恼。一切尘劳。岳立面前。塞却古路。

　　雪下。僧问。祖师西来即不问。时节因缘事若何。　师曰。一片两片三四片。落在眼中犹不荐。

　　石门元易禅师

　　上堂。十方同聚会。个个学无为。此是选佛场。心空及第归。大众。祇如闻见觉知。未尝有间。作么生说个心空底道理。莫是见而不见。闻而不闻。谓之心空耶。错。莫是忘机息虑。万法俱捐。销能所以入元宗。泯性相而归法界。谓之心空耶。错。恁么也不得。不恁么也不得。恁么不恁么总不得。未审毕竟作么生。还会么。　良久。曰。若实无为无不为。天堂地狱长相随。三尺杖子搅黄河。八臂那吒冷眼窥。无限鱼龙尽奔走。捉得循河三脚龟。脱取壳。铁锥锥。吉凶之兆便分辉。借问东村白头老。吉凶未兆若何为。休休休。古往今来春复秋。白日腾腾随分过。更嫌何处不风流。咄。

　　资圣南禅师

　　圣节上堂。顾视左右曰。诸人还知么。夜明帘外之主。万化不渝。琉璃殿上之尊。四臣不昧。端拱而治。不令而行。寿逾百亿须弥。化洽大千沙界。且道正恁么时如何行履。野老不知黄屋贵。六街慵听静鞭声。

　　法云善本大通禅师

　　僧问。宝塔原无缝。如何指示人。　师曰。烟霞生背面。星月绕檐楹。　曰。如何是塔中人。　师曰。竟日不干清世事。长年占断白云乡。　曰。向上更有事也无。　师曰。太无厌生。

　　师所至。见佛菩萨行立之像。不敢坐。伊蒲塞馔以鱼胾名者。不食。其真诚应事。防心离过。类如此。

　　寿州资寿岩禅师

　　僧问。大藏经中还有奇特事也无。　师曰。祇恐汝不信。　曰。如何即是。　师曰。黑底是墨。黄底是纸。　曰。谢师答话。　师曰。领取钩头意。莫认定盘星。

　　上堂。乾坤肃静。海晏河清。风不鸣条。雨不破块。春生夏长。秋收冬藏。这个是世间法。作么生是佛法。良久。曰。欲得不招无间业。莫谤如来正法轮。

　　投子修颙禅师

　　师参慧林。因吃攧有省。作偈曰。这一交。这一交。万两黄金也合消。头上笠。腰下包。清风明月杖头挑。

　　富郑公因赵清献公警发。不舍昼夜。力进此道。谒师于投子。会师方为众登座。富见师左右顾视。忽有省。因执弟子礼。趋函丈。命侍者请为入室。师见即曰。相公已入来。富弼犹在外。富闻。汗流浃背。即大悟。

　　清献公赵抃字悦道

　　公年四十余。摈去声色。系心宗教。会佛慧来居衢之南禅。公日亲之。慧未尝容措一词。后典青州。政事之余多宴坐。忽大雷震惊。即契悟。作偈曰。默坐公堂虚隐几。心源不动湛如水。一声霹雳顶门开。唤起从前自家底。　慧闻。笑曰。赵悦道撞彩耳。　公尝自题偈斋中。曰。　腰佩黄金已退藏。个中消息也寻常。　世人欲识高斋老。祇是柯村赵四郎。　复曰。切忌错认。　临终。遗书佛慧。有曰。非师平日警诲。至此必不得力矣。

　　黄龙死心悟新禅师

　　师初谒栖贤秀铁面。秀问。上座甚处人。　师曰。广南韶州。　又问。曾到云门否。　师曰。曾到。　又问。曾到灵树否。　师曰。曾到。　秀曰。如何是灵树枝条。　师曰。长底自长。短底自短。　秀曰。广南蛮。莫乱统。　师曰。向北驴。只恁么。拂袖而出。　秀器之。而师无留意。至黄龙谒晦堂。堂竖拳问曰。唤作拳头则触。不唤作拳头则背。汝唤作甚么。师罔措。经二年。方领解。然尚谈辩。无所抵牾。　堂患之。偶与语。至其锐。堂遽曰。住。住。说食岂能饱人。　师窘。乃曰。某到此弓折箭尽。望和尚慈悲。指个安乐处。　堂曰。一尘飞而翳天。一芥堕而覆地。安乐处正忌上座许多骨董。直须死却无量劫来识心乃可耳。师趋出。　一日。闻知事捶行者。而迅雷忽震。即大悟。趋见晦堂。忘纳其屦。即自誉曰。天下人总是参得底禅。某是悟底。　堂笑曰。选佛得甲科。何可当也。因号死心叟。

　　谒法昌遇禅师。遇问。近离甚处。　师曰。某甲自黄龙来。　遇曰。还见心禅师么。　师曰。见。　遇曰。甚么处见。　师曰。吃粥吃饭处见。　遇插火箸于罏中曰。这个又作么生。师搜脱火箸便打。

　　王正言问。尝闻三缘和合而生。又闻即死即生。何故有夺胎而生者。　师曰。如正言作漕使。随所住处。即居其位。还疑否。　王曰。不疑。　师曰。复何疑也。王于言下领解。

　　师住翠岩时。翠岩有淫祠。乡人禳禬酒胾无虚日。师诫知事令毁之。知事辞以不敢掇祸。师曰。使能作祸。吾自当之。乃躬自毁拆。俄有巨蟒盘卧内。引首作吞噬之状。师叱之。蟒遁。安寝无他。

　　领云岩。建经藏。太史黄庭坚为作记。有以其亲墓志䥴于碑阴者。师骂曰。凌侮不避祸若是。语未卒。电光翻屋。雷击自户。入析其碑阴中分之。视之。志已灰烬。而藏记安然无损。

　　晚属疾。退居晦堂。夜参。竖起拂子云。看看。拂子病。死心病。拂子安。死心安。拂子穿却死心。死心穿却拂子。正当恁么时。唤作拂子。又是死心。唤作死心。又是拂子。毕竟唤作甚么。良久。云。莫把是非来辨我。浮生穿凿不相关。　有乞末后句者。师示偈曰。末后一句子。直须心路绝。六根门既空。万法无生灭。于此彻其源。不须求解脱。平生爱骂人。只为长快活。

　　泐潭草堂清禅师

　　上堂。色心不异。彼我无差。竖起拂子曰。若唤作拂子。入地狱如箭。不唤作拂子。有眼如盲。直饶透脱两头。也是黑牛卧死水。

　　太史山谷黄庭坚居士

　　士初谒秀圆通。语具圆通章。自是遂着发愿文。痛戒酒色。日惟朝粥午饭。锐志参求。既依晦堂。乞指径捷处。堂曰。祗如仲尼道二三子以我为隐乎。吾无隐乎尔者。太史居常如何理论。公拟对。　堂曰。不是。不是。公迷闷不已。　一日。同堂山行次。时岩桂盛开。堂曰。闻木樨花香么。　公曰。闻。　堂曰。吾无隐乎尔。　公释然。即拜之曰。和尚得恁么老婆心切。　堂笑曰。祗要公到家耳。　久之。谒死心新禅师。随众入室。心见。张目问曰。新长老死。学士死。烧作两堆灰。向甚么处相见。公无语。　心约出曰。晦堂处参得底。使未着在。　后左官黔南。道力愈胜。于无思念中。顿明死心所问。报以书曰。往年尝蒙苦苦提撕。长如醉梦。依稀在光影中。盖疑情不尽。命根不断。故望崖而退耳。谪官在黔南道中。昼卧觉来。忽尔寻思被天下老和尚瞒了多少。惟有死心道人不肯。乃是第一相为也。

　　秘书吴恂德夫居士

　　士参晦堂。堂谓曰。平生学解记忆多闻即不问。你父母未生已前。道将一句来。　公拟议。堂以拂子击之。即领深旨。连呈三偈。其后曰。咄这多知俗汉。咬尽古今公案。忽于狼藉堆头。拾得𧏙螂粪弹。明明不直分文。万两黄金不换。等闲拈出示人。祇为走盘难看。

　　兜率从悦禅师

　　师初首众于道吾。领数衲谒云盖智和尚。智与语。未数句。尽知所蕴。乃笑曰。观首座气质不凡。奈何出言吐气如醉人耶。　师面热汗下曰。愿和尚不吝慈悲。智复与语。锥劄之。师茫然。遂求入室。　智曰。曾见法昌遇和尚否。　师曰。曾看他语录。自了可也。不愿见之。　智曰。曾见洞山文和尚否。　师曰。关西子。没头恼。拖一条布裙作尿臭气。有甚长处。　智曰。你但向尿臭气处参取。　师依教。即谒洞山。深领奥旨。复谒智。智曰。见关西子后。大事如何。　师曰。若不得和尚指示。洎乎蹉过一生。遂礼谢。　师复谒真净。后出世鹿苑。有清素者。久参慈明。寓居一室。未始与人交。师因食蜜渍荔枝。偶素过门。师呼曰。此老人乡果也。可同食之。　素曰。自先师亡后。不得此食久矣。　师曰。先师为谁。　素曰。慈明也。某忝执事十三年耳。　师乃疑骇曰。十三年堪忍执事之役。非得其道而何。遂馈以余果。稍稍亲之。　素问。师所见者何人。　曰。洞山文。　素曰。文见何人。　师曰。黄龙南。　素曰。南匾头见先师不久。法道大振如此。　师益疑骇。遂袖香诣素作礼。素起避之。曰。吾以福薄。先师受记不许为人。　师益恭。素乃曰。怜子之诚。违先师之记。子平生所得试语我。师具通所见。　素曰。子之所见。可以入佛而不能入魔。　师曰。何谓也。　素曰。岂不见古人道。末后一句。始到牢关。　如是累日。素乃印可。仍戒之曰。文示子者。皆正知正见。然子离师太早。不能尽其妙。吾今为子点破。使子受用。得大自在。他日切勿嗣吾也。师后嗣真净。如素所戒。

　　师室中设三语以验学者。一曰。拨草瞻风。祇图见性。即今上人性在甚么处。二曰。识得自性。方脱生死。眼光落地时作么生脱。三曰。脱得生死。便知去处。四大分离。向甚么处去。

　　泐潭湛堂文准禅师

　　初。云岩虚席。郡牧命死心禅师举所知。心曰。准山主住得。某未尝识渠。见有洗钵颂甚好。　牧请举。心举云。之乎者也。衲僧鼻孔大头向下。若也不会。问取东村王大姐。牧奇之。因请主云岩。

　　一日。新到相看。展坐具。师曰。未得人事。上座近离甚处。　曰。庐山归宗。　师曰。宗归何处。　曰。嗄。　师曰。虾蟆窟里作活计。　曰。和尚何不领话。　师曰。是你岂不从归宗来。　曰。是。　师曰。驴前马后汉。　问第二上座。近离甚处。　曰。袁州。　师曰。夏在甚处。　曰。仰山。　师曰。还见小释迦么。　曰。见。　师曰。鼻孔长多少。　僧拟议。师曰。话堕阿师。

　　问僧。你来作甚么。　曰。特来问讯和尚。　师曰。云在岭头闲不彻。水流涧下太忙生。　曰。和尚莫瞒人。　师曰。马大师为甚么从阇黎脚跟下走过。僧无语。　师曰。却是阇黎瞒老僧。

　　一日。法堂上逢首座。便问。向甚么处去。　座曰。拟与和尚商量一事。　师曰。便请。　曰。东家杓柄长。西家杓柄短。　师曰。为甚拈起巩县茶瓶。却是饶州磁碗。　曰。临崖看浒眼。特地一场愁。师叫屈。座吐舌而退。

　　僧问。教中道。若有一人发真归源。十方虚空悉皆销陨。未审此理如何。　师遂展掌点指曰。子丑寅卯。辰巳午未。一罗二土。三水四金。五太阳。六太阴。七计都。今日计都星入巨蟹宫。宝峰不打这鼓笛。便下座。

　　示众云。钻珍珠。解玉板却易。看窟笼着楔却难。月色和云白。松声带露寒即不问。你诸人且道大目犍连共须菩提商量个甚么事。

　　清凉洪范慧禅师

　　师示众曰。灵源禅师谓予曰。道人保养。如人病须服药。药之灵验易见。要须忌口乃可。不然。服药何益。生死是大病。佛祖言教是良药。污染心是杂食。不能忌之。生死之病无时而损也。予爱其言。追念圆觉经曰。末世诸众生。心不生虚妄。佛说如是人。现世即菩萨。法句经曰。若起精进心。是妄非精进。但能心不妄。精进无有涯。南岳思大禅师悟入法华三昧。即诵曰。是真精进。是名真法供养。汾阳大达国师一生答学者之问。但曰。莫妄想。是谓称性之语。见道径门。而禅者易其言。反求元妙。良可笑也。

　　尊胜有朋讲师

　　师尝疏楞严．维摩等经。学者宗之。每疑祖师直指之道。故多与禅衲游。一日。谒开元。迹未及阃。心忽领悟。开元出。遂问。座主来作甚么。　师曰。不敢贵耳贱目。　开元曰。老老大大。何必如是。　师曰。自是者不长。　开元曰。朝看华严。夜读般若则不问。如何是当今一句。　师曰。日轮正当午。　开元曰。闲言语。更道来。　师曰。平生仗忠信。今日任风波。然虽如是。祗如和尚恁么道。有甚交涉。须要新戒草鞋穿。　开元曰。这里且放你过。忽遇达摩问你。作么生道。师便喝。　开元曰。这座主今日见老僧气冲牛斗。　师曰。再犯不容。开元拊掌大笑。

　　五祖法演禅师

　　师至白云。举僧问南泉摩尼珠话请问。云叱之。师领悟。献投机偈曰。山前一片闲田地。叉手叮咛问祖翁。几度卖来还自买。为怜松竹引清风。　云特印可。令掌磨事。一日。有僧见磨转。遽指以问。师曰。此神通耶。法尔耶。师褰衣旋磨一匝。僧无语。　未几。云至。语师曰。有数禅客自庐山来。皆有悟入处。教伊说亦说得有来由。举因缘问伊亦明得。教伊下语亦下得。祗是未在。　师于是大疑。私自计曰。既悟了。说亦说得。明亦明得。如何却未在。遂参究累日。忽然省悟。从前宝惜一时放下。走见白云。云为手舞足蹈。师亦一笑而已。师后曰。吾因兹出一身白汗。便明得下载清风。　云一日示众曰。古人道。如镜铸像。像成后。镜在甚么处。众下语不契。举以问师。　师近前问讯。曰。也不较多。　云笑曰。须是道者始得。乃命分座。

　　问。如何是佛。　师曰。露胸跣足。　曰。如何是法。　师曰。大赦不放。　曰。如何是僧。　师曰。钓鱼船上谢三郎。

　　圆悟一日请益临济四宾主。师曰。也祗个程限。是甚么闲事。又云。我这里却似马前相扑。倒便休。

　　师谓圆悟曰。你也尽好。只是有些病。　悟再三请问。不知某有甚么病。　师云。只是禅忒多。　悟云。本为参禅。因甚么却嫌人说禅。　师云。只似寻常说话时多少好。　时有僧便问。因甚嫌人说禅。　师云。恶情悰。

　　师一日问圆悟无缝塔话。悟罔然。直从方丈至三门方道得。师云。你道得也。　悟云。不然。暂时不在。便不堪也。

　　三佛一日相谓曰。老和尚祗是干爆爆地。往往说心说性不得。因请益佛身无为。不堕诸数。　师曰。譬如清净摩尼宝珠。映于五色。五色是数。摩尼是佛身。　圆悟谓二老曰。他大段会说。我辈说时费多少工夫。他祗一两句便了。分明是个老大虫。　师闻之。乃曰。若说心说性。便是恶口。又曰。猫有歃血之功。虎有起尸之德。所谓驱耕夫之牛。夺饥人之食。若不如是。尽是弄泥团汉。

　　示众。将四大海水为一枚砚。须弥山作一管笔。有人向虚空里写祖师西来意五字。太平下座。大展坐具。礼拜为师。若写不得。佛法无灵验。有么。有么。便下座。大众散。　师高声云。侍者。者应诺。　师曰。收取坐具。复问侍者云。收得坐具么。者提起坐具。　师曰。我早知汝恁么也。

　　上堂。汝等诸人见老和尚鼓动唇吻。竖起拂子。便作胜解。及乎山禽聚集。牛动尾巴。却将作等闲。殊不知檐声不断前旬雨。电影还连后夜雷。

　　上堂。山僧昨日入城。见一棚傀儡。不免近前看。或见端严奇特。或见丑陋不堪。动转行坐。青黄赤白。一一见了。仔细看时。元来青布幔里有人。山僧忍俊不禁。乃问。长史高姓。他道。老和尚看便了。问甚么姓。大众。山僧被他一问。直得无言可对。无理可伸。还有人为山僧道得么。昨日那里落节。今日这里拔本。

　　师垂语曰。譬如水牯牛过窗棂。头角四蹄都过了。因甚尾巴过不得。

　　室中常问僧。倩女离魂。那个是真底。

　　示众云。每日起来。拄却临济棒。吹云门曲。应赵州拍。担仰山锹。驱沩山牛。耕白云田。七八年来渐成家活。更告诸公。每人出一只手。相共扶助。唱归田乐。粗羹淡饭。且恁么过。何也。但愿今年蚕麦熟。罗睺罗儿与一文。　僧问。牛头未见四祖时如何。　曰。头上戴累垂。　云。见后如何。　曰。青布遮前。　云。未见四祖时为甚么百鸟㗸花献。　曰。富与贵是人之所欲。　云。见后为甚么百鸟不㘅花献。　曰。贫与贱是人之所恶。

　　问。一代时教是个切脚。未审切那个字。　师曰。钵啰娘。

　　天童正觉禅师

　　师至汝州。香山成枯木一见。深所器重。一日。闻僧诵莲经。至父母所生眼。悉见三千界。瞥然有省。即诣丈室陈所悟。香山指台上香合曰。里面是甚么物。　师曰。是甚么心行。　香山曰。汝悟处又作么生。师以手画一圆相呈之。复抛向后。　香山曰。弄泥团汉有甚么限。　师曰。错。　香山曰。别见人始得。师应喏喏。即造丹霞。　丹霞问。如何是空劫已前自己。　师曰。井底虾蟆吞却月。三更不借夜明帘。　丹霞曰。未在。更道。　师拟议。丹霞打一拂子曰。又道不借。师言下释然。

　　华药智朋禅师

　　师依宝峰有年。无省。因为众持钵。宝峰自题其像曰。雨洗淡红桃萼嫩。风摇浅碧柳丝轻。白云影里怪石露。绿水光中古木清。噫。你是何人。　至焦山。枯木成禅师见之。叹曰。今日方知此老亲见先师来。师遂请益其赞。　成曰。岂不见法眼拈夹山境话。曰。我二十年祇作境会。　师即契悟。乃曰。元来恁么地。　成曰。汝作么生会。　师曰。春生夏长。秋收冬藏。　成曰。直须保任。师应喏。

　　宝林果昌禅师

　　师与提刑杨次公入山。同游山次。杨拈起大士饭石。问。既是饭石。为甚么咬不破。　师曰。祗为太硬。　杨曰。犹涉繁词。　师曰。未审提刑作么生。　杨曰。硬。　师曰。也是第二月。　杨为写七佛殿额。乃问。七佛重出世时如何。　师曰。一回相见一回新。

　　云盖智本禅师

　　上堂。满口道不出。句句甚分明。满目觑不见。山山叠乱青。鼓声犹不会。何况是钟鸣。喝一喝。

　　禾山方禅师

　　上堂。举拂子曰。看看。祗这个。在临济则照用齐行。在云门则理事俱备。在曹洞则偏正叶通。在沩山则暗机圆合。在法眼则何止于心。然五家宗派。门庭施设则不无。直饶辩得倜傥分明去。犹是光影边事。若要抵敌生死。则霄壤有隔。且超越生死一句作么生道。良久。曰。洎合错下注脚。

　　空室道人智通

　　龙图范珣女也。幼聪慧。厌世相。求父祝发。龙图难之。遂清修。因看法界观有省。乃连作二偈见意。　一曰。浩浩尘中体一如。纵横交互印毗卢。全波是水波非水。全水成波水自殊。　二曰。物我元无异。森罗镜像同。明明超主伴。了了彻真空。一体含多法。交参帝网中。重重无尽处。动静悉圆通。　后父母俱亡。兄涓领分宁尉。通偕行。闻死心名重。往谒之。心见知其所得。便问。常啼菩萨卖却心肝。教谁学般若。　通曰。你若无心我也休。　又问。一雨所滋。根苗有异。无阴阳地上生个甚么。　通曰。一华五叶。　复问。十二时中向甚么处安身立命。　通曰。和尚惜取眉毛好。　心打曰。这妇女乱作次第。通礼拜。心然之。

　　政和间。居金陵。尝设浴于保宁。揭榜于门曰。一物也无。洗个甚么。纤尘若有。起自何来。道取一句。乃可入浴。古灵祗解揩背。开士何曾明心。欲证离垢地时。须是通身汗出。尽道水能洗垢。焉知水亦是尘。直饶水垢顿除。到此亦须洗却。后为尼。名惟久。挂锡姑苏之西竺。

　　雪窦持禅师

　　上堂。悟心容易息心难。息得心源到处闲。斗转星移天欲晓。白云依旧覆青山。

　　石佛益禅师

　　上堂。一叶落。天下秋。一尘起。大地收。一法透。万法周。且道透那一法。遂喝曰。切忌错认驴鞍桥作阿爷下颔。便下座。

　　中岩蕴能禅师

　　师一日与黄提刑奕棋。黄曰。数局之中。无一局同。千着万着则固是。如何是那一着。师提起棋子示之。黄伫思。　师曰。不见道。从前十九路。迷杀几多人。

　　慧日安禅师

　　僧问。如何是和尚为人一句。　师曰。狗走抖擞口。　曰。意旨如何。　师曰。猴愁擞𢳯头。

　　雪窦智鉴禅师

　　上堂。世尊有密语。迦叶不覆藏。一夜落华雨。满城流水香。

　　大平慧勤佛鉴禅师

　　师以惟此一事实。余二则非真味之。有省。乃遍参名宿。往来五祖之门有年。恚祖不为印据。与圆悟相继而去。及悟还侍五祖。得彻证。而师忽至。意欲他迈。悟勉令挂搭。且曰。某与兄相别始月余。比旧相见时如何。　师曰。我所疑者此也。遂参堂。　一日。闻祖举僧问赵州。如何是和尚家风。州曰。老僧耳聋。高声问将来。僧再问。州曰。你问我家风。我却识你家风了也。师即大豁所疑。曰。乞和尚指示极则。　祖曰。森罗及万象。一法之所印。师展拜。祖令掌翰墨。　后同圆悟语话次。举。东寺和尚问仰山。汝是甚处人。仰山曰。广南人。寺曰。我闻广南有镇海明珠。曾收得否。山曰。收得。寺曰。珠作何色。山曰。白月即现。黑月即隐。寺曰。何不呈似老僧。山叉手近前云。慧寂昨到沩山。被索此珠。直得无言可对。无理可伸。悟顾师曰。既云收得。逮索此珠。又云无言可对。无理可伸。是如何。师无语。　忽一日。谓悟曰。仰山见东寺因缘。我有语也。东寺当时只索一颗珠。仰山倾出一栲栳。　悟深肯之。乃告之曰。老兄更宜亲近老和尚去。　师一日造方丈。未及语。被祖诟骂。懡㦬而退。归寮闭门打睡。恨祖不已。悟已密知。即往扣门。师曰。谁。　悟曰。我。师即开门。　悟问。你见老和尚何如。　师曰。我本不去。被你赚累。我遭这老汉诟骂。　悟呵呵大笑曰。你记得前日下的语么。　师曰。是甚么语。　悟曰。你又道。东寺祗索一颗。仰山倾出一栲栳。师当下释然。　悟遂领师同上方丈。祖才见。遽曰。勤兄。且喜大事了毕。

　　龙门清远佛眼禅师

　　师读法华。至是法非思量分别之所能解。质其讲师。师不能答。遂遍参。至太平。见五祖。旋丐于庐州。偶雨仆地。烦懑间。闻二人交相恶骂。谏者曰。你犹自烦恼在。师于言下有省。及归。凡有所问。祖即曰。我不如你。你自会得好。或曰。我不会。我不如你。　师愈疑。遂咨决于元礼首座。礼乃以手引师之耳。绕围罏数匝。且行且语曰。你自会得好。　师曰。有冀开发。乃尔相戏耶。　礼曰。你他后悟去。方知今日曲折耳。　太平将迁海会。师慨然曰。吾持钵方归。复参随往一荒院。安能究决己事耶。遂作偈告辞。　之蒋山坐夏。邂逅灵源禅师。相与甚善。话次。师曰。比见都下一尊宿语句似有缘。　源曰。演公天下第一宗师。何故舍而事远游耶。所谓有缘者。盖知解之。师与公初心相应耳。　师从所勉。径趋海会。后命典谒。适寒夜孤坐。拨罏。见火如豆许。恍然自喜曰。深深拨。有些子。平生事。只如此。遽起阅几上传灯录。至破灶堕因缘。忽大悟。作偈曰。刀刀林鸟啼。披衣终夜坐。拨火悟平生。穷神归破堕。事皎人自迷。曲淡谁能和。念之永不忘。门开少人过。

　　示众。以迷心故。山林中来见善知识。将谓别有一道可令人安乐。不知返究向来迷处。工夫乃最第一。

　　大随南堂元静禅师

　　师参永安恩。于临济三顿棒话发明。次依诸名宿。无有当意者。闻五祖机峻。欲抑之。遂谒祖。祖乃曰。我此间不比诸方。凡于室中。不要汝进前退后。竖指擎拳。绕禅床作女人拜。提起坐具。千般伎俩。祗要你一言下谛当。便是汝见处。师茫然退。参历三载。　一日。入室罢。祖谓曰。子所下语。已得十分。试更与我说看。师即剖而陈之。　祖曰。说亦说得十分。更与我断看。师随所问而判之。　祖曰。好即好。祗是未得老僧说话在。斋后汝可来祖爷塔所。与汝一一按过始得。　及至彼。祖便以即心即佛。非心非佛。睦州担板汉。南泉斩猫儿。赵州狗子无佛性．有佛性之语编辟之。其所对了无凝滞。至子胡狗话。祖遽转面曰。不是。　师曰。不是却如何。　祖曰。此不是。则和前面皆不是。　师曰。望和尚慈悲指示。　祖曰。看他道子胡有一狗。上取人头。中取人腰。下取人脚。入门者好看。才见僧入门。便道看狗。向子胡道看狗处下得一转语。教子胡结舌。老僧钤口。便是你了当处。　次日入室。师密启其说。祖笑曰。不道你不是千了百当底人。此语祗似先师下底语。　师曰。某何人。得似端和尚。　祖曰。不然。老僧虽承嗣他。谓他语拙。盖祗用远录公手段接人故也。如老僧共远录公。便与百丈．黄檗．南泉．赵州辈把手共行。才见语拙即不堪。师以为不然。乃拽杖渡江。适大水泛涨。因留四祖。侪辈挽其归。又二年。祖方许可。　尝商略古今次。执师手曰。得汝说。须是吾举。得汝举。须是吾说。而今而后。佛祖秘要。诸方关键。无逃子掌握矣。

　　上堂。有祖已来。时人错会。祗将言句以为禅道。殊不知道本无体。因体而立名。道本无名。因名而立号。祗如适来上座才恁么出来。便恁么归众。且道具眼不具眼。若道具眼。才恁么出来。眼在甚么处。若道不具眼。争合便恁么去。诸仁者。于此见得倜傥分明。则知二祖礼拜。依位而立。真得其髓。祗这些子。是三世诸佛命根。六代祖师命脉。天下老和尚安身立命处。虽然如是。须是亲到始得。

　　有一老宿垂语云。十字街头起一间茅厮。祗是不许人屙。僧举以叩师。　师曰。是你先屙了。更教甚么人屙。宿闻。焚香遥望大随拜谢。

　　无为宗泰禅师

　　师参五祖。祖举赵州洗钵盂话俾参。洎入室。举此话问师。你道赵州向伊道甚么。这僧便悟去。　师曰。洗钵盂去呢。　祖曰。你祗知路上事。不知路上滋味。　师曰。既知路上事。路上有甚滋味。　祖曰。你不知耶。又问。你曾游浙否。　师曰。未也。　祖曰。你未悟在。师自此凡五年不能对。　祖一日升堂。顾众曰。八十翁翁辊绣毬。便下座。　师欣然出众曰。和尚试辊一辊看。　祖以手作打杖鼓势。操蜀音唱绵州巴歌曰。豆子山。打瓦鼓。杨平山。撒白雨。白雨下。取龙女。织得绢。二丈五。一半属罗江。一半属元武。　师闻大悟。掩祖口曰。祇消唱到这里。祖大笑而归。

　　五祖表自禅师

　　师依五祖最久。未有省。时圆悟为座元。往请益。悟曰。兄有疑处。试语我。　师遂举。德山小参不答话。问话者三十棒。　悟曰。礼拜着。我作得你师。举话尚不会。　师作礼竟。悟令再举前话。师曰。德山小参不答话。　悟掩其口曰。但恁么看。　师出。扬声曰。屈。屈。岂有公案祇教人看一句底道理。　有僧谓师曰。兄不可如此说。首座须有方便。因静坐体究。及旬。顿释所疑。诣悟礼谢。　悟曰。兄始知吾不汝欺。又诣方丈。祖迎笑。

　　师榜侍者门曰。东山有三句。若人道得。即挂搭。衲子皆披靡。　一日。有僧𢹂坐具径造丈室。谓师曰。某甲道不得。祇要挂搭。师大喜。呼维那于明窗下安排。

　　九顶清素禅师

　　师闻五祖举首山西来意话。倏然契悟。述偈曰。颠倒颠。颠倒颠。新妇骑驴阿家牵。便恁么。太无端。回头不觉布衫穿。　祖见。乃问。百丈野狐话又作么生。　师曰。来说是非者。便是是非人。祖大悦。

　　太守吕公来瞻大像。问曰。既是大像。因甚肩负两楹。　师曰。船上无散工。　至阁下睹观音像。又问。弥勒化境。观音何来。　师曰。家富小儿娇。守乃礼敬。

　　法闪上座

　　师久依五祖。未有所入。一日造室。祖问。不与万法为侣者是甚么人。　曰。法闪即不然。　祖以手指曰。住。住。法闪即不然作么生。师于是启悟。

　　师至东林宣密度禅师席下。见其得平实之旨。一日。拈花绕度禅床一匝。背手插香罏中。曰。和尚且道意作么生。度屡下语。皆不契。　逾两月。乃令师试说之。师曰。某祗将花插香罏中。和尚自疑。有甚么事来。

　　金陵俞道婆

　　市油餐为业。常随众参问琅玡。玡以临济无位真人话示之。一日。闻丐者唱莲花落云。不因柳毅传书信。何缘得到洞庭湖。忽大悟。以油糍投地。　夫曰。你颠耶。　婆掌曰。非汝境界。　往见琅玡。玡望之。知其造诣。问。那个是无位真人。　婆应声曰。有一无位真人。六臂三头努力瞋。一擘华山分两路。万年流水不知春。

　　圆悟蒋山开堂。方至法座前。婆于众中跃出。以身一拶。便归众。悟曰。见怪不怪。其怪自坏。　悟次日至其家。婆不出。厉声曰。这般黄口小儿。也道出来开堂说法。　悟曰。婆子少卖弄。我识得你了也。婆遂大笑。出相见。

　　凡有僧至。则曰。儿。儿。僧拟议。即掩门。　佛灯珣禅师往勘之。婆见。如前问。珣曰。爷在甚处。　婆转身拜露柱。珣即踏倒曰。将谓有多少奇特。便出。　婆蹶起曰。儿。儿。来。惜你则个。珣竟不顾。

　　颂马祖不安因缘曰。日面月面。虚空闪电。虽然截断天下人舌头。分明祇道得一半。

　　石门聪和尚

　　师在报慈。闻鸠子鸣。乃问僧。是甚么声。　云。鸠鸠声。　师曰。欲得不招无间业。莫谤如来正法轮。

　　净慈慧晖禅师

　　师谒宏智。智举当明中有暗。不以暗相遇。当暗中有明。不以明相睹问之。语不契。初夜定回往圣僧前烧香。而宏智适至。师见之。顿明前话。　次日。入室。智举堪嗟去日颜如玉。却叹回时𩯭似霜诘之。师曰。其入离。其出微。自尔问答无滞。智许为室中真子。

　　雪窦嗣宗禅师

　　僧问。如何是正法眼。　师曰。乌豆。

　　问。如何是君。　师曰。磨砻三尺剑。待斩不平人。　曰。如何是臣。　师曰。白云间不彻。流水太忙生。　曰。如何是君臣道合。　师曰。云行雨施。月皎星辉。

　　问。如何是正中偏。　师曰。菱华未照前。　曰。如何是偏中正。　师曰。团圞无少剩。　曰。如何是正中来。　师曰。遍界绝纤埃。　曰。如何是兼中至。　师曰。啮镞功前戏。　曰。如何是兼中到。　师曰。十道不通耗。

　　问。如何是转功就位。　师曰。撒手无依全体现。扁舟渔父宿芦华。　曰。如何是转位就功。　师曰。半夜岭头风月静。一声高树老猿啼。　曰。如何是功位齐彰。　师曰。出门不踏来时路。满目飞尘绝点埃。　曰。如何是功位俱隐。　师曰。泥牛饮尽澄潭月。石马加鞭不转头。

　　吉祥元实禅师

　　师自到天衣。早夜精勤。胁不至席。一日。偶失笑喧众。天衣摈之。中夜宿田里。睹星月粲然。有省。晓归趋方丈。天衣见。乃问。洞山五位君臣如何话会。　师曰。我这里一位也无。　天衣令参堂。谓侍僧曰。这汉却有个见处。奈不识宗旨何。　入室次。天衣预令行者五人分序而立。师至。俱召。实上座。师于是密契奥旨。述偈曰。一位才彰五位分。君臣叶处紫云屯。夜明帘卷无私照。金殿重重显至尊。　天衣称善。

　　左丞范冲致虚居士

　　公由翰苑守豫章。过圆通。谒旻禅师。茶罢。曰。某行将老矣。堕在金紫行中。去此事稍远。　通呼。内翰。公应诺。　通曰。何远之有。　公跃然曰。乞师再垂指示。　通曰。此去洪都有四程。公伫思。　通曰。见即便见。拟思即差。公豁然有省。

　　士与圆通拥罏次。公问。诸家因缘。不劳拈出。直截一句。请师指示。　通厉声指曰。看火。　公急拨衣。忽大悟。谢曰。灼然佛法无多子。　通喝曰。放下着。公应诺诺。

　　士问圆通曰。是法非思量分别之所能解。如何凑泊。　通曰。全身入火聚。　公曰。毕竟如何会。　通曰。蓦直去。公沉吟。　通曰。可更吃茶么。　公曰。不必。　通曰。何不恁么会。　公契旨曰。元来太近。　通曰。十万八千。　公占偈曰。不可思议。是大火聚。便恁么去。不离当处。　通曰。咦。犹有这个在。　公曰。乞师再垂指示。　通曰。便恁么去。铛是铁铸。公顿首谢之。

　　径山涂毒智䇿禅师

　　师初谒寂室光。洒然有省。次谒大圆于万寿。圆问曰。甚处来。　师曰。天台来。　曰。见智者大师么。　师曰。即今亦不少。　曰。因甚在汝脚跟下。　师曰。当面蹉过。　圆曰。上人不耘而秀。不扶而直。　一日。辞去。圆送之门。拊师背曰。宝所在近。此城非实。师颔之。　往豫章。谒典牛。道由云居。风雪塞路。坐阅四十二日。午时。版声铿然。豁尔大悟。及造门。典牛独指师曰。甚处见神见鬼来。　师曰。云居闻版声来。　牛曰。是甚么。　师曰。打破虚空。全不柄靶。　牛曰。向上事未在。　师曰。东家暗坐。西家厮骂。　牛曰。崭然超出佛祖。他日起家。一麟足矣。

　　虎丘绍隆禅师。

　　师初谒长芦信禅师。得其大略。有传圆悟语至者。师读之。叹曰。想酢生液。虽未浇肠沃胃。要且使人庆快。第恨未聆謦欬耳。遂由宝峰次湛堂。客黄龙。扣死心禅师。次谒圆悟。　一日。入堂。悟问曰。见见之时。见非是见。见犹离见。见不能及。举拳曰。还见么。　师曰。见。　悟曰。头上安头。师闻。脱然契证。　悟叱曰。见个甚么。　师曰。竹密不妨流水过。悟肯之。　寻俾掌藏教。有问悟曰。隆藏主柔易若此。何能为哉。　悟曰。瞌睡虎耳。

　　育王佛智端裕禅师

　　上堂曰。行时绝行迹。说时无说踪。行说若到。则垛生招箭。行说未明。则神锋划断。就使说无渗漏。行不迷方。犹滞㲉漏在。若是大鹏金翅。奋迅百千由旬。十影神驹。驰骤四方八极。不取次啖啄。不随处埋身。且总不依倚。还有履践分也无。刹刹尘尘是要津。

　　护国景元禅师

　　上堂。威音王已前。这一队汉错七错八。威音王已后。这一队汉落二落三。而今这一队汉坐立俨然。且道是错七错八。落二落三。还定当得出么。举拂子曰。吽。吽。

　　师因僧读死心小参语云。既迷。须得个悟。既悟。须识悟中迷。迷中悟。迷悟双忘。却从无迷悟处建立一切法。师闻而疑。即趋佛殿。以手拓开门扉。豁然大彻。　继而执事。机辩逸发。圆悟目为聱头玄侍者。悟自题肖像付之。有曰。生平只说聱头禅。撞着聱头如铁壁。

　　灵隐慧远禅师

　　内翰曾开居士。久参诸方。绍兴辛未。值师领光孝。开来谒。问曰。如何是善知识。　师曰。灯笼露柱。猫儿狗子。　开曰。为甚么赞即欢喜。毁即烦恼。　师曰。侍郎曾见善知识否。　开曰。某三十年参问。何言不见。　师曰。向烦恼处见。向欢喜处见。　开拟议。师震声便喝。开拟对。师曰。开口底不是公。　开罔然。师召曰。侍郎向甚么处去也。　开猛省点头。说偈曰。咄哉瞎驴。丛林妖孽。震地一声。天机漏泄。有人更问意如何。拈起拂子劈口截。　师曰。也祇得一橛。

　　知府葛剡志慕禅宗。久无证入。一日。举。不是心。不是佛。不是物。豁然有省。说偈云。非心非佛亦非物。五凤楼前山突兀。艳阳影里倒翻身。野狐跳入金毛窟。　谒师求证。师云。居士见处。祇可入佛。未得入魔在。葛礼拜。　师曰。云何不道金毛跳入野狐窟。葛乃顿领。

　　华藏安民禅师

　　师谒佛鉴。鉴问。佛果有不曾乱为人说底句。曾与你说么。　师曰。合取狗口。　鉴震声曰。不是这个道理。　师曰。无人夺你茶盐袋。叫作甚么。　鉴曰。佛果若不为你说。我为你说。　师曰。和尚疑时。退院别参去。鉴呵呵大笑。

　　玄沙僧昭禅师

　　上堂。天上无弥勒。地下无弥勒。且道弥勒在甚么处。良久。曰。夜行莫踏白。不是水便是石。

　　南峰云辩禅师

　　师参圆悟。值入室。才踵门。悟曰。看脚下。师打露柱一下。　悟曰。何不着实道取一句。　师曰。师若摇头。弟子摆尾。　悟曰。你试摆尾看。师翻筋斗而出。悟大笑。

　　上堂。好是仲春渐暖。那堪寒食清明。万叠云山耸翠。一天风月良邻。在处华红柳绿。湖天浪稳风平。山禽枝上语谆谆。再三琐琐碎碎。嘱付叮叮咛咛。且道叮咛嘱付个甚么。卓拄杖曰。记取明年今日。依旧寒食清明。

　　僧问。十二时中教学人如何用心。　师曰。蘸雪吃冬瓜。　问。浩浩尘中如何辨主。　师曰。木杓头边镰切菜。　曰。莫便是和尚为人处也无。　师曰。研槌撩䬪饦。

　　大沩佛性法泰禅师

　　上堂。欲识佛去处。祇这语声是。咄。傅大士不识好恶。以昭昭灵灵教坏人家男女。被志公和尚一喝曰。大士莫作是说。别更道看。大士复说曰。空手把锄头。步行骑水牛。人从桥上过。桥流水不流。志公呵呵大笑曰。前头犹似可。末后更愁人。

　　鼓山珍禅师

　　上堂。寻牛须访迹。学道贵无心。迹在牛还在。无心道易寻。竖起拂子曰。这个是迹。牛在甚么处。直饶见得头角分明。鼻孔也在法石手里。

　　昭觉道祖首座

　　初见圆悟。于即心即佛语下发明。久之。悟命分座。一日。为众入室。师忽问曰。生死到来。如何回避。僧无对。师掷下拂子。奄然而逝。众皆眙愕。　悟闻。至召曰。祖首座。师张目视之。　悟曰。抖擞精神透关去。师点头。竟尔趋寂。

　　慧日默庵道禅师

　　上堂。同云欲雪未雪。爱日似晖不晖。寒雀啾啾闹篱落。朔风冽冽舞帘帷。要会韶阳亲切句。今朝觌面为提撕。卓拄杖。下座。

　　枢密徐俯师川居士

　　公参圆悟。悟喜其见地超迈。一日。至书记寮。指悟顶相曰。这老汉脚跟犹未点地在。　悟䫌面曰。瓮里何曾走却鳖。　公曰。且喜老汉脚跟点地。　悟曰。莫谤他好。公休去。

　　龙牙智才禅师

　　师初住岳麓。开堂日。僧问。德山棒．临济喝。今日请师为拈掇。　师曰。苏噜苏噜。　曰。苏噜苏噜。还有西来意也无。　师曰。苏噜苏噜。由是丛林呼为才苏噜。

　　何山佛灯守珣禅师

　　师参佛鉴。随众咨请。邈无所入。乃封其衾曰。此生若不彻。誓不展此。于是昼坐宵立。如丧考妣。　逾七七日。忽佛鉴上堂曰。森罗及万象。一法之所印。　师闻顿悟。往见鉴。鉴曰。可惜一颗明珠被这风颠汉拾得。乃诘之曰。灵云道。自从一见桃花后。直至如今更不疑。如何是他不疑处。　师曰。莫道灵云不疑。知今觅个疑处了不可得。　鉴曰。玄沙道。谛当。甚谛当。敢保老兄未彻在。那里是他未彻处。　师曰。深知和尚老婆心切。鉴然之。　师拜起。呈偈曰。终日看天不举头。桃花烂熳始抬眸。饶君更有遮天网。透得牢关即便休。　鉴嘱令护持。是夕。厉声谓众曰。这回珣上座稳睡去也。　圆悟闻得。疑其未然。乃曰。我须勘过始得。遂令人召至。　因与游山。偶到一水潭。悟推师入水。遽问曰。牛头未见四祖时如何。　师曰。潭深鱼聚。　悟曰。见后如何。　师曰。树高招风。　悟曰。见与未见时如何。　师曰。伸脚在缩脚里。悟大称之。

　　待制潘良贵依师。久不契。谓师曰。某祇欲死去。如何。　师曰。好个封皮。且留着使用。而今不了不当便去。忽被他换却封皮。卒无整理处。　公又以南泉斩猫话问曰。某看此甚久。终未透彻。望和尚慈悲。　师曰。你祇管理会别人家猫儿。不知走却自家狗子。公于言下如醉醒。　师复曰。不易。公进此一步。更须知有向上事始得。如今士大夫说禅说道。祇依着义理便快活。大率似将钱买油糍吃了便不饥。其余便道是瞒他。亦可笑也。公唯唯。

　　师尝谓众曰。兄弟如有省悟处。不拘时节。请来露个消息。　雪夜。有僧扣方丈门。师起秉烛。震威喝曰。雪深夜半。求决疑情。因甚么威仪不具。僧顾视衣裓。师逐出院。

　　龙翔士圭禅师

　　师醉心楞严。逾五秋。南游。谒诸尊宿。始登龙门。即以平时所得白佛眼。眼曰。汝解心已极。但欠着力开眼耳。俾职堂司。　一日。侍立次。问云。绝对待时如何。　眼曰。如汝僧堂中白椎相似。师罔措。　眼晚至堂司。师理前话。眼曰。闲言语。师遂大悟。

　　黄龙法忠禅师

　　师习台教。悟一心三观之旨。未能泯迹。遍参名宿。至龙门。观水磨旋转。发明心要。乃述偈曰。转大法轮。目前包裹。更问如何。水推石磨。　呈佛眼。眼曰。其中事作么生。　师曰。涧下水长流。　眼曰。我有末后一句。待分付汝。师掩耳而出。　已而礼辞。渡九江。登庐阜。露眠草宿。相羊山水。会意则居。或数日不食。或连宵不卧。发长不翦。衣敝不易。故禅会呼为忠道者。

　　宣和间。湘潭大旱。祷而不应。师跃入龙渊。呼曰。业畜。当雨一尺。雨随至。居南岳。恒跨虎出游。儒释望尘而拜。

　　世奇首座

　　师遍参诸方。晚造龙门。一日。燕坐瞌睡间。群蛙忽鸣。误听为净发版响。亟趋往。有晓之者曰。蛙鸣非版也。师恍然。诣方丈剖露。佛眼曰。岂不见罗睺罗。　师遽止曰。和尚不必举。待去自看。　未几有省。乃占偈曰。梦中闻版响。觉后虾蟆啼。虾蟆与版响。山岳一时齐。　由是益加参究。洞臻玄奥。佛眼命分座。师固辞曰。此非细事也。如金针刺眼。毫发若差。眼则破矣。愿生生居学地而自煅炼。佛眼因以偈美之。

　　护圣居静禅师

　　师年十四礼白马安慧为师。闻南堂道望。遂往依焉。南堂举香严枯木里龙吟话往返酬诘。师于言下大悟。一日。南堂问曰。莫守寒岩异草青。坐却白云宗不妙。汝作么生。　师曰。直须挥剑。若不挥剑。渔父栖巢。　南堂矍然曰。这小厮儿。师珍重便行。

　　开先智和尚

　　示众曰。宗之与教权道。佛之与祖强名。受教传心。俱为虚妄。求真觅实。转更参差。若取自己自心为究竟。必有他物他人作对治。　时有僧问。如何则是。　曰。是则有非。　云。如何得入。　曰。汝何劫在外头。　问。如何是佛。　曰。汝唤那个作众生。　云。与么则无佛无众生也。　曰。者众生。　问。如何是平常心。　曰。蜂虿狼贪。　云。与么则全众生心也。　曰。你道那个是平常心。　云。不会。　曰。汝他后会去在。　问。四大何缘有形。　曰。你道虚空何缘无像。　云。到者里却不会。　曰。我也不会。又曰。汝道汝不会与我不会。是一是二。　云。乞和尚慈悲。　曰。我早晚曾骂辱汝。　问。如何是大道。　曰。我无小径。　云。如何是小径。　曰。我不知有大道。　问。和尚见处如何。　曰。非汝境界。　云。学人见处如何。　曰。取我处分又争得。　云。乞师指授。　曰。我长劫来不曾蒙蔽汝。

　　龙图王萧居士

　　居士字观复。留昭觉日。闻开静板声。有省。问南堂曰。某有个见处。才被人问。却开口不得。未审过在甚处。　南堂曰。过在有个见处。南堂却问。朝旆几时到任。　公曰。去年八月四日。　南堂曰。自按察几时离衙。　公曰。前月二十。　南堂曰。为甚么道开口不得。公乃契悟。

　　南台安和尚

　　因僧问。寂寂无依时如何。　曰。寂寂底呢。因有颂曰。南台静坐一炉香。终日凝然万虑忘。不是息心除忘想。都缘无事可思量。

　　法轮添禅师

　　上堂。喝一喝。曰。狮子哮吼。又喝一喝。曰。象王颦呻。又喝一喝。曰。狂狗趁块。又喝一喝。曰。鰕跳不出斗。乃曰。此四喝。有一喝堪与祖佛为师。明眼衲僧试请拣看。若拣不出。大似日中迷路。

　　光孝深禅师

　　上堂。维摩一默。普贤广说。历代圣人。互呈丑拙。君不见落华三月子规啼。一声声是一点血。

　　上堂。风萧萧。叶飘飘。云片片。水茫茫。江干独立向谁说。天外飞鸿三两行。

　　中竺痴禅玄妙禅师

　　僧问。如何是截断众流句。　师曰。佛祖开口无分。　曰。如何是函盖乾坤句。　师曰。匝地普天。　曰。如何是随波逐浪句。　师曰。有时入荒草。有时上孤峰。
卍新纂续藏经第 68 册 No. 1319 御选语录


　　御制序

　　朕自去腊。阅宗乘之书。因遇辑从上古德语录。听政余闲。尝与在内廷之王大臣等言之。自春入夏。未及半载。而王大臣之能彻底洞明者。遂得八人。夫古今禅侣。或息影云林。栖迟泉石。或诸方行脚。到处参堂。乃谈空说妙者。似粟如麻。而了悟自心者。凤毛麟角。今王大臣于半载之间。略经朕之提示。遂得如许人一时大彻。岂非法会盛事。选刻语录既竣。因取王大臣所著述。曾进呈朕览者。择其合作。编为一集。锡名当今法会。附刊于后。朕惟如来正法眼藏。涅槃妙心。如杲日在空。有目共睹。迷者自迷。悟者无语。诚于此一超直入。则经纶万有。实为行所无事。朕一日二日万几。诸臣朝夕不懈于位。莫非平治天下之为。而即于此深尝圆顿甘露之味。可知此事之为实际理地。而非狂参及解路。所可得而托也。朕居帝王之位。行帝王之事。于通晓宗乘之虚名何有。况此数大臣。皆学问渊溥。公忠方正之君子。一言一行。从无欺妄。又岂肯假此迎合。为谄谀小人之事。朕又岂肯默传口授。作涂污慧命之端。诚以人果于心性之地。直透根源。则其为利益自他。至大而至普。朕之惓惓于此。固非无谓而然也。卷中言句。所为师子祇三岁。便能大哮吼。可以启人弘信。广布正灯。是选之传。或于宗风不无小补。至在内焚修之沙门羽士。亦有同时证入者六人。其所作亦附刊焉。是为序。

　　雍正十一年癸丑九月望日

　　御选当今法会

　　皇十六弟庄亲王爱月居士

　　礼佛

　　盈天地间。惟一真佛。百千万亿泥佛木佛。总是一佛。若著相而求。翻成隔碍。不须拟议叩求。但办立地荐取。欲识真佛。无往不是。非将旷劫无明彻底尽去。何可得见。如何得彻底尽去。但只去缚。缚之一字。众生业识根深。千生万劫。缠绕无休。色能缚见。声能缚闻。触缘便缚。对境即昏。转求转远。愈觅愈深。欲得解缚。别无方便。一念回光。即睹佛面。非心非佛。白云万里。是心是佛。万里白云。佛即是见。见本离因。如青莲花。不染一尘。见如不见。闻如不闻。色不碍见。声不碍闻。根尘空寂。历历明明。千江一月。一月千江。风来水面。云绕层岗。极乐世界。东方西方。有何隔碍。不用参详。佛即是我。我即是佛。佛与众生。无二无别。孰欠孰剩。孰优孰劣。迷之则凡。悟之则圣。凡圣双泯。全体大用。离相若非。即相则是。即相若非。离相则是。是非两忘。真佛出世。佛生一如。无出无入。彼此不二。无来无去。大慈悲父。设兹慈航。拯救群迷。解缚脱缰。此恩此德。难议难量。无上醍醐。今已得尝。愿同含识。共登道场。稽首归依。顶礼法王。

　　祖意

　　六祖不传衣。达摩留只履。欲分异与同。透得知玄旨。若直露消息。一月千江里。何妨更注脚。脚跟下荐取。

　　问答一则

　　一僧问。有僧问云门如何是透法身句。云门曰。北斗里藏身。意旨如何。王颂曰。透法身。藏北斗。有是无。无是有。泥牛吼月。木郎醉酒。如是如是。知否知否。

　　六根颂

　　六根原来一物收。谁知一物价难酬。键关碌碌空妨鼠。鞭扑劳劳错打牛。绿水青山观自在。清风明月任优游。拔根应会生根地。听取凉蝉报早秋。

　　地

　　大地一毫端。本来不见土。识得脚根下。任伊吞与吐。

　　水

　　一勺全沧海。沧海无滴水。沧海与桑田。海田只如此。

　　火

　　石火与电光。何须分人我。识得丙丁因。自知火中果。

　　风

　　遍界不曾藏。遍界不曾有。但观动静声。尽是狮子吼。

　　道

　　至道原无一语。何妨信口吟哦。静喧语默任和和。无可亦无不可。

　　极乐世界何处。色空里面誵讹。曰魔曰佛总非他。却又本来无我。

　　月

　　朔日何曾隐晦。光明仍满三千。莫言三五是团圆。大地依然黑暗。

　　明自暗中折合。暗从明里周旋。明明暗暗两无偏。此月方才出现。

　　灯

　　一盏能分千盏。须知一盏何来。直饶照出九层台。者个何尝有碍。

　　用处分明无照。体时不隔尘埃。莲花火里霎时开。方得名为自在。

　　镜

　　恰似冰轮高挂。自然形影不藏。何须刮垢更磨光。方现如如妙相。

　　纵使尘封岂掩。便从笼罩无妨。昏明只辨一毫芒。畏障都卢生障。

　　心珠性水

　　心珠性水合同途。此界他方本不殊。珠灿烂时涵湛水。水澄清处见圆珠。光风霁月全身现。碧沼寒潭寸影无。亘古至今无个事。何须依样画葫芦。

　　录语二则

　　万物如如在目前。小而无内广无边。圆通一性何来往。水底青山火里莲。

　　尊贵从来不自知。幸逢一拶好修持。谁知一滴曹溪水。却在吾
皇太液池。

　　示明鼎

　　柏林寺礼佛次。示明鼎曰。佛为一大事出家。岂仅为自了生死已哉。众生沉沦。愿拯拔之。众生迷谬。愿儆觉之。众生缠缚。愿解脱之。众生蔽障。愿开明之。一切圣凡。料共喻斯旨。然拯拔众生。即自拯㧞也。儆觉众生。即自儆觉也。解脱众生。即自解脱也。开明众生。即自开明也。如是拯拔儆觉解脱开明。实无我得拯㧞。我得儆觉。我得解脱。我得开明者。亦无众生得我拯拔。得我儆觉。得我解脱。得我开明者。如是谓之度人。如是谓之自度。所以从上古德。已得已证。必为人天推作导师。一本慈悲。随人接引。而当其所得未得。所证未证之时。则必孳孳汲汲。眠食俱废。不惜躯命。力索勤求。匿影销声。闭关杜口。惟依本分。绝不关人。甚至兀坐空岩。行脚异域。断臂立雪。若救头燃。其苦心忍行。曾不以年岁计。逼拶戛击。誓期彻悟。一旦摸着鼻孔。如绝如苏。然后即事即理。无𦊱无碍。以至人天趋向。秉拂开堂。自利利人。一时圆满。盖己事未明而即能导人。不能导人而遂为了己事者。十方万古。决定无此教。无此法也。今尔着僧伽衣。吃香厨饭。为佛弟子。人号善知识。住名刹。升法席。集缁素而说法。亦历有岁年矣。

　　皇上以帝王之尊。证如来之果。随喜所及。时承
开示。不异日月轮边。光明常被。其为万辛。历劫难逢。然以余观尔。桶底不脱。竿头未进。虽经行禅诵。日不忘两餐。而见性明心。实莫参一味。执著名相。缠绕语言。寻讨无功。啐啄奚补。岂不上负
圣恩。下负自己。如此而或欲为人。是乃聋以导聋。瞽以传瞽。迷人正觉。断人慧命。铁蛇横路。自误误人。堕落轮回。将阿谁消受。余深代汝愧畏。尔亟当及此猛省。打透关头。自度度人。并不是两事。尔应知
皇上恩大难酬。并肯余言之无妄也。古佛已过。再世未来。不向今生度。懊恼亦何及。况自误犹小。误人罪大。舌在不从心。具眼莫问口。其努力回向。毋有玷沙门。俾三千大众。各发信心。广衍宗旨。且谩道授记灵山。必将获人天福报。是否是否。如何如何。莫谓如来教下。絮絮琐琐。大似谈老婆禅也。尔其珍重。毋忽。

　　皇十七弟果亲王自得居士

　　究竟铭

　　三界众生。自从无始。忽起无明。成就根尘。即此无明。同佛正觉。迷妄执着。升沉业识。悟无愚智。觉无凡圣。不从彼来。不从此去。前后际断。非即非难。无依有立。有凭无成。坦然一致。真妄无二。能所俱离。随类普应。有方则滞。着处即邪。痴静冥空。六尘缘影。不染而染。是而非是。声声色色。捏目生花。昭昭灵灵。龟毛兔角。二途俱泯。圆成弹指。无证之证。无修之修。次第渐除。宿昔染习。六般同济。众生一如。佛魔邪外。一轨同收。好丑分明。宝镜不垢。常泯常照。常动常寂。无可不可。不取不舍。圆通荡荡。不思不议。

　　如如歌

　　从上佛祖传心法。无异无同无二辙。本非知见所能明。不是施功可了脱。目前色相悉真常。耳畔音声尽妙说。个中毫发费商量。即落千差与万别。未从拟议全宾主。不用足移入道场。圆满融通无净染。希夷微妙又寻常。凝然不动超尘劫。寂尔无为建宝幢。刹刹尘尘皆实相。更余何物可承当。中非内兮表非外。非须弥兮非纤芥。还问皓月印千江。复若飙风鸣万籁。捏之不聚视无形。当前即是寻无在。但能顷刻回光照。不劳弹指便圆成。真谛无圣无不圣。妙义非生非不生。逢建立时随建立。遇光明处合光明。山河大地如来藏。动植含灵佛祖灯。何用改弦兼易调。从他月白与风清。澄之不清淆不浊。亦非迷兮亦非觉。圆融即是宝金绳。耽玩翻成断贯索。尘劳妄想等龟毛。般若涅槃同兔角。那伽常定繁兴处。遍界纵横无住着。大千世界一慈航。露柱灯笼何处藏。若向草头寻祖意。恰如针上觅鸳鸯。六根即是菩提种。万念无非如意幢。大似寒梅经雪后。花开不是去年香。把断一津非是入。放纵千流非是出。泊然心境湛兮澄。岂假丝毫功与力。无住无行不堕空。常明常照还如漆。沧海涓涓入百川。盈溪盈壑作波澜。曹溪一滴遍三千。岂待拈花始莞然。月照寒潭波映月。月波浩渺潭皎洁。此中体用甚分明。何必谛诠堕言说。物物同参报化身。一尘不染净光佛。净光佛住在何方。即在众微尘里觅。渴饮饥餐朝复昏。本无些子异于人。才言解脱即坑堑。脚底何非不二门。有作有为终属妄。除烦除恼亦非真。若言如如成两橛。试问此歌闻不闻。

　　示初学

　　达摩西来。直指人心。见性成佛。不假文字语言。盖因众生。以无量劫来。识情染习。一向外求。不知返本。但推穷寻逐。攀缘思虑。只益多闻。还成滞碍。故祖师慈愍。垂示后学。于刹那之顷。令明心地。直达本源。则言言尽是真常。无一句不指清净之体。无一声不阐圆妙之音。经云。先佛所说。后佛随顺。三藏十二部。即语言文字而非语言文字。从此了明而无了明之者。是为实语。不诳语。弗契斯旨。但随文解义。堕于见网。如日下孤灯。失其所照。亟须勇猛精进。直下了脱。自有释然于无边教海之诠谛矣。

　　闲言说十则

　　有生于无。无生于有。有无相生。统归之道。有为无为。超乎名言。是道耶。非道耶。

　　道非巍巍。如仁者乐山。道非荡荡。如智者乐水。山水之外。道将何求。若执山水以为道。又复以鱼目作明珠。且道究竟如何。山不是山。水却是水。

　　人言空花。我谈实相。人说山河大地。我道梦幻泡影。非炫异于人。正所以示大同。若以异为同。以同为异。风马牛。

　　不自见。故普见。不自生。故长生。以其无生。万物大同。故觑无上菩提犹如儿戏。

　　道本无动。故不在动。道本无静。故不在静。道若在静。但守槁木寒灰。便超法海。道若在动。但逐飙尘野马。即踏真如。总没交涉在。夫体道者。但向湛寂就纷纭。纷纭成湛寂处会。

　　千寻之木。成于尺寸。万里之程。始于跬步。故道虽高妙。不离寻常目下。若舍近而求远。厌凡而慕圣。是舍萌芽之木而求参天。不出户庭而欲适远。不谓愚得乎。

　　一切自然。矫作则失。因无矫作。天地成其广大。日月成其光明。山川草木。飞潜动植。自然合体。故曰如来藏。

　　明镜照形。其短长肥瘠一如也。释镜求吾貌而不可得。虚谷应声。其大小缓急一如也。去谷寻吾声而不可得。故曰在镜即镜。在谷即谷。

　　大道希夷。不可得而尊。不可得而贵。安之随之。和之同之。有而不有。为而不为。是名大道。

　　寥廓者天。无物不包。浩瀚者海。无物不容。故则天者同其广大。法海者同其渊深。至于道。不可思议而莫之量。

　　随笔五颂

　　佛祖弘慈。拯溺一切。盖为众生。本真锢蔽。客尘掩埋。业涛腾沸。憎爱取舍。自缚自系。轮回生灭。致难脱离。

　　憎凡爱圣。求静厌喧。皆为执着。尽属攀缘。在圣则圣。在凡则凡。处静即静。处喧即喧。本无方所。如珠走盘。

　　素位而行。佛儒同道。俗则居家。僧则秉教。为臣当忠。为子当孝。能尽伦常。即为玄妙。绝世违情。舍明求照。

　　或以释教。遗弃纲常。竞相排诋。如墨如杨。或慕邪行。裂衣毁裳。𠢐容捻指。妄自残伤。两俱谤佛。与道乖张。

　　拈一放一。未是平沈。水不洗水。金不博金。心外非物。物外非心。物自是物。心自是心。何为昧昧。拨相而寻。

　　观山

　　山之高兮。众石所成。石虽众兮。山一其形。千仞之山。一拳之石。石即是山。而山非石。

　　临水

　　沤之与水。异形同体。结则为沤。散则为水。沤非是水。水却是沤。不如纵目。任其注流。

　　性根偈

　　恒沙诸佛同一性。此性无修亦无证。若离修证却成狂。动非动兮静非静(性)。

　　触目尽成颠倒见。山河大地谁形容。自从一睹明星后。物我原来无异同(眼)。

　　若向音声求佛法。譬犹假翅欲腾飞。何如撒手行平路。静默语喧无二归(耳)。

　　见说旃檀片片香。此中非嗅孰知芳。若言佛性离闻性。何处寻求寂灭场(鼻)。

　　百味莫言只一味。分明河淡海为咸。必须一一从吾辨。始把尘砂作米盐(舌)。

　　幻化空身即法身。纵然认着亦非真。直将瓦砾成吾体。谁道身心奉刹尘(身)。

　　动静卷舒无二致。后前左右合其宜。若于意外求他道。何异轻金而重泥(意)。

　　录语

　　我不谈空空。亦不说有有。问我何所言。一声狮子吼。

　　万川一月印

　　一月缘何印万川。随波上下自年年。莫将戏论谈同异。一月圆来万月圆。

　　偶述

　　佛性非从色相寻。若离色相转劳心。龟毛兔角真如体。鹊噪鸦鸣般若音。不是吾身同木石。直须木石即吾身。圣凡情见从生灭。山自高兮水自深。

　　皇四子和硕宝亲王长春居士

　　觉海论

　　觉以海言强喻也。海亦觉中之一物。觉不可以海喻。觉固无可喻。以海于天地间为物最钜。故强以为喻。夫天一生水。降而为膏。升而为月。动而为波。凝而为冰。渟而为陂为泽。流而为江为河。千支万派。莫不朝宗于海。海受之而不见其盈。海泄之而不见其竭。海亦钜矣哉。虽然。海固有形在也。海之形在。则海之名存。至若不可以形求。不可以名拟。无所于受。而实无所不受。无所于泄。而实无所不泄。受不见受。泄不见泄。湛湛乎。荡荡乎。是海也。其自性之觉海欤。非从中出。非从外生。其先无始。其后无终。上之莫见其颠。下之莫穷其底。十方世界。莫测其涯涘。大地众生。莫不备具。如来此觉海。菩萨此觉海。一切圣凡。以至蠕动含灵。无非此觉海。三界同居。生佛一体。于一体中而差别迳庭者。生佛之攸分也。差别迳庭而同归觉海者。生佛之本来也。以觉海为体。而不执觉海。不舍觉海者。如来也。在觉海中。而或执体海。或舍觉海者。众生也。教外别传。令人透脱根尘。剿绝情见。并觉海二字。亦无所存。修而无修。证而无证。譬之百川归海。而海不自识其容纳也。夫修世间法。至于圣。极矣。若明出世间法。廓然无圣。廓然无圣。圣凡等观。戒定慧亦觉也。贪瞋痴亦觉也。贪瞋痴之觉非圆觉。戒定慧之觉亦非圆觉。求贪瞋痴不可得。求戒定慧不可得。不可得中如是得。如是得中无所得。而后其觉乃圆。圆亦非圆。而觉乃觉海矣。古人云。损法财。灭功德。莫不由斯心意识。又曰。无明实性即佛性。幻化空身即法身。佛生之分。在觉与不觉之别。然觉者与未觉者。同住觉海之中。如或以觉为觉。则是心意识之觉。所为损法财。灭功德者也。即不以觉为觉。仍是幻化空身中之无明实性。非真觉也。必得无明实性即佛性。幻化空身即法身。并此无明佛性。幻化法身之名。亦不可得。夫然后入微尘而不泄。遍大千而不溢。以缶取之盈缶。以瓮取之盈瓮。以陂取之盈陂。以泽取之盈泽。以江取之盈江。以河取之盈河。以海取之盈海。以天地取之盈天地。澄澄湛湛。寂寂惺惺。虽觉而不觉。不觉而常觉。是乃所为觉海欤。

　　水月说

　　天上之月一耳。水印之而万焉。一月普现一切水。其本自同。一切水月一月摄。其归不二。设使祗明得真体之一。而未明幻体之亦一。则古人水月之妙喻。犹为未究也。有如泛航溪中。溪中此月也。由溪以之湖。湖中即此溪月也。由湖以之长江黄河。长江黄河中即此湖月也。由长江黄河以之海。海中即此长江黄河月也。由一小海以之乎四大海。四大海之月。即此一小海之月。而亦即此发航时。小溪中之月也。祗有一月。求两月不可得。忽于其间。堤岸隔之。一溪之水。分为二溪。则一月亦分为两月矣。由是而之焉。四海之内。江有沱。河有荥。汝有濆。汉有潜。水草之交为湄。水决之泽为汧。注川为溪。注溪为谷。注谷为沟。注沟为浍。又细之而为行潦。又细之而为牛蹄之涔。各各得水。则各各得月。而月乃不知其几千万矣。又细之而为瓶为罍。为杓为罂。为杯为斝。各各得水。则亦各各得月。而月又不知其恒河沙数矣。如举百小器之水。并于一大器。则百小器中之百月皆空。而成一大器中之一月矣。如举百千万器之水。并于一溪。则百千万器中之百千万月皆空。而成一溪中之一月矣。由是从溪之湖之江之河之海。则恒河沙数之月。又成一月如初矣。信乎水中之月本一。其不一者。有隔之而使然。非其本然也。由此观之。不特天上之月普同。水中之月亦普同矣。天上之月。真如也。水中之月。幻有也。幻从真出。幻乃成万。幻亦无万。幻万亦一。一亦不立。夫是以万。然则真如之月。即在水中。幻有之月。亦在天上也。人尚其扑陶器而破之。掘堤岸而通之。庶几宴坐水月道场也欤。

　　呵佛骂祖论

　　或问宗门每有呵佛骂祖之语。何也。王曰。佛身充满于法界。普现一切群生前。随缘赴感靡不周。而恒处此菩提座。华严四句。诚为诸祖要语的旨。虽然。人若于此随语生解。便成天地悬隔。即此随语生解之心。便是业识茫茫。无本可据。于此尚未能洒然。命根何由得断。纵使尽山河大地。化为齿颊喉舌。一一齿颊喉舌。演无量妙音。同时赞佛。亦没交涉。夫能赞叹者。即所赞叹者也。所呵骂者。即能呵骂者也。然则何赞叹之有。又何呵骂之有。况乎能所皆空。赞叹呵骂。又有何处可以安着。众生以是佛为圣。非佛为凡。凡圣两途。即是众生无始以来之见病。必得圣凡情尽。然后人我双忘。古德老婆心切。是以呵佛骂祖。除其见相云尔。或曰。若然。则
皇上之斥人呵佛骂祖。其义何居。王曰。古德为此。不过接引初机。何尝以此为究竟极则。接引初机之善权方便甚多。又何必定出于呵佛骂祖。
皇父以现在佛。显如来身。慈悲无尽。化导无垠。智日普临。法云常润。所见所证。超出从上古德万万。岂寻常所能窥测。余惟信奉受持。安能疏通证明其义。虽然。恭承
诲示。得领玄音。亦忝一知半解。不忍不以示天下后世。作将来眼也。特为尔申论之。夫虚空大地。皆属幻结而成。然此大地虚空。即是实际理地。真全是幻。诸幻皆真。幻全是真。一真亦幻。此幻影中。步步不离真地。此真如性。刹刹历此幻缘。松原是直。棘原是曲。乌原是黑。鹤原是白。松直棘曲。乌黑鹤白。尚不得改其自然之幻影。况人为万物之灵乎。是故为臣当忠。为子当孝。民则当仁。物则当爱。万善具足。乃得圆此幻影。幻影真如。无二无别。幻影圆。即真如矣。离此一字。便属魔外。夫佛祖者。以出世间法论。则无生身之所自生也。以世间法论。即先圣先师也。下口呵斥。可乎不可乎。夫圣凡俱泯。然后前后际断。固已。然若以呵骂为圣凡俱泯。则此圣凡俱泯之见。并凡见亦无分矣。安得不堕畜生道。宗徒又谓古德尝言。须向异类中行。六道轮回。一道齐平。方是透天透地。有何因果可言。不知即此执着狂见。止有堕畜生道分。无古德透天透地分。古德心行。驴年未梦见在。人果踏过重关。幻真一致。正须圆满幻中真果。安得呵佛骂祖。若犹未也。则呵佛骂祖。如何可容。区区接引初机之无舌人饶舌。
皇父岂不照破。尔悟耶。吾与尔信受奉行。尔不悟耶。圣旨不可违也。或人唯唯而退。

　　示超鼎

　　禅喜次。示超鼎曰。佛法者出世之梯航。世法者住世之关键。径异途分。南辕北辙。殆夫人而云然矣。然使其人。果于佛法。能了自心。得无所得。则以不染之心。现随缘之相。无憎无爱。无取无舍。自然不逐波流。不随影住。而得理事一如。空相无二。世法正是佛法也。若或心依尘刹。任起纠缠。取舍爱憎。杂然纷错。甚至奔趋名利。希望宠荣。隐显异行。外内异习。如此。则虽三藏十二部。千七百公案。一一如瓶泻水。其所为佛知见者。已不啻狐唾狸涎。况复藉古德之微言。作逢时之利器。了了于口。役役于心。其不至涂污慧命。垢浊祖庭者几何。惟贵力行佛训。信守沙门。于一切世法中。不生欢喜心。而持贪瞋戒。则虽铁蛇横路。终可作弄死蛇想。从未有不行戒定。顿为了知。假借佛法以行世法。而不至习染因仍。增诸幻妄。以昧佛性而撄世网者。我
皇父以现在佛。发如来藏。万几余暇。时一随喜。偶揭片语。如灌醍醐。所以提持禅衲。整饬宗门。谆谆恳恳。直引曲喻。期望各有成就者。原为如来教外之旨。实能普利十方。弘济万品。会者自得。一如本分。当下即是。不假外求。而于修齐治平。兵农礼乐。政刑德教。及饮食起居。出入作息。一切有为法。原无干碍。故欲护此一灯。永毋消殒。

　　慈悲念切。光照无私。此物我之胥忘。固缁素所共信。余言不其然乎。尔幸际隆时。叨蒙
开示。盖有夙因。得具正见。正宜及此努力。合眼埋头。进惭愧门。修回向行。誓期彻底。了此一事。以仰报高厚
圣恩。克绍佛日。乃迩者听汝言说。验汝行为。鸟欲冲天。脚未点地。虽荆榛队里。曾暂斩断葛藤。而水月光中。犹时错认花影。对人饶舌。岂接引之婆心。到处呈身。半逢迎之鬼伎。试问此选佛场一块干净土。既不能伐毛洗髓。转且目眩耳哗。于些子荣利事。尚无从勘破。而可望其于本分向上事。有所探讨。不至堕落。或且能度人。有是因乎。有是果乎。无种且勿道。何下种之不审也。语云。见道易。修道难。又曰。知之易。行之难。縠罗之隔。即不能辨物。何论九嶷。咫尺之间。即不云到家。何况万里。尔其及早猛省。痛自翦除。毋作非非想。但作如如观。途路未迷。蓦直前去。庶此一事犹终还故吾。不然。文殊念起。铁围随之。下又下者。地狱何辞。佛法本无住。度溺皆自取。究无与世间法也。勉诸勉诸。

　　皇五子和硕和亲王旭日居士

　　初学诗六十首

　　人我原无二。主宾自历然。当前不回换。一月万川圆。

　　空亦本非空。有亦本非有。空有两相忘。三三原是九。

　　𦦨影不解渴。画饼不充饥。愚夫多错认。达者会其机。

　　才拟离于空。已是落于有。不知空有间。何物最长久。

　　古镜埋尘垢。几人仔细寻。东风回暖候。窗外日华新。

　　东院风光好。扁舟一桌轻。千山沈翠影。山行舟不行。

　　跳出金刚圈。打破栗棘蓬。问余何所得。一担挑春风。

　　鱼兔不需用。何必守筌蹄。偶尔阅金经。权为遮眼皮。

　　但知翻贝叶。日日诵哆啰。不听林间鸟。尽演摩诃歌。

　　以声为直指。拈色作单传。但即此声色。观音如是观。

　　先了同中异。还明异里同。三千原是幻。四大本非空。闭目妄求见。观心误觅通。可怜讲解者。恰似触窗蜂。

　　倒骑龙象走。春夏发鬅松。去际浑无影。来时不见踪。慈云铺密密。法雨落重重。虽弄泥团汉。却能立峭峰。

　　证佛还除佛。达禅莫泥禅。若从露柱觅。即落净瓶边。妄处尘心滞。通时佛性圆。茫茫如涉水。且趁法王船。

　　佛国随方现。西天只在东。但开弥勒阁。自上德云峰。树杪留明月。花边送好风。一般奇绝处。从古与今同。

　　住此无为地。何妨处闹场。归来炭里坐。还去雪中藏。大道绝能所。虚空不可量。世尊一按指。海印尽生光。

　　打破黑漆桶。琉璃界里行。十方自普遍。三际任纵横。有火还同暗。无灯却是明。此身齐日月。何必问年庚。

　　对病得良方。长生极乐乡。山河为事业。雨露作壶浆。伏虎空劳力。降龙徒逞狂。须知龙与虎。觌体是心王。

　　入定原无定。休心更错休。阶花兮并茂。溪水兮随流。谁去寻兰若。何妨执钓钩。年年祗此日。暖冷自春秋。

　　幻妄何曾幻。须看火里莲。一池常湛湛。八水自渊渊。无佛方云佛。非仙始是仙。佛仙毫错认。霄壤两茫然。

　　一线通天地。何人能睹之。梦中不识梦。迷里复寻迷。岁月如风疾。时光似电驰。于兹当警醒。速觅法王师。

　　腊月乘凉解带。三伏向火披裘。愚夫𠷣谓颠倒。知者笑默点头。

　　丈六三千法相。区区一粒微尘。芥子须弥不别。山川草木全身。

　　一人常吃不饱。一人不吃不饥。此意阿谁参透。直言不挂一丝。

　　黑炭难方其黑。白冰莫比其冰。毕竟问他何物。答云白炭黑冰。

　　将欲以静止动。恍如日下逃影。欲修无上菩提。务须开眼落井。

　　春日严风栗冽。三冬暖气温和。不是春冬互换。祇因曾见弥陀。

　　对镜二我现前。毕竟自着何所。当下人镜双忘。了然他我我我。

　　昨日园花开放。几枝白白红红。祇因贪观芳色。不肯踏入丛中。

　　四面八方惟我。飞潜动植皆佛。佛我原无两个。非是依稀仿佛。

　　学道方不自弃。见道自弃方亲。六尘六根放下。大千总一真人。

　　湛湛纯清元气。澄澄不杂精神。识透三千世界。能使十二时辰。秋水一泓作体。涧松百尺为身。顶后金光是幻。云生足下非真。

　　有意超登净土。却于诸佛无缘。一芥犹余一芥。三千岂止三千。识得七花八裂。何分六欲四禅。漫说鸢飞鱼跃。毫厘即隔天渊。

　　常时随缘饮啄。闲来乘兴高歌。看破菩提是妄。了知佛祖皆魔。识得六根无我。放教五蕴从他。祇此理穷性尽。如顽如鄙呵呵。

　　莫论谁观谁听。休问有言无言。欲证至真正道。须知探本寻源。欲得古佛会面。须从草鞋踏翻。但会怀中涤垢。孰能物外驰奔。

　　小摄毫毛却大。大弥宇宙而微。不识不知佛智。非生非灭天机。冬日雪飘累累。春朝雨洒霏霏。雨雪任教应节。我祇相时着衣。

　　猛虎当途何惧。从来物我原同。同处原无彼此。异时却辨雌雄。养素全真失䇿。含醇抱朴非功。若然以南作北。究竟未见西东。

　　风云体态无定。猿马情性难安。依静止动妄作。将有为无自谩。浮沤非是涛浪。海水却即波澜。不教丝毫障碍。一颗宝珠走盘。

　　一点微尘之内。一佛国在其中。道有森然实有。说空豁尔皆空。彼此亲疏无二。东西南北皆同。莫诧辉煌古镜。团团只是青铜。

　　迷则多知多识。悟却如醉如痴。无见方成实见。有为即是无为。大道非难非易。天下何虑何思。鹦鹉缘何有舌。蜘蛛毕竟无丝。

　　色相元非色相。空虚岂是空虚。三昧由来都幻。六根随在皆如。此地端然有我。他方何处寻渠。西天只在脚下。不烦走马驱车。

　　己躬下事作么参。兀坐蒲团意不甘。前后一朝窣地断。十方四面是瞿昙。

　　一归何处是耶非。笑倒庭前木板扉。唯有此门为不二。本无有一更何归。

　　色空明暗千般相。地水火风一个身。若要舍离增谬妄。尘尘涉入始为真。

　　直教如幻方非幻。莫要消除幻百端。欲觅是真非幻者。犹如风里捉风看。

　　桃花溪上年年发。只有灵云见不疑。我欲将花问少室。此花为髓抑为皮。

　　者个岂容有悟迷。无余无欠等均齐。若言今日方成悟。何异朝东说向西。

　　毕竟色前无别法。良由声外有单传。骑声盖色何方便。如色如声任自然。

　　无锥可立尚余身。彼岸犹遥毒海深。直待将身也贫却。方才撮土即黄金。

　　明明昨定今何定。一句包涵万法门。犹向法尘边觅取。将头自刺入胶盆。

　　宝殿黄金丈六身。万年常转法王轮。展单作礼人多少。开眼谁能见得亲。

　　家舍途中百事宜。何须端䇿问庖羲。山河大地无非自。昼夜回环不是伊。一月迥明千佛土。六时梦作四威仪。堂堂独立浑无事。历劫常如者片时。

　　一声鸟语出林端。说得如珠走玉盘。五教分明齐贯串。三乘阶级总团圞。大千已是浑包裹。些子何曾更热瞒。若也未能抛漆桶。广长舌又底相干。

　　动念何非生死根。不生一念又沉沦。大圆觉海无门路。两铁围山矗昊旻。放则雪狮镕火聚。捉时流汞入沙尘。中边若不齐拈却。难与空王结净因。

　　百般神妙都除屏。一味真如任所之。莫是透天还透地。本来无我亦无伊。三身总不分长短。此路何曾有顺违。堪笑南泉牧水牯。东西岐处又成岐。

　　直下本来无一事。莫从无事觅安心。精修原属寻常分。密行唯随力所任。中不容他清净慧。外无可问去来今。搬柴运水如如里。便是无弦太古琴。

　　群生尽是金刚体。四相全彰般若光。坐断菩提与烦恼。踏翻地狱并天堂。出门一笑青天阔。欹枕三更白月凉。树倒藤枯是何物。分明宝印出轮王。

　　合水和泥与么来。虽然何处惹尘埃。解开六结无余结。荡尽凡胎与圣胎。撤手悬崖履平地。开睛堕井上莲台。丈夫步骤当如此。一念千年复亿垓。

　　三尺儿童也共之。千生历劫久忘斯。拽将鼻孔虚空吼。打着头颅大地知。直下何曾些子欠。当前莫更自相欺。若于此外闲拈弄。画饼终难充汝饥。

　　千门万户尽司南。只要拈来仔细参。莫道此中还是一。当知句里亦无三。泥牛入海探消息。铁马当风演妙谭。妙觉空王真种子。毫毛头上坐瞿昙。

　　山重重又水重重。宝镜交光光不穷。能所顿消何轨格。圣凡净尽始圆融。草鞋倒覆三千界。破衲高围丈六空。半点安排浑不用。何须更觅主人公。

　　多罗平郡王福彭如心居士

　　真如铭

　　真如性海。法界圆通。圣凡一辙。佛生途同。只缘迷己。逐物西东。从有背有。从空背空。识心颠倒。生死相从。憎爱继起。善恶业生。轮回六道。受舍不停。大慈悲父。悲悯群迷。设兹宝筏。拯救出离。诚言宝训。作速皈依。若求解脱。不远非难。信心一办。祇在目前。不需半念。不用一言。鸦鸣鹊噪。木片碌砖。同演摩诃。普示庄严。当下荐得。谁分彼此。三界唯心。万法一己。知解体会。却没交涉。若非真了。何言休歇。自误误人。魔行邪说。即心即物。即物即佛。心佛物兮。何异何同。无一无二。二一圆融。色空明暗。随处合通。无心于法。无法于心。心法双泯。是名曰真。真亦强名。普告来今。

　　一贯说

　　语默动静不异。暗明通塞何殊。了达彼此无二。大千沙界如如。

　　云山图

　　青山自青山。白云自白云。欲识云山意。谛观分不分。

　　真妄谣

　　起妄遣妄双成妄。用真求真何处真。真妄两地情能尽。寒灰枯木一时春。

　　迷悟诰

　　迷者将空作色。悟者以色为空。迷兮悟兮如梦。色兮空兮本同。

　　心体歌

　　刹刹尘尘总一心。沙界之中独露身。其间妙体谁人识。直饶识得亦非真。

　　不住词

　　住南却在北。住北却在南。一切如是住。无所住心然。

　　人我论

　　人法本来无二。物我原自一同。就中妄生隔碍。致令触途难通。

　　转物解

　　转得山河归自己。转得自己成山河。两个黄鹂鸣翠柳。一行白鹭落平坡。

　　动静咏

　　静中须觅动。动中须觅静。解此动静关。是名真如用。

　　心境曲

　　人多言境碍心。不知乃心碍境。若能除却此心。万境自然相应。

　　智光三时颂

　　境有心有双成幻。心有境空半幻真。心境俱空离真幻。空不空兮无比伦。

　　真如言

　　有言皆是谤。无言尽成诳。除却有无言。地下与天上。

　　活汞吟

　　我有水银一团。迸散三千法界。纵横离合随缘。十方通塞无碍。

　　谈梦话

　　睡梦安和梦是幻。觉来方悟梦非真。迷人譬似梦中客。悟者犹如醒睡人。

　　空橛注

　　将橛钉空易。将空钉橛难。会得个中意。大千随处安。

　　三际论

　　现在总无现在事。未来那有未来时。能知三际原无际。一任今之又古之。

　　西江月六首

　　法相虽超色体。真机不在空观。维摩空里散花天。见者见须离见。　能合六尘不染。何妨万象当前。试看云影静寒潭。雁过可曾留恋。

　　蓦听空中鹤唳。浑忘床下牛鸣。不分笛韵与钟声。万籁自然各静。　毒鼓人言当避。火轮我道堪乘。随缘不动寂常明。便是如来本性。

　　五教三乘恳恳。半万八卷谆谆。别传却不在经文。默契自心自印。　但会归一妙谛。即通不二法门。得来随手总家珍。执着还防错认。

　　大地亦非大地。一丝便是一丝。此中机秘少人知。非是是非非是。　若问如何行履。告君不假修持。莫言无事亦无为。好作梦中佛事。

　　括尽恒河沙界。那来法藏真经。维摩一默岂无音。何在高谈阔论。　试听窗前竹韵。自然叶上风生。风生叶响两无因。古渡舟横不定。

　　若问心根心蒂。灵苗不变春秋。寻蛇拨草费穷搜。如觅霜前雪后。　物我原同一色。孤云欲去还留。三更明月正当楼。又复半遮半露。

　　偈语二则

　　数黑寻白。自鼓风浪。指东画西。错寻古路。泥牛海底稳栖身。石虎山中复何惧。

　　没名没姓。无系无拘。数萍海面。一尘空里。漫讶青山藏晓雾。还看渌水长新蕖。

　　偶偈四首

　　一念清净是佛。一念烦恼众生。清净不离烦恼。佛与众生同名。

　　缘尘起于对待。无对待处无因。一心自生万法。万法本不碍心。

　　是非便生憎爱。憎爱取舍流轮。识得高下平等。三千世界一身。

　　众生执空作色。二乘执色为空。执空执色皆非。当知即空即色。

　　警迷箴

　　地水火风。流转三界。幻化空身。惟此四大。无明识性。纷驰其中。妄执为我。憎爱交攻。既贪且瞋。既瞋且痴。痴为其体。贪瞋用之。因起果生。生生灭灭。灭必更生。恒河沙劫。或乃悲悔。誓断无明。求证佛道。脱离众生。如走日中。而欲无影。形到影随。谓影为梗。乃起狂见。一切皆空。何佛何生。善恶混同。持此一念。万有俱删。此念维何。大铁围山。未了空性。强排有缘。一空何据。万有现前。有即是空。空不异有。厌有欣空。怖头而走。幻身法身。识性佛性。皆无寸土。一大圆镜。祇缘旷劫。迷其本真。强生分别。而有幻因。佛祖慈悲。垂诸方便。己躬下事。直须自荐。

　　大学士伯鄂尔泰坦然居士

　　述课

　　十载攀缘历四天。须弥百亿铁围前。因知舌在还成业。纵使锥无未是禅。入惭愧门觅进步。感。

　　慈悲力度重颠。三关到底如何踏。风在林梢月在川。

　　禅课截句

　　楞严说罢又楞伽。法语从无一字差。毕竟何曾留一字。随缘且吃赵州茶。

　　云门临济各纷然。棒喝无端更竖拳。截却葛藤佛法现。秋风八月好凉天。

　　折苇西来有意无。麻觔柏子忒馍糊。夜来瞥见天边月。恰似骊龙项下珠。

　　香严卓地漫经年。锥到无时也未然。米熟便筛筛在否。獦獠根性几曾全。

　　辊毬活计许谁拈。得一犹非宁有三。认取个中关捩子。饿时吃饭困时眠。

　　风幡互动各成真。饶语谁烦更说心。到底此中无觅处。古锥密谛不从寻。

　　三世因缘弹指间。去来来去几曾闲。有时看取阶前树。秋露如珠叶叶圆。

　　出门拂袖恰冲尘。放下缘何便入真。满院梧桐花落尽。沿阶秋草又生春。

　　谩说小乘与大乘。断常生灭本无情。辟支成果尘烟净。依旧恒河沙里行。

　　泥洹功德了无因。法化何曾有二身。普界金光沉黑里。兜罗掌下正迷人。

　　是迷是悟是文殊。门外应须一再呼。入得门来门是外。一帘香雨着花无。

　　西堂风月总无功。捉向西来又向东。拽断鼻头脱未得。虚空何处捉虚空。

　　山原著地玉无瑕。如此能时便出家。出得家来家故在。祇陀林里看昙花。

　　岩前独坐月轮圆。对月只须作月看。指月是心心是月。寒山此语要重参。

　　摘茶树底觅形声。觅到形声古路横。红叶青山秋正好。涅槃般若本同名。

　　难难易易几多般。就里凭他下手看。踏破铁鞋还稳坐。雪山风月古今寒。

　　偈语二十一则

　　迷非迷。觉非觉。识得迷时似脱缠。认煞觉处旋成缚。觉迷迷觉两无干。一轮秋月照东阁。

　　昨日桐花开。今朝桐叶落。花开是何因。叶落成何果。晓来冷露湿秋衣。年年花叶自开落。

　　菩提本无因。种因随生果。有果转生因。颠倒没归着。世尊有何言。拈花笑无可。

　　水底阳光微。火中阴气显。阴阳不二物。水火何相反。住取水火无吞吐。金莲火里洒甘露。甘露成珠火自燃。到头即是回头路。

　　回头是何家。眼底具三界。身色虽本空。还须持净戒。卢师大利根。且吃肉边菜。

　　东西南北行。只此山下路。打破黑漆桶。倏忽晶光露。露处转成黑。来须蓦直去。

　　赵州老枯禅。布衫七斤半。过桥度马驴。销落无一片。纵然无一片。这半还相见。留得这半相见时。也祇是弄泥团汉。

　　芥子藏须弥。古德遗闲话。须弥不减小。芥子谁添大。夜来溪上行。碧天如图画。

　　万法无一法。无法亦非法。非法住法位。何处别真假。云门铁棒疾如雷。打破虚空须自打。

　　大地一只眼。问口说三跳。设复问耳鼻。跳到几时了。南北是长江。东西是官道。牛羊只恋山。不恋山中草。

　　朝看山头云。夕对溪边月。云月本无心。溪山各有别。溪山若不别。千岭闲云千潭月。

　　一串摩尼珠。个个相连贯。孰知连贯中。处处成隔断。是连是断是断连。宝光颗颗轮如闪。

　　黄檗持钁来。活埋速于火。火化有商量。活埋无闪躲。任是金刚不坏身。寻常一例都埋却。

　　结社来东平。荐送沩山镜。偶尔亦何因。两当成聚讼。老僧断狱如商鞅。一时扑却无质证。无质证。还质证。空林月上余清影。

　　晓起阶下行。阶前踏尘起。尘起本无根。欲扫扫不已。放下笤帚且游行。如来一生尘坌里。

　　东方西方人。各自问佛果。佛果是如何。东西各自着。等闲掀倒青猊座。文殊普贤非渠我。

　　船子一颠僧。持桡胡乱撞。撞着撞不着。总成隔壁帐。折却桡竿翻却船。碧波光溢三千丈。

　　狮子项下铃。本是何人系。解须系铃人。解向何处去。解铃系铃认煞铃。泥牛入海无消息。

　　月自西方升。日向西方堕。升堕本如环。甚处觅钩锁。大家拊掌笑呵呵。常住常住团栾坐。

　　因缚有解。因著有脱。本无缚着。何须解脱。因解又缚。因脱又着。若非解脱。何来缚着。羽自飞飞。鳞自跃跃。不知不识。无病无药。

　　宣尼有至训。克己复礼为。先难而后获。勤而行者谁。夫道若大路。远迩本同规。一举足之役。胡乃不知归。此心生微碍。寸步随多岐。藉曰力未充。画地慎登危。深幸提撕切。颇为贤圣资。诚明不贰物。坐立皆通逵。恩大实难酬。所感匪慈悲。如如契妙理。唯唯识良师。无入不自得。黾勉及今兹。

　　问答偶录

　　或问于坦然居士曰。世尊千言万语。只要人见性。但这性字。却是佛与众生。一切有情无情。以至修罗非人等。普同共具的。随你上天下地。日生月落。明暗中边。前际后劫。那一处脱却。那一时粘住。一切众生。凡耳所闻。目所见。意念所触。观感所现。种种因缘空色。那一件不可见。那一件是可见。且道性字是如何。见时又如何。粘住则执缚。脱却无归着。不粘不脱。是粘是脱。又早成合头活套。须直指一下落。以便学人脚踏实地。蓦直前去。答曰。这性字原是人人同有。物物不无。只因众生迷堕。障却本来。随缘颠倒。认相起灭。如失路人。忘记家乡。落在荆棘坑坎。去又去不得。回又回不得。惶骇昏愦。自仆自立。总无出头处。经云。如婴儿失母。此语极切。世尊发大慈悲。直指心源。令人步步追寻。反源还本。一旦省悟。正如识路归家。婴儿见母。其悲感欢庆。无可譬喻。无可形容。无可思议。无可拟会。妙明圆觉。无生无灭。非无生灭。以无生故。证取无生。无因无果。非无因果。以无果故。证取无果。学者只须发大勇猛。蓦直前去。有时醒然。有时瞆然。有时扰然。有时寂然。一任生灭灭生。生生灭灭。迷觉觉迷。迷迷觉觉。总不须疑拟。不须体会。到得功行圆满。瓜熟蒂落。那时本来自现。本来却只如是。眼原是眼。耳原是耳。人原是人。物原是物。众生原是众生。佛原是佛。一切有情无情。有相无相。各归本性。同入般若涅槃。共证圆觉。各认圆觉。各具妙明。共具妙明。无论本来面目四字。如同戏论。即如何是三字。亦属赘语。此是如来说法第一实谛。非缘觉声闻各所取证。亦不可认作拈花微笑。为教外别传。学者且只向这里究去。自然得个消息。却又不是向这里讨得个消息出也。又问。世尊直指心源。固是第一实谛。但这心字。却也是捉不来。推不去。粘不着。脱不落。原自灼灼的的。却又渺渺茫茫。还是心因物觉。还是物由心见。若道是心因物觉。一物未对时。此中原自醒省。说不得无心。若道物由心见。一念未起时。万相原自森列。说不得无物。如今说是明心。还是将心去明心。还是将物去明心。若道将心去明心。这未明处是那里。将去明他的是那里。若道将物去明心。这物还是由外而入。还是由中而出。况这心字。明与暗俱无可着。如何说得已明未明。这物字。内与外俱加不上。如何认取由中由外。学人誓要明心。只是将甚个去明心。请再为指出。答云。性字是万物同归。这心字却是众生各具。只因凡夫误认知觉作心。因知觉遂成系缀。因系缀遂成执着。因执着遂成分别。因分别遂成颠倒。灵根一昧。尘境纷起。宿业现缘。迷失本体。不知这心字。却本是虚明圆妙。任是十圣出世。并不增一些灵光。任是六道现前。并不减一些妙体。湛然寂然。任行任住。湛然处如日月普光。寂然处如阴阳默运。行处如风转云流。住处如水澄波定。学者且向一念未起。一物未对时。极力参寻。任他参寻不出。到底一力参寻。于万念纷起。万物杂陈时。极力体验。任他体验不出。只是一力体验。久之又久。一旦豁然。正如一轮宝镜。具足光明。任你业山欲海。一例照了。毫无滞染。任你梵天净土。一例看破。些无系恋。这光明并非从内生。亦非从外来。任是天魔外道。总逃不出。任是菩萨大乘。亦逼不入。长寂长照。长显长隐。这事极须参会。却用不着参会。极须修持。却依不定修持。经云。迷时师度。悟时自度。佛度众生。众生度佛。学人若当下领会。便不妨立地成佛。且为诸佛师。若不肯参会时。亦不妨向黑漆桶中。任坐百劫千劫。但可惜当面错过。枉自蹉跎。正世尊所谓可怜愍者尔。或悚然起。更端而进。曰。心性之指。既闻大略矣。敢不努力。但些子未明。即成隔碍。纵稍有知解。亦无以坚信心而发勇猛。愿终白之。敢问儒言入世。佛言出世。儒将天下国家。皆归到身心。佛并眼耳鼻舌。总摄还心性。虽俱于世无著。却同是一步步入来。如何又说是出世。譬如现今坐立处。还是身入虚空。还是身出虚空。若道身入虚空。现今并不见有逼拢处。如何见得是入。若道身出虚空。现今并不见有边际处。如何见得是出。这出入二字。毕竟着落在那边。答云。只因世人认煞一边。便自出入两碍。然果识得出入。即便认煞一边。亦正无出入。且如学者现拟出门。原因身在屋里。才说是出门。若并不曾入屋。何从更道出门。此处极易见。但如何道是入。却自费解。只如世间万法万缘。各各现在。世人曾出却那一件。既未出。却如何道得入在那一件。禅讲入定出定。且不道如何是定。请道如何是出入。儒解得出入二字。便能功参造化。禅解得出入二字。便可坐证涅槃。学者且究寻这入处。闭眼埋头。勿参杂念。但理会得入处。出处自不须再说。再说时。便是骑牛觅牛。世间第一呆汉。然亦不妨再说。再说时。却是见月认月。当前如如佛也。或又唯唯否否。重申问曰。儒行。亲疏远近。逐事分明。佛法。方便慈悲。一切平等。若说不必分别。试看天地间。尊卑上下。动植飞潜。智愚善恶。是非刚柔。那一件是一样的。若是一例的平等。便自礼乐刑政。不须设施。城郭阡陌。不须经画。如何行得去。即佛法中。亦自有三途六道。五戒四果。种种分别。如何说得平等。若道儒是世间法。佛所说是出世法。世法必不得平等。佛法原可平等。则佛乃大圣人。具足万法。妙明圆觉。普度万方。若到得世间有行不去处。便是小道可观。致远则泥矣。如何称为世尊。万劫贤圣。普同皈依。如今只道这平等法门。是行得去。是行不去。还是有行得去的去处。又有行不去的去处。亦须剖示。俾学人得有下手处。答云。此理只在眼前。学者不曾体认。便道出许多闲话。现今不必远引。试看今日。这一天霜影。从空飞下。点草着木。扑水浮山。这霜下来时。却是一例平等。道不得更有分别。然松柏添翠。萧艾自萎。老干仍直。柔条各腓。菊被之而竞秀。兰触之而争摧。波合之而益澄。峰承之而益峭。只缘这霜是一例平等降来。所以能因物付物。万物各得其天。各还其本。若使这霜。降来时先作分别。一物各作一霜。便是化工大力。驱役丁甲。经营转移。亦只是一处到。一处缺。无论缺处不是。即到处亦不是。推之镜光波影。日照风回。无不如是。须知平等二字。天道如是。王政亦如是。佛法如是。圣功亦如是。学人若能识得。便不妨实指妙明圆觉。亦不妨直认参赞化育。头头指来。处处现出。易云。圣人无心而成治。经云。一切圣贤。皆以无为法而有差别。正是平等注脚。学者须自认取。若此不能理会。措大只守着诚敬二字。衲子只守着戒行二字。寻把茅盖头。自行理会。定然有个见处。到得有个见处时。方知这诚敬戒行之功用。宣尼论语。释迦谈经。总于此住。实无所住。一贯不二。本是大同。其微有不同者。缘孔子之言性。止于无声无臭。如来之印心。极于无性无生。一个圈里。一个圈外。此又入世出世之名之所从来也。若不及此穷究。踏实前行。才得一知半解。便自妄语狂言。以为希有世尊不过如是。无论于佛宗旨。如痴人说梦。即于圣道。亦岂有了知日哉。惭愧惭愧。勉旃勉旃。

　　大学士张廷玉澄怀居士

　　佛法颂(并序)

　　盖闻法云普荫。灵相遍于十方。慧照朗升。恩光曜于八极。握仁王之宝镜。日月重辉。转梵帝之金轮。雷霆并锐。惟湛然长住。大雄包混沌之源。寂尔无生。正觉超氤氲之表。故能使九十六道。纪菩提之一门。三十三天。贯须弥之四顶。天上天下。通明之体常圆。三千大千。无缘之慈广被。信乎海水可量。虚空不可量。虚空可量。菩萨摩诃萨。成就众生。变化随感。不可量。菩萨摩诃萨。修行地位。有分剂可量。诸佛真如性海。无边无中。无内无外。不可量。至哉大哉。邹衍之口不能谭。章亥之术不能算。钧天之奏不能声。易牙之颊不能味。然则虽欲颂之。曷从而颂之。粤稽古昔。三藏之义未显。二乘之运莫窥。蠢尔众生。芸然食息。并识同奔。随缘受业。人天异轨。生死纷驰。起伏沉浮。千态万状。如来乘本愿以度人。现慈力而应化。制六师而正四倒。祛八邪而归一味。折世智之角。杜异人之口。导求珠之妄心。发观象之翳目。持宝炬而明觉路。扬法舸而济迷津。应病投药。为无上之医王。含乳调酥。作群生之慈母。此法王之至仁也。法忍智忍。率难忍以皆空。无心即心。总群心以俱摄。珊瑚江海。弹一指而起波澜。琉璃日月。垂两手而绾昼夜。百千妙偈。生于鸟翅之间。十二音声。出于象牙之表。演涅槃则智超三界。说般若则天雨四华。狮子一吼而外道摧锋。法鼓暂鸣而天魔稽首。此法王之神力也。高梯直上。笼络太虚。抽针旁投。区分小有。贯花之句。光如水上之祥莲。说偈之音。朗若星中之皎月。非有相而非无相。凡圣莫穷其幽微。空是色而色是空。智愚鲜洞其要妙。综括弘远。奥致遐深。八万四千之藏。二谛十地之文。祇园鹿苑之谭。海殿龙宫之训。玉谍金书之字。七处九会之言。罔非垂妙道于天上人间。扇元风于前今后古。开千百叶之因因果果。启亿万心之法法如如。实为世界福田。尽是苍生归宿。闻者甘露入顶。悟者慧水灌心。含生抱气之伦。蠕动翾飞之众。莫不掌合腹内。思闻十善之音。声唱壳中。遥颔四天之说。金口妙义。掩二曜以长悬。琼轴微言。贯三才而靡绝。此法王之教化也。以妙法为车。以禅定为轸。以忍辱为毂。以持戒为辖。以勇猛精进为辐。以金刚般若为轮。始于自载。终于载人。俾访道者识路。迷宅者知归。智珠法鉴。人人可持。四忍五明。家家有望。斯其为功。岂海水恒沙之所可量哉。至若晨钟暮鼓。唤回梦境之愚顽。皓月清池。洗净尘襟之坌集。六时翘请。常以国王水土为心。三业精修。必以君父恩深为念。斯又热毒之清凉。忠孝之遒铎欤。夫月无却水之心。水有含月之性。如水失本清之质。则月无自现之方。必也早契禅那。久依定水。意花不染。弘上善之慈心。胜果争扳。察中乘于慧眼。则积滞皆倾。类秋风之落叶。繁疑尽释。比春日之销冰矣。粗述胜因。接兹初地。若夫向上。非可言诠。颂曰。

　　蔼蔼慈云。盖覆十方。湛甘露味。溥琉璃光。慧灯常照。智日常临。斯日斯灯。万古之心。惟心非心。名亦强名。现无相相。广无生生。十地九天。破幽烛暗。月月之光。海海之岸。象马东驰。金身丈六。柱地维天。经航法毂。传衣一花。说法无字。震耀铿鍧。聋聪瞽视。祖绍宗承。皮髓肉骨。究何有哉。佛亦无佛。明星漏光。本心直示。法尔如然。西来大意。

　　真如说

　　达摩自西天来至中国。祇期密传心印。印尔本心。以心印法。以法印心。心既如此。法亦如此。所以说无一法可得。祇教了取本心。当下了时。不得了相。无了之心。心了两融。是乃所谓真如也。夫真如者。寂而非无。动而非有。行而非迁。住而非止。万色齐彰。非青黄黑白之可色。众声交作。非清浊短长之可声。用周沙界而纤影不留。体遍大千而寸丝不挂。古之今之。八万劫不离当念。人之我之。三千佛总在现前。化城八面。无非清净法身。莲座千层。总是庄严妙相。四生六趣。俱游宝筏慧津。十地五天。尽作水晶堂壁。无一法本有。无一法本无。无一法欠缺。无一法弃余。泯中边。断前后。绝妄真。同垢净。忘能所。齐色空。印同异。等圣凡。一滴水味。与八海无差。一厘金体。与全矿无别。一毛孔能容纳太虚。一毫端能盖覆大地。即性是相。即相是性。即理是事。即事是理。即空是有。即有是空。即法是尘。即尘是法。现今天覆地载。日东月西。昼明夜暗。山峙水流。更无一丝一毫。不同隐现。过去八万劫。未来八万劫。更无一尘一刹。不共出没。人诚到此真如境界。如镜照镜。如空合空。如水投水。如月摄月。摩尼宝珠。具含众色。净琉璃瓶。光境两忘。收则俱收。现则俱现。不容造作。不假安排。自然无作无止。无任无灭。且也作亦无作。止亦无止。任亦无任。灭亦无灭。卷舒与夺。如意分疏。生死去来。于法自在。即真如二字。亦了不可得矣。至哉此旨。难遇罕闻。惟证乃知。非悟可测。言前荐得。已涉程途。拟着意求。刻舟何益。昔雪山夜睹明星。睹此也。迦叶破颜微笑。笑此也。少室面壁九年。面此也。六祖夜半传衣。传此也。以及从上古锥。凡有一契一证。一棒一喝。无非契此证此。棒此喝此也。觅来移步换形。不道却在这里。拈去千头万绪。可知究竟无多。吹无孔之笛箫。听空中之法鼓。乃至睹无所睹。笑无所笑。面无所面。传无所传。亦复契无所契。证无所证。棒无所棒。喝无所喝。擎拳竖拂。自是傀儡登场。掂两簸三。是说他家财宝。旨哉。世尊有言。如梦中人。梦时非无。及至于醒。了无所得。然则犹有一丝未净。仍在梦中。必至了无所得。乃为大醒耳。夫此了无所得。岂言思拟议所可及哉。请为偈曰。我有一丸佛。虚空满一切。欲说本无形。欲画元无色。来时有信潮。定处无痕月。妙味难言言。欲问须问舌。又偈曰。如来还来如。来来还如如。是名为真如。真如定何如。

　　唱觉歌

　　净扫尘根幻妄身。先须认得本来心。宝相庄严皆色相。无相无心见始真。持心观心纷主客。即心即佛添名目。非心非佛又如何。个中妙意难容说。浩浩灵台方寸区。湛然无有亦无无。静不滞兮动不溢。化非变兮寂非枯。谁栽意树发空花。谁放心香吐尘馥。谁施八水润焦芽。谁握双丸启凡目。一点灵光无障碍。就里普含十方界。一一界中放光明。一佛千佛皆现在。太虚中。法雨香。醍醐一滴几人尝。尝过醍醐味无味。夏饮水兮冬饮汤。妙胜堂。牟尼殿。几人曾见如来面。戒香手炷谒灵山。又早山门阖两扇。迷迷迷兮迷不醒。一声狮子当空震。日照潼关四面开。长安大道何须问。垢垢垢兮垢不净。纵汲西江浣难尽。亭亭出水妙莲花。生在污泥不染性。狂狂狂兮狂不定。罡风吹透寒冰浸。六窗受月片云间。猿马何须绳索禁。邪邪邪兮邪不正。驱逐么魔愁剑钝。金刚百练绕指柔。百万魔军齐乞命。迷者醒。垢者净。狂者定。邪者正。顷刻凡夫顷刻圣。圣圣凡凡岂两人。明珠一颗当心印。三春物态好繁华。万树夭桃万树花。如何遍满无亏缺。请从个里究根芽。日上三竿万象森。大千世界普光明。如何一隙皆生白。破暗通幽彻底清。沧江之水浩漫漫。一平如掌无峰峦。如何尽泯高低迹。放眼从教平等观。梵志梦中多梵志。刹那一梦千年事。如何千劫一刹那。妙谛须知融摄意。冷然微笑天宇空。闻声赞叹绕天龙。何人长啸响山谷。直似寒虫吟壁中。巨灵抬手华山劈。区区真是缚鸡力。我闻佛力大无边。一指能援众生溺。渡非航。卓非锡。海靡涯。履一只。黑漫漫。明历历。二五原来是一十。打破算盘珠。珠珠归一一。何须披半夜之衣。不待面九年之壁。归依复归依。稽首。

　　当前佛。祥风甘露遍十方。亿众常安一心福。

　　偶吟二十首

　　圆光一颗本虚空。万象森罗面面逢。月影印潭潭印月。欲分宾主却何从。

　　双丸旋转在当前。暑往寒来孰后先。探取无生无灭理。大椿朝槿恰齐年。

　　鸢飞鱼跃各升沈。山自苍苍水自深。欲识高山流水意。夜来明月印天心。

　　思从觉路觅真传。枉踏芒鞋路万千。识得平常心是道。饥来吃饭困来眠。

　　本来无相亦无名。才着思量翳障生。尘掩镜光云掩月。不分明处最分明。

　　非空非色非明暗。无我无人无古今。可叹世人多不解。掌中一指是知音。

　　参佛佛原无觅处。传心心又在何方。不如真妄都忘了。笑看忙人梦里忙。

　　佛本无心安有意。西来之意问奚为。莫言此处人难会。露柱原来也不知。

　　认着依然不是真。休从语句枉劳神。可怜一树庭前柏。赚尽古今多少人。

　　永嘉七字指迷津。心法双忘性即真。始信如来大圆觉。仍然宇宙一凡人。

　　不坐蒲团不面墙。声闻色见总寻常。自从领略醍醐味。六月炎风透体凉。

　　多年暗谷一灯明。明暗都从眼界成。何似道人酣寝后。一轮红日在三更。

　　地阔天空方寸宽。笑他蚁磨与鲇竿。一筇偶上蓬山顶。百万峰峦脚底看。

　　畏喧求寂两纷张。臧谷原来总失羊。万事心中无一事。荷花雨迸满池香。

　　门前谁断客停车。只要主人省得家。一任春风蝴蝶闹。可能飞上雪梅花。

　　焚修朝暮傍莲台。圣见凡情枉自猜。大地山河俱是佛。谩教移过净瓶来。

　　合浦珠光映月圆。行人岸上误流连。归来认取衣中宝。何用重寻下水船。

　　奥义莫从言外觅。真诠休向句中求。拨开文字抛知识。无孔笛吹江上秋。

　　心净时时闻妙香。何劳鼻观费思量。诸般法相归乌有。一任天花作道场。

　　诵罢莲经有会时。倚阑高咏昔贤诗。梧桐月向怀中落。杨柳风来面上吹。

　　西江月十二首

　　才见冬风栗冽。旋看春色芳菲。个中消息是耶非。斯理无难领会。　都说鸢飞鱼跃。何妨鸢跃鱼飞。高卑俯仰总天机。方是活泼泼地。

　　身上垢衣未解。怀中尘镜慵磨。不知自障碍偏多。反说佛门高大。　悟即易如拾芥。迷时难若填河。忽然梦醒发高歌。心佛原无两个。

　　代谢本无生灭。循环安有初终。请看春夏与秋冬。来往犹如接踵。　人见是空是色。我言无异无同。天然空色在其中。一任风幡自动。

　　泛海乘风破浪。苍茫不见涯垠。忽逢宝筏渡迷津。彼岸不须重问。　本自无真无幻。休言非幻非真。万缘既息有何因。一点灵光无性。

　　佛旨非藏非露。佛言非浅非深。若从语句觅真心。恍似充饥画饼。　鱼兔得时便了。筌蹄何用重寻。自参自悟自通灵。聊把经文印证。

　　谁道心兮微渺。时时遍满乾坤。一轮月印万川明。方识万殊一本。　悟道谁分顿渐。成功岂在操存。天长地久自惺惺。到底不离主敬。

　　多少灵山法众。一人识解高超。语言文字总徒劳。才睹拈花即笑。　老马也能知路。昏鸦几见迷巢。即心即佛不须招。何必自生颠倒。

　　喻法偶拈拄杖。传心试取袈裟。云门胡饼赵州茶。妙味惜无知者。　窗外青青翠竹。篱边郁郁黄花。无端花竹影交加。聊作道人禅话。

　　现在尚为幻境。未来过去茫然。强询父母未生前。有见仍同无见。　池内是冰是水。爨中为火为烟。开时成掌握成拳。此际何须分辨。

　　无味乃为至味。希音方是玄音。何人解鼓没弦琴。更有何人解听。　古井湛然常寂。闲云散去休寻。经言成佛本无心。心有即成凡境。

　　烦恼皆由心起。无心烦恼何居。志公密谛指迷途。脱尽众生愁苦。　方寸本无爱憎。大千安有荣枯。妄从尘海觅亨衢。忘却家园乐土。

　　史说不知不识。易言何虑何思。果然无作亦无为。便是羲皇上世。　芳草落花踪迹。孤云野鹤襟期。春风沂水咏归时。想见一般况味。

　　左都御史张照得天居士

　　心赋(并序)

　　(臣)幼诵诗书。惟通章句。长窥缃素。徒乱狂华。既理障之沉深。亦欲根之坚固。周旋乐趣。弥益苦荄。意蕊纷开。头燃良痛。侧闻宗说。能使心地清凉。乃阅教文。涉猎龙宫宝藏。初知山河大地。本是妄生。地水火风。原从幻结。一身非有。此外何言。然而明暗色空。尘尘和合。身亲民物。了了当前。欲遣去则皆非。岂混同而犹是。舍一取一。罔息于驰求。前三后三。弥增其较计。得少谓足。中止化城。慕圣厌凡。两头壁垒。惟身惟口惟意。步步交加。曰贪曰瞋曰痴。层层涉入。灭此生彼。终无已时。误后悔前。岂能自在。幸十世福田之广种。遇一人首出之垂慈。钦惟
皇上参赞三无。经纶万有。用周孔之典则。致唐虞之协和。尊居九重。而如游山泽。恩覃八极。而视等浮云。同太虚之穆清。若杲日之明照。现
帝王身而为说法。发如来藏于一微尘。夙契一贯之心源。宏阐别传之妙旨。未尝言说。已震雷音。普示提撕。常垂甘露。怜(臣)迷头认影。为(臣)解结开巾。遂使蛙出井心。翘首而瞻天际。蜂穿纸隙。翾飞以近日辉。始知本性如然。此门不二。大学之道。固御世之权衡。直指之传。乃明德之统要。非叙伦庸礼修政明刑。何以妙此心之法相。非破妄泯真圆通普觉。何以浚万化之灵源。空有相倚而成。尽其有。才圆空性。幻实异名而一。履其实。始了幻因。名相空华。涅槃实际。如犹未到寸丝不挂之实际。将何以辨万善具足之空华。世出世间。不取一法。空投空际。宁舍万缘。历劫难报斯恩。大千的归一旨。今者。奉
敕恭撰心赋一篇。进呈
御览。爰述此序。自志本末。夫心也者。譬喻莫施。敷陈奚尽。婴儿开口。已了根源。佛祖相商。莫能下语。即金针在手。何由捉霞彩以裁缝。纵彩笔凌云。岂可取太清以绘画。然一丝孔宛然华藏。千须弥不异毫毛。物物圆成。头头显露。岂(臣)斯赋。独乃非心。心亦非心。赋宁是赋。盖即鹦鹉翦舌而学语。蚯蚓鼓脰而鸣欢。黄花对日而舒颜。翠竹因风而吟籁云尔。赋曰。

　　无生无灭。无在无迁。慈氏以后。威音以前。卓尔独存而离彼离此。湛然常住而匪中匪边。惟圆斯觉。惟觉斯圆。圆不见圆。圆周他自。觉无所觉。觉遍人天。拈起十方虚空。不足以洁其大。数尽恒沙万有。不足以语其全。芥子孔中。容纳四大海水。屈伸臂顷。直过万八千年。攘为己有。则曰正法眼藏。权当人情。则曰直指别传。何凡何俗。何圣何贤。何迷何悟。何法何禅。六趣三涂。全该真体。十身四智。靡隔妄缘。起而无生。诸佛入涅槃于众生识海。寂而常动。众生堕生死于诸佛心源。无一尘而不入。如大圆镜。无一刹而非真。是金刚圈。若大火之聚空。濯手难近。若水银之堕地。转瞬渺然。法法依之影现。如摩尼珠体非一色。物物仗此光腾。如宝丝网层映相连。扩为六合。而又包六合之外。故莫量其外之际。碎为微尘。而又居微尘之中。故莫测其中之坚。色色全彰。头头显露。廓然无相而众相交横。寂尔无音而群音并吐。欲要其终。智胜之所不能穷。欲原其始。然灯之所不能溯。欲走以避。则九天九地总相逢。欲捉以观。则千劫千生不能遇。茫无朕迹。何地可以染污。周遍大千。何所容其保护。大小同量。高卑同度。有无同体。生灭同住。亦是亦非。亦起亦仆。亦远亦近。亦缁亦素。了之则一道齐平。执之则千途各立。依回于地水火风。眩转于受想行识。牵缠于见闻觉知。泥滞于去来今昔。迷误于狐唾狸涎。寻探于破书残籍。茫昧于泬寥杳冥。计较于寸分丈尺。拈弄于有觉精魂。断灭于无知木石。厌弃于人我众生。埋没于暗明空色。安排于佛刹道场。起倒于世谛徽纆。习惯于捏目生华。痴著于遗金拾砾。淆乱于欣就厌离。纷纭于得失损益。乌非黑。鹤非白。无始劫来名相迹。道黑道白。鹤正白。乌正黑。六结当心不调直。疑白疑黑。是以着处便粘。交加不释。以胶投漆而漆亦为胶。以客迎宾而宾全是客。春蚕成茧而茧还缚身。夏虫依冰而冰先丧魄。热毒海漫漫沉沉。铁围山巍巍岌岌。四种相怪怪奇奇。一个我绵绵脉脉。枕中槐国。指挥鸟虎龙蛇。石里火光。分别卵胎化湿。人间之滴水难消。地狱之程途孔亟。火厚二百肘。何处莲华。风吹三千年。几时安宅。病既千端。丹斯万品。西天四七。受药师之亲传。东土二三。共医王之正禀。或拈大地作伊蒲之馔。充彼饥虚。或缉浮云成金缕之衣。苏其凚㾕。或然香灯宝炬。照彼昏酣。或驱法电智雷。醒其寱寝。或喻空华。或方二月。涤除有漏根窠。或指四大。或标六尘。卷却无明衾枕。或现檀那之力。佛钵可满以少华。或建精进之幢。金刚不杂于凡饪。或戒香薰习。出白净于泥涂。或定水渊澄。返真常以渐寖。或禁瞋蛇之妄动。免烧功德之林。或喻太末之难缘。拈出菩提之锦。或收狂象以擐拴。或禁亡猿以圈槛。或挥智慧剑。破欲网之重重。或棹般若航。度爱河之黮黮。或说干城。大海上。无边龙蜃楼台。或谭净土。宝池中。无数金银菡萏。或显三身应现。非断非常。或示一颗圆成。不增不减。裂开一味平等之法尔如然。演出万般差别之教宗顿渐。超方便。住圆觉。止啼杨叶婆娑。成佛果。断轮回。翳眼空华荏苒。盖烧须猕雅宜萤火。而束虚空纯赖龟毛。拨开幻影浮光。玉龙回䟦。筑着银山铁壁。石虎声猇。华乱澄空。五宗各飘其香雨。浪翻平地。三关长卷夫银涛。非半非满非偏非圆。一种没华之果。有权有实有照有用。单通无木之桥。走杀天下参禅衲子。惑倒世间成佛英豪。狮儿口喝树头风。缚归袖里。兔子角挑潭底月。挂在眉稍。八海水化为醍醐。无非毒药。一些子现成法宝。只这毫毛。即此是实际理地。即此是梦幻影泡。何爱何憎。刀割檀涂。一般滋味。何取何舍。释迦调达。两处逍遥。非见非闻。涉解会而皆为自弃。非无非有。滞方隅而即起尘劳。等量均齐。若动一念。即资其颠倒。本来具足。若向他求。转益其纷嚣。必也如杲日之皎皎。必也如太虚之寥寥。必也如风轮之急转。必也如川月之普昭。须如是人。明者个事。宝镜光千千不隐。切忌眼观。师子弦喤喤厥声。直须目视。如水成冰。是冰非水而全水是冰。如金成器。是器非金而全金皆器。开眼作梦中之佛。六度万行圆满。方成一事不为。操心降镜里之魔。十圣六凡齐遣。始知两头皆是。事即理。理即事。二障全消。迷即悟。悟即迷。双因并置。隔时能隔所隔。是名为愚。了却无了可了。乃称曰智。似腾蛇之游雾。住雾非空。若香象之渡河。履河皆地。不执缘以修证。不住相以布施。玉水自然澄澈。一任波涛。金山不畏泥封。何为瞋恚。德瓶扑而不破。只因包举三千。道岸登而舍航。始信泥洹不二。夫惟者个。不落圈䙡。无一法自中出。无一法自外至。昭昭太古之先。历历穷未来际。大光明藏。觌体无依。清净本然。独尊至贵。生人生物生佛。绝妄绝真绝对。即别而同。四不离一。即同而别。一不离四。一本无一。四宁有四。能所两亡。色空双寄。体离凡圣。路绝彼己。靡间一丝。云何可秘。本无所悟。强名曰会。盖见以心明而绝。明以见绝而澄。见绝。故真俗垢净。不碍眼光。何大千之可辨。心明。则菩提烦恼。一路涅槃。何七处之可征。一珠入一切珠。一切珠入一珠。无分无合。一月普现一切水。一切水月一月摄。顿圆顿成。穷三际而直立。亘十方而大横。百千万劫如是。南北东西等平。斯为华严会之方广。是以无量寿而
圆明。

　　勉学论

　　或于座次。问何以入道。余曰。道无门户。而子问何以入者。毋乃失问欤。夫道。不取不舍。即今能失问之子所失问之语。俱在道中。而又何从入耶。或曰。岂无善权方便。曰世尊四十九年。说三藏十二分。作善权方便矣。末后拈出一华。在百万人天中。作将来眼。诚亘古亘今善权方便矣。西天四七。各有偈示机缘。传至少室以及曹溪。流乳分波。枝条蕃衍。四方八面。霆轰雷震。如所为木上座。金刚圈。青州衫。娘生裤。三脚驴。麻三斤。鳖鼻蛇。猕猴镜。拈布毛。旋风打。至若五位君臣。四宾主。三玄三要。九带。十智等。前后出兴。莫之纪极。各各随缘顺时。以垂善权方便矣。孟子有云。子归而求之有余师。而又何问之有。或曰。虽然。必有以告我。曰。迷者觅悟。譬如坐者求起。尚不得言易。何况于难。今子坐于此。设欲起而立。则亦惟子自起于座耳。他人其何由代焉。他人为子说善权方便。不过曰。子竦身直足离座斯起。如是而已。告子而子不知起。即驱毒蛇猛兽以骇子。而子仍不能起。则他人其奈何。纵使令两人夹而掖子以兴。而子不会于起则两人释手。而子又废然还其故坐矣。即时时刻刻令两人夹而掖子以兴。此两人者。终必有释手之时。则子亦终必有废然还其故坐之日矣。且也夹掖之久。而子乃谓人之由坐而起也。非用两人夹而掖之不能。则子将终身不知起立之所由矣。将毋所谓善权方便者。转而为罟护陷阱也夫。子若真欲自起于座。唯办肯心。不知不觉蹶然而兴。则子虽欲自言其由坐而起之因缘。方且语言文字不能诠释。丹青粉墨不能摹绘。而他人又何处可以画蛇添足哉。客闻此语。嗒然不能起于座。

　　筏喻室记

　　余室左右窗皆临池。形似舫。名之曰筏喻。有客入室。请问筏喻之义。曰。子今在筏而问筏耶。漭沆大海。浊浪拍空。鱼龙出没。水怪磨牙。其顺流而尾风。则千万里不知其所止。其首风而触流。则尺寸地不能以自前。不有此筏。曷登彼岸。生死。犹大海也。众生历劫不能自出。佛祖乃为设善权方便。解粘去缚。抽钉㧞楔。使获大自在。一切安隐。以筏为喻。岂曰不然。客曰。此子所为以见闻觉知。傍语言文字。用之乎者也。而解如是我闻。夫岂小子之所请益也。古德云。唯此一事实。余二即非真。如子之云。犹有岸焉。犹有筏焉。岸与筏既为二矣。并乘筏登岸者而为三。安在其为一路涅槃门耶。曰。众生自无始来。沉没生死大海。尘根相对。根识互牵。刹那刹那。微尘微尘。息息不停。心心不住。如波击风。如风荡波。善因恶果。回环转旋。万劫千生。生灭无已。世尊于是生怜悯心。于四十九年中。为说三藏十二分。明此六根六尘六识。皆是虚妄和合因缘。非真如自性本觉明妙。此熙连禅河所结筏也。迨佛以一华嘱付饮光。而令阿难辅之。传至菩提达摩。实来震旦。时则三藏十二分。复被六根六尘六识所和合。如油入面。是面皆油。无油不面。纷纷穿凿。全失佛心。乃为直指一华。浑作无义味语。俾学人味之如木扎羹。铁钉饭。亲之如吹毛剑。大火聚。目之如闪电光。击石火。耳之如涂毒鼓。旱地雷。缘到时来。直下粉碎觌体真纯。此葱岭发源。曹溪流乳。历代祖师所结筏也。语未竟。客曰。嘻。子岂已登岸而舍筏乎。岸也。筏也。子也。仍三也。我闻此门不二。子何以云。曰。居。吾语汝。自久远劫来。一段心光。动为妄习所障而不自觉。不特四大六根已也。乃至读书。书障。穷理。理障。行善。善障。持戒习定。戒定障。参禅学佛。禅佛障。但有所为。皆是心光影事。苟不到净裸裸地。则命根终于不断。然则净裸裸地。乃岸也。而凡诸善权方便。俾得到此净裸裸地者。皆筏也。然虽如是。一旦迷妄顿消。开豁显露。读书。亦无书障。穷理。亦无理障。行善。亦无善障。持戒习定。无持戒习定障。参禅学佛。无参禅学佛障。乃至六根六尘六识。亦无六根六尘六识障。头头是道。一一全彰。尽是菩提。皆成甘露。竖穷三际。横亘十方。无一刹那而非佛日。无一毫毛而非法身。脚跟点地。岸斯在矣。向所为净裸裸地者。其又筏欤。虽然。如是读书穷理行善持戒习定参禅学佛。即是空华。即是梦幻。了不可得。于了不可得中。如是如是。无间无断。纯真一如。始得休歇于无休歇处。然则所为脚跟点地。固时时刻刻不离筏上。大海本来是岸。亦无此岸彼岸之可言。岸即清净法身。筏即百千万亿化身。乘筏登岸即圆满报身。三者一耳。一亦不立。安得云三。今我与子相对此室。岸耶。筏耶。子耶。吾耶。客乃相视而笑。因书其语以为记。

　　茶话

　　或问有。曰。空。问空。曰。有。或犹未达。乃说偈曰。空倚有以立。有倚空以名。万有悉皆空。虚空实为有。一毛孔之空。有有中居之。凡此实有物。自具本性空。有既不可得。空亦是强名。若住空有相。何得云涅槃。今尔问于我。我尔复何名。名空既不可。名有实岂然。若然无尔我。何处立问答。于此二无中。为空抑为有。空有若一如。强名曰不二。

　　觉生寺文觉禅师元信雪鸿

　　上堂。佛法两字。不是惟佛有此法。亦非众生无此法。谓之佛法也。佛者觉义。觉即是法。觉因迷立。不迷何觉。何为迷。见山河大地。认作山河大地。于见闻觉知。便立见闻觉知。此即是迷。何为觉。见山河大地。唤山河大地。于见闻觉知。使见闻觉知。此即是觉。同见山河大地。同是见闻觉知。因甚有迷有觉。咄。山河大地见闻觉知。几曾向你道迷道觉来。总之说觉说迷。说真说妄。皆以假名字。引导于众生。吾人本有之性。本自现成。本自具足。本无生灭。非空非有。非真非妄。非迷非觉。祇为众生无执生执。无碍作碍。妄见有空有有。有真有妄。有迷有觉。若能一念回光。自然万法俱了。要知了底道理么。驴事未去。马事又来。

　　上堂。一人有眼不能见。有耳不能闻。有舌不能语。有心不能鉴。一人无眼能见。无耳能闻。无舌能语。无心能鉴。两人相见。那个在前。那个在后。复云。且道两人因甚得恁么。

　　上堂。但有言说。都无实义。山僧敢道凡有言说。无非实义。诸人还识得者道理磨。若识得也。尘说。刹说。炽然说。无间歇。但有言说。无非实义。若识不得也。尘亦不说。刹亦不说。无炽然说。无无间歇。但有言说。都无实义。

　　上堂。南方行脚一遭。拄杖头不曾拨着一个会佛法底人。者个说话。大似不知自己拄杖头短。山僧亦南方来。拄杖头不敢动着一个。何故呢。彼自无疮。勿伤之也。乃一夏在者里。终日与诸人搬石运土。拆东补西。山门决要向南。露柱定须着地。锅子有大有小。杓柄较短较长。无规绳中立规绳。无内外处分内外。堂内底要知堂外事。不得离堂内。堂外底要知堂内事。不得离堂外。且道与诸人分中最动耶。不是动耶。靠拄杖云且喜太平。

　　示众。东弗于逮人吃饭。西瞿耶尼人腹胀。南阎浮提人行路。北郁单越人脚痛。是合有底常事。因甚眼能见物。有见得及底。有见不及底。耳能闻声。有闻得到底。有闻不到底。为见闻之性有不遍耶。为见闻之境有隔碍耶。皆因迷却目前。往往失却背后。理上无不融通。事上不免成滞。总能理事一如。毕竟事理两橛。释迦老子直得差排不来。只得道个是法住法位。世间相常住。须知者法位。迷亦在是。悟亦在是。无明烦恼由此。妄想执着由此。全身在者位里。更向外觅。全身原不在者位里。却向内求。左也被他碍。右也被他碍。口能吃饭。手能捉持。通融不来。火作水用。水作火用。假借不得。所以学道人贵知处处有出身之路。物物上有转身之机。能于一法位中转得身。便于一切法位出得身。自然东不碍西。南不碍北。移彼作此。移此作彼。然后入佛不碍。入魔不碍。入凡不碍。入圣不碍。入空不碍。入有不碍。入生不碍。入灭不碍。若作本无佛魔凡圣。本无空有生灭。认为不碍。敢保伊总会得是法住法位。未会得世间相常住在。

　　示众。不可以智知。亦可以智知。不可以识识。亦可以识识。本无名相。亦有名相。本无言说。亦有言说。本无差别。亦有差别。本无迁变。亦有迁变。因有迁变。知无迁变。因有差别。知无差别。因有言说。知无言说。因有名相。知无名相。因可识识。知不可识识。因可智知。知不可智知。所以若剩一法。不是者个法。若欠一法。不是者个法。譬如说普天之下。莫非王土。率土之濵。莫非王臣。肥亦土也。瘠亦土也。大亦臣也。小亦臣也。恁么也。王还有功干也无。不见道不现而章。不动而化。无为而成。其惟圣人之道乎。设谓山僧不解直指。只念篇章。便向道某也幸。

　　示众。达摩西来直指人心见性成佛。要知别无指法。只要忘情泯见。自然见性明心。若不明心。不知心之本空。若不见性。不识性之本该。本空故。即执着全消。本该故。即圆融无碍。何为执着全消。色不是色。声不是声。何为圆融无碍。色直是色。声直是声。虽然。声色不到处又作么生。莫着空好。

　　示众。人但知凡圣情尽。体露真常。不知凡圣情起。真常体露。何谓凡。诸佛是。何谓圣。众生是。何谓真。幻化是。何谓常。生灭是。虽然。须开透关眼始得。若透关眼未开。古人道山河及大地。全露法王身。是一个。是两个。毫厘有差。天地悬隔。毫厘无差。天地悬隔。参。

　　小参。诸法皆有对待。生佛圣凡顿渐偏圆等法是也。惟者个法无对无待。非生佛圣凡顿渐偏圆可该。而该得生佛圣凡顿渐偏圆。故拟向对待法里觅者个法不可得。不向对待法里觅者个法亦不可得。只者两个不可得处无教可收。那得不是教外也。既总不得。又如何传。弹指一下云。切莫妄想。

　　小参。华严经云心佛众生。三无差别。山僧道差别。心不是佛。佛不是生。生不是佛。何故。佛时决不见有生。生时决不见有佛。心时决不见有生佛。生佛时决不见有心。试体验看。

　　小参。三教圣人皆贵说中。或说时中。或说守中。或说中道。祖师门下却用不着。若有中。即有偏。中偏相立。取舍情生。是法非取舍法。所以从上只说○者个。其实者个亦不立。故方如圆如。高如下如。一亦如。多亦如。横亦如。竖亦如。尘尘如。刹刹如。谓之如如法门也。

　　心佛

　　即心即佛。非心非佛。心佛本空。即非何有。能不守空。真源自通。佛佛祖祖。以此立宗。

　　真性偈

　　譬如富长者。财施遍国土。令各各庄严。成就种种事。而此富长者。安住自娱乐。都不知有是。真性诸法依。亦复如是尔。若佛若众生。身心及世界。乃至无量法。皆从性幻起。真性常清净。犹如世间海。现蜃楼幻市。海相还如故。所以修学人。勿滞一切法。一切法无实。但以无见见。见此无性性。皆成无佛佛。常度无生生。

　　山居偈

　　七凸八凹山下路。有谁来叩白云扉。披云常啸千峰月。闲却人间是与非。

　　住得青山深更深。长松修竹没闲林。神光一道从无昧。非去来今贯古今。

　　枯者自枯荣者荣。春来秋去又经冬。要知山上住山客。即是山中山住翁。

　　圣因寺悟修禅师明慧楚云

　　宝亲王赠拄杖。师接杖拈起云。这杖也是七十年。与山衲同庚。王云。一百四亦不为分外。师笑云。大家的。大家的。

　　小参。佛者心也。法者心也。僧者心也。色空者心也。明暗者心也。是非者心也。善恶者心也。凡此等心。皆属幻妄。如空中花。水中月。了不可得。乃生灭法也。且道如何是真心。心者佛也。心者法也。心者僧也。心者色空也。心者明暗也。心者是非也。心者善恶也。良久云。莫者便是真心那。将拂子击案两下云。莫瞒人好。

　　小参。太湖三万顷。葱岭五由旬。尘尘叶叶。出头天外易。叶叶尘尘。从空放下难。顶门具眼的。黑漆漆十万。脚跟点地的。露堂堂八千。若以色见声求。何异钻冰觅火。如或意解思度。大似向西东行。这件事欠一法不是。剩一法不是。取一法不是。舍一法不是。即一法不是。离一法不是。设有人问如何得是去。但低声向他道。老僧却在是非里。

　　小参。诸人看看。阖常住山僧及大众。殿堂寮舍。柴水米盐。椅案床架。尽被一条绳一串穿却。诸人还见这条绳么。良久云。是什么。断贯索。

　　小参。无言说。无言说。没甚事。没甚事。大道只在目前。祇此目前空色。色即是空。空即是色。他即是我。我即是他。若也眼目定动。却成白云万里。竖拂子云。莫将闲学解。望拟祖师心。

　　小参。竖拂云。山川人物。上下四维。五金八石。砖头瓦砾。琴瑟钟鼓。风云月露。寒燠温凉。馨香臭秽。布绵罗绮。米面酱醋。庵观寺院。庭堂殿陛。是什么。掷拂大笑云。那里说得尽。

　　小参。目前六月。好个时节。热处却冷。冷处却热。火里水里。莲红藕白。佛法门中。有权有实。衲僧分上。何得何失。银碗盛出峨嵋雪。聊与诸人解烦渴。云门扇子风凛冽。扇得虚空毛骨彻。举起扇子云。且待翠岩眉毛落。再向诸人细解说。且道说个什么。摇扇云。舌头一片肉。牙齿两排骨。向侍僧云。切不可记录。

　　上堂。前者蒙
圣恩赐一饱斋。实可谓天厨御馔。百味具足。大众。且道是何珍馐。众云。请和尚告示。师云。老实对汝等说。也不过是土物耳。下座。

　　上堂问答毕。乃高举拂子云。山僧即是拂子。拂子即是山僧。且道大众是拂子。拂子是大众也不。将拂子向空一拂。击几案三下。下座。

　　上堂。两班阇黎。一个老僧。恰好一比。山僧即是香饵。大众一一皆如贪他香饵上他钩。虽然。众中若有奔腾霄汉的英灵。吞却山僧则易。着山僧吞却却难。诸仁者。作么生会。若也不会。听山僧重下注脚。喝一喝。云。向嘉州大象牙里作活计去。

　　上堂。召大众云。看看。老僧手中一握水。从何处得来。众无语。便下座。

　　上堂。拈拄杖云。者木上座。有时向洪涛里燃香。有时向烈𦦨中酌水。诸仁者。切莫道作梦中佛事。的然实相功德。只有一件事不唧𠺕。却与老僧相同。何者。不解诵经号佛。有僧出云。若然。和尚何得每每示人念佛。师云。孟八郎又恁么去也。

　　上堂。一僧出众叩谒。师喝云。阇黎何得受老僧礼拜。僧罔措。师笑云。若要好。大就小。

　　上堂。老僧偶作一梦。梦与大众升座说法。诸人且为圆兆看。众无语。师云。累我累我。便下座。

　　上堂。师云。唵哑吽。口字傍边。添一奄字。名曰唵。左口字。右亚字。名曰哑。口牛相并。名曰吽。梵语唵哑吽。此云。阿耶阿耶。吃嘹舌头。注脚不来。惭愧惭愧。便下座。

　　上堂。师据座。良久。大众启请说法。师袖中取心经一部。高声朗诵一遍。下座。

　　上堂。拈一瓣香云。将此一粒金丹布施大众。但只可吐。不可吞。众中还有领受底也无。若不肯领受。老僧只得取入三十三天宝藏库去也。爇向于炉。

　　天宁章禅师过访。师门迎。才见。指面前案山云。老僧日来高挂孤峰顶上。何以相救。天宁向地作舞钁锄势。师曰。橛放橛埋。天宁云。百消丸一任咬嚼。师大笑。𢹂手归丈室。

　　西江月十首

　　堪笑多年钝置。把砖作镜研磨。百千关键指弹过。袖里乾坤粟大。　放开山河大地。捏聚大地山河。而今任我乐高歌。囫囵劈开一个。

　　太古鸿蒙前后。威音弥勒始终。谁论九夏与三冬。秋春一任接踵。　色即是空空色。同中有异异同。色空同异自纵横。妙用随宜定动。

　　本元岂容造作。心田那有涯垠。浑忘彼岸和迷津。踏着无劳更问。　佛曰离名离相。法云非假非真。森罗万象露全身。物物各彰妙性。

　　打开凡圣关锁。霎时彻透玄微。无心何是复何非。贵在当人自会。　戴角大虫稳卧。落毛铁鹞翻飞。一尘劈破露真机。吞吐三贤十地。

　　千仞须弥不广。万丈香水非深。觅心不得是安心。可把双丸作饼。　觅佛不在声色。求法何用搜寻。本来不昧一虚灵。自怡还须自证。

　　九秋黄菊冉冉。三春芳草菲菲。西来祖意是耶非。个事急须领会。　两手拍成一响。两只孤雁同飞。打开权实自知归。稳稳脚跟点地。

　　古镜本虽具照。然须假借揩磨。云何岁月枉蹉跎。自愧浮生老大。　能达一尘不立。却然大地山河。空手行拳舞娑婆。何妨将错就错。

　　迷本苦连根蒂。悟时甜合边中。分疏一点枉劳工。休把葛藤播种。　闻见非声非色。心佛非异非同。万象不着即空空。皎月澄潭不动。

　　有念山头鼓浪。无心海底扬尘。悟迷迷悟总非真。生佛何修何证。　太虚纯清绝点。寒潭皓月一轮。百花丛里不沾身。许汝明心见性。

　　勘破色香味触。了无知见觉闻。空空色色露天真。㘞地一声方恁。　明明百草丛里。普现自己家珍。顶门豁眼觑方真。此眼人人有分。

　　妙正真人娄近垣三臣

　　性地颂四首

　　辉辉大圆镜。物我具此照。弥勒与威音。一身兼两号。心本无可明。因明启其奥。性本无可见。因见显其妙。惟兹心性中。同含真常道。妙体恒湛然。光华六门耀。纷纭处本静。寂历中原闹。忘机泯取舍。归根无老少。欲知佛仙理。祇这玄关窍。

　　三千金世界。即此方寸壶。毫端显真性。大地验幻躯。心无因境有。境有因心无。心如不逐物。何处更寻吾。仙凡分顷刻。表里别精粗。万象任纷纭。真心迥峭孤。于焉契妙理。一滴隐江湖。

　　天心一轮月。清净印我心。我心与明月。互印光转深。有光便有相。焉能免物侵。何如泯其光。万境任浮沉。此之谓至明。翛然出五阴。若个金丹诀。多少错推寻。

　　从天本无降。从地本无出。其间此一事。自在而自适。如珠在虚空。光华不染色。如露滴荷盘。圆转不落迹。应现诸刹尘。游戏仙佛土。幻化虽异形。如千灯一室。在智本非智。言得却无得。前圣本无说。后学强传述。诸佛与众生。同仁不同德。若作分别想。历劫迷邪惑。如月印千潭。含元万而一。说与智愚人。共证波罗密。

　　心佛歌

　　心与佛。等虚空。空中之物妙难穷。碧海光涵辉万状。青山色霁耸千峰。休摸索。莫施功。无形无象迥绝踪。真如妙相原非相。六通解慧亦非通。尘尘起处佛佛现。刹刹隐时心心空。了知真佛住无心。始悟无心是真佛。如是心。如是佛。心兮佛兮皆妄说。认得摩尼一粒珠。恒河沙界光常彻。寒兮暑兮侵不侵。赤条条地灭非灭。

　　快活歌

　　快活快活真快活。一切葛藤都摆脱。如今不用觅真诠。任我去来活泼泼。时人不解真实义。只待遇缘参活佛。谁知活佛眼睛前。争奈凡夫愚不识。此心何异顽石头。此身不殊樗栎质。
圣恩一指髑髅碎。恰似盲人见日月。见见之中绝见闻。方得名为大休歇。眼闻耳见也寻常。不动周行八万亿。旧时窠臼泼生涯。一一于今都掉脱。我非我兮彼不知。彼非彼兮我却识。大地原来真是我。一切非我是真说。不知往古与来今。谁道长生及寂灭。凭他春夏与秋冬。任听炎蒸寒彻骨。东西南北懒拈名。懵懵懂懂忘分别。自在纵横无定体。即是天仙三世佛。闲跨泥牛海底行。或乘木凤云中涉。千峰顶上弄疯颠。十字街头打鹘突。穿衣吃饭只寻常。混俗同尘应时节。有酒一杯复一杯。有歌一阕复一阕。愚人笑我是诳言。谁解我言真老实。由他笑我非笑我。我只如今且快活。

　　阐真篇

　　原夫道本无名。因名立名。道本无形。因形成形。名者道之用。形者道之体。至道之体。本无定位。冲然漠然。而住于无所住也。非空非有。非来非去。非始非末。非向非背。明明而非照。历历而不知。融空有。合真妄。万象纷纭。而自不适闲者。我为法转也。一镜圆明。而物无遁形者。法为我用也。真妄相待。迷悟相因。融妄即真。犹冰之于水。转迷就悟。犹影之于形。夫鉴觉之功。不至于圆满者。心有照也。欲泯照而觉圆。须无心而应运。故曰天地同根。物我一如。明并日月而普被其光辉。功高二仪而均受其陶镕。非至人之无心。孰能一至于此乎。是以世尊睹明星而起悟。太上跨青牛而观化。至圣乐沂水以徜徉。皆灼知万物之备于我。而未尝有心于万物也。无心于物。故心心皆佛心。无心于道。故处处是道体。水燥火湿。阳静阴腾。一来一往。互为出入。化母孕其灵胎真君宰其坚骨。是以丹汞成焉。谷神养焉。内外明彻。表里洞达。内其神而神固。外其身而身存。然后易彼幻形。成其真体。出此真体。转彼幻形。是知大地山河。无非我体。虫鱼鸾鹤。悉成我身。可以翱翔六合。放旷八表。泠泠然。御景风。乘庆云。逍遥于
圣人之世。观瞻舜日尧天。又何必蓬瀛阆苑。更问壶中天地乎。虽然。非参无悟。非悟无修。非修无证。含万法于一空。纳一空于万法。不空即空。空即不空。是之谓妙有真空。真空妙有。即真空而显妙有。即妙有以证真空。于参而实无所参。于悟而实无所悟。于修而实无所修。于证而实无所证。是谓之真参真悟。真修真证。所谓冲然漠然。而住于无所住者此也。

　　西江月十二首

　　觑着壶中日月。毫端一撮三千。由来非佛亦非仙。谁在琼楼玉殿。　此界他方不隔。圆明一性明圆。真圆明处照无边。说甚夜藏昼现。

　　运出六般神用。打破明暗色空。不空空处是真空。一任风幡定动。　起灭不离当念。头头物物圆融。识得万绿与千红。弹指桃源仙洞。

　　水自不留云影。月非长在天心。沉沉湛湛去来今。明暗双彰双隐。　若要太空着实。还从大地推寻。水云天月已分明。鸢跃鱼飞悉听。

　　空色从来一体。就中谁强安名。汝渠伊我互相称。究竟何曾唤定。　拟把空花灭却。眼中自起无明。不能真幻两平平。大似磨砖作镜。

　　性悟头头是道。心空处处菩提。若人会得这玄机。即是佛仙秘义。　谁礼函关老子。不参西域牟尼。无根树下旧时庐。觅甚真诠妙谛。

　　一切有为境界。百千无相庄严。这些因被那些牵。彼此空生留恋。　师子云中哮吼。苍龙窟里盘旋霎时一缕遍三千。舒展万条白练。

　　慢说太虚无体。莫言大道有形。有无形体任升沈。总即圆明自性。　恰似深潭印月。却如空谷传声。昭然随处露天真。一派寒空妙境。

　　白浪风吹鲸跃。绿林月度雀惊。笑看上下个中因。个里谁探个境。　月印寒潭有迹。荷珠滚叶无痕。去来动止甚分明。但唱应时律令。

　　对境何尝有境。遣心何处非心。痴人妄执境和心。遂使纷驰不定。　翠竹黄花漏泄。鸦鸣鹊噪宣明。百般幻化此形声。法法真如实性。

　　即色色中非色。离空空外无空。天边明月水边风。活泼机关定动。　阴至冬寒凛冽。阳生春暖和融。真如运用妙难穷。切莫思量夺弄。

　　彼此幻躯互易。幻身真体同途。个中此味在冰壶尝着一任吞吐。　但自无心于物。何妨物我都卢。一条拄杖万人扶。走遍天涯寸步。

　　大小高低踢踏。十方六合遨游。逢源物物与头头。自觉非前非后。　触目光风霁月
圣恩浩荡难酬。祝言万载与千秋。一句天长地久。

　　触境会心偈四首

　　泉流明月月流泉。上是清溪下是天。就里玄机谁识得。只应分付钓鱼船。

　　触目无非大道场。明明遍界不曾藏。金风一动全身露。岩桂传来八月香。

　　一池秋水月为心。万象森罗倒影沈。北斗藏身南斗住。无声曲和没弦琴。

　　幻灭觉圆圆即幻。众生与佛更何殊。妄心尽处真心了。说个真如早不如。

　　示后学

　　紫阳张祖师云。见物便见心。无物心不现。又云。睹境能无心。始是菩提面。只此二语。一部楞严全旨已备。即世尊四十九年所说妙法。总不出此四句。佛仙一贯之理。总以见性明心。开导后学。世间种种法。皆出于自心。故曰心生种种法生。心灭种种法灭。如果一心不生。万法无咎。则自然能转一切。而不为一切转去。究竟我是一切。毕竟一切非我。转与不转。大似吹光割水。真实地位。有何转与不转也。一切有情无情。乃如如来大圆觉海中沤泡。皆海水所成。然离海无沤泡。离沤泡别无海水。众生仙佛。同一大圆镜智。不过遇圣现圣。遇凡现凡。因有圣凡之差别。强立镜中之觉照。如圣凡同体。心镜一如。则觉照之功。何处施设。所谓大千沙界海中沤。一切圣贤如电拂。到者里始知本无圣凡。本无生灭。本无来去。本无前后。本无今古。本无上下。本无垢净。本无表里。增半点不得。减半点不得。舍半点不得。取半点不得。一种平怀。泯然自尽。不妨于本无圣凡。出入圣凡。本无生灭。出入生灭。本无来去。出入来去。本无前后。出入前后。本无今古。出入今古。本无上下。出入上下。本无垢净。出入垢净。本无表里。出入表里。非出入。是出入。离内外。即内外。心是个甚么。物是个甚么。见是个甚么。不见是个甚么。直饶识得菩提面。犹恐祖师未肯点头在。若然。则祖师与从上佛祖。实实同一鼻孔呼吸。吾徒究明大道者。当奉为宝范。幸共勉旃。

　　拈花寺方丈僧超善若水

　　性海颂

　　真如性海。湛寂常澄。生佛一致。物我同情。世出世间。孰浊孰清。情与无情。谁死谁生。死原不死。生亦无生。死亦何减。生亦何增。生死去来。是幻非真。真如性海。无臭无声。水中盐味。色里胶青。言语道断。心识不行。非智可测。辨岂能明。五眼难睹。四山莫侵。荡然宽广。静矣渊深。大而河岳。细而鱼禽。炳然齐现。无迹可寻。六凡四圣。浑融一心。毫厘差互。便见升沈。理随事变。万法森森。相以性融。众器一金。不亏不溢。亘古亘今。洁不可垢。高莫能齐。非纯非杂。无著无依。空而不空。江汉所宗。有而不有。冲虚自守。妙体莹然。鉴物无谬。识浪奔腾。水性无咎。或东或西。坎止行流。适用随器。巽顺温柔。百川收纳。一味无余。三际平等。十界一如。迷则生死。悟则涅槃。一根返源。法界平安。头头无碍。法法圆通。恒沙性德。应用不穷。辉天鉴地。月朗天中。遍历尘刹。跬步不移。弹指超越。一念三祇。因该果海。果彻因基。幻相皆实。实相却非。非即是是。是即是非。无是非是。无非不非。佛魔一室。邪正同归。万象参天。肉眼不黏。群音揭地。闻性寂然。眼闻耳见。六用通圆。卷舒任运。出没随缘。六度万行。本自无偏。修而无修。是名庄严。至尊至贵。无上无先。一乘捷径。不二妙门。本来具足。法尔现成。何必拟心断妄。着意求真。厌凡忻圣。夺境夺人。如猿捕影。枉自劳形。绝情离见。当下洞然。无思无虑。密密绵绵。廓如太虚。万物育焉。渊如大海。无不包涵。亦同亦别。非一非三。纵横豁达。自在优游。欲归性海。直须溯流。溯流穷源。泯绝中边。无功用道。饱食安眠。圣凡情尽。妙觉明圆。尘尘刹刹。体用无偏。与么与么。如然如然。

　　拈花说

　　或问师曰。拈花之说。果有之耶。曰然。心印之传。诚有之者。曰若是。则世尊之出世也。祗应专以拈花设教。俾百万人天。各各自契自悟。立踏佛祖田地。岂不简易庆快。又何须四十九年说法。三百余会谈经。小乘大乘之各别。渐教顿教之攸分。终日劳劳焉。观机逗教。以说听为事哉。曰。恶。是何言欤。而独不闻夫子之诲曾子曰。参乎吾道一以贯之。曾子曰唯。然则夫子亦惟应以一贯之说诏门人。而七十子之徒。亦惟当应之以唯也。又何必以文行忠信为教。诗书礼乐为言哉。颜子曰。夫子循循然善诱人。博我以文。约我以礼。不博则触途成滞。不约则汗漫无归。二者皆不足以语道也。泗水诸贤。如宰我子贡辈。是徒以文章词说求夫子者也。子虽告以一贯之旨。终不能直下无疑。故曰予欲无言。盖不返博以归约。终不足以适道也。我佛秘传心印。教外别传之涅槃妙心。乃如来三祇炼行。百劫修因。自觉已圆。悲他未悟。然后降迹皇宫。现身说法。始自华严。终至涅槃。随机设教。应病施方。虽十圣三贤。不无化城之果。而髻中明珠。未肯妄授于人。直到多子塔前。时至理彰。垂慈分付。故有拈花微笑之说。正法眼藏之传。经云。欲识佛性义。当观时节因缘。时节若至。其理自彰。设若世尊但拈花。迦叶不破颜。而心印未始不传。假如拈花之际。百万人天。各各微笑。而正法眼。藏亦有攸。归故知教外别传之旨。不在拈花。而亦不外拈花。譬之春在百花草木间。百花草木。无不是春。若执花木以寻春。而春远矣。若离花木以求春。而春愈远矣。何得执末后拈花之意。分辨四十九年之说耶。子纵不会拈花之旨。宁独未闻一贯之道乎。若知一贯之与四教雅言并行。则亦应知教内教外之传不相悖也。复何疑于拈花之说哉。

　　行解歌

　　咄哉出家儿。个个称佛子。圆顶与方袍。当思为何事。菩提根本定慧基。最初一步莫迟疑。三衣具钵为羽翼。身心净洁似琉璃。精戒律。习威仪。究讲参禅遵古宜。亲近高流须检择。庸师慎勿误相依。研经教。观心识。切莫执文而解义。从上智者与清凉。靡不由兹而悟入。最上乘。要真参。急急用功勿等闲。一片身心无渗漏。管教直下透三关。三关透。须料掉。坐断白云宗不妙。一轮心月印千江。万朵身云随处照。不持戒。不破戒。任运腾腾常自在。云收雨霁碧天秋。一亘晴空无内外。谁为我。谁为人。荆棘林中好卧身。拖泥带水浑闲事。外道天魔是我亲。禅亦通。教亦通。智悲双运振宗风。不是搀行并夺市。丈夫意气活如龙。过量人。正好修。其实无修无不修。若能泯绝圣凡情。旷劫无明当下休。广六度。勤万行。济人利物随缘应。不是莽荡拨无因。亦非住相而执行。行如解。解如行。行解相应始名证。堪嗟著有谈空者。拈一放一错夺弄。当末劫。法垂秋。四弘誓愿急须修。真参实悟踪前哲。便是苦海大慈舟。不傍岸。不中流。来来往往无定浮。只解身心奉尘刹。谁知德报与恩酬。

　　地藏圣诞。升座。众生度尽。方证菩提。地狱未空。誓不成佛。此是我地藏能仁。直心深心大悲心也。汝等诸人作么生会。若谓有众生界。有地狱界。有菩提可证。有佛道可成。是凡夫见。若言一切皆无。是阐提见。文殊普贤起佛见法见。被世尊威神贬向二铁围山。地藏菩萨未证菩提誓不成佛。是无佛见法见。为甚么却常在铁围山间。有的道在彼教化众生。有的道只为愿力弘大。所以不肯成佛。且喜没交涉。众中还有缁素得出的么。若有。不妨出来通个消息。如无。善上座且作死马医。蓦竖拄杖云。看看。地藏菩萨来也。在拄杖头上放光动地。宣说偈言。曰。假使热铁轮。于我顶上旋。终不以此苦。退失菩提心。说此偈已。见漆桶不会。仍入铁围山间去也。顾左右云。且道此偈是佛法。不是佛法。若作佛法会。入地狱如箭射。不作佛法会。亦入地狱如箭射。毕竟如何。良久云。鸳鸯绣出从君看。不把金针度与人。

　　示众。大凡举唱宗乘。须离四句。欲离四句。莫遣四句。若用心去遣。则百千妄句。从此而生。八万尘劳。因之而起。是以有无相生。色空相夺。明暗相倾。高下相形。博地凡夫。动步著有。上慢狂徒。滞守偏空。直饶坐断千差。强作主宰。亦不能出亦有亦无。非有非无。所谓断除妄想重增病。又安得离之。若欲得离。直须竿头进步。绝后再苏。无一物非我心。无一法是我己。然后随波逐浪。全身在里许。无丝毫法为对为缘。方有些子相应。譬如莲花。处污泥而不染。透清波而香洁。高超群卉。为世所珍。岂不快哉。若未到恁么田地。大须仔细。

　　师曰。般若无知。无所不知。般若无相。现一切相。无知而知。斯为真知。无相而相。名为实相。是故无名无说。无灭无生。非同非异。非实非虚。寂而常照。性觉妙明。照而常寂。本觉明妙。知而无知。故非有。无知而知。故非无。是以知即无知。无知即知。相即无相。无相亦相。用虽殊而体不异。智虽鉴而无照功。同中异。不可得而同。异中同。不可得而异。同者同其异。异者异其同。言论莫能诠。心识终难测。直须真参实悟。妙契环中。拶得髑髅无识。枯木龙吟。方许少有语话分。不见洞山道相续也大难。急须努力。

　　早参。诸仁者。当知内之色身。外洎虚空大地。咸是妙明真精妙心中所现物。且道妙明真心。因甚却现色身大地。是你诸人。即今妙心在甚么所在。试指出看。众无语。师敲禅床云。只在此山中。云深不知处。

　　晚参。众兄弟。当自爱。己躬下事休懈怠。朝三暮四等闲过。万劫千生不自在。桶底脱。心畅快。明月清风如有待。根身器界总圆通。刹刹尘尘无障碍。九衢灯。万户彩。昔日家声今尚在。挥拂子。下座。

　　万寿寺方丈僧超鼎玉铉

　　上堂。大众列两序。请山僧升此座。举扬法要。鼎上座今日将无上妙法布施大众。诸佛子。可各尽心念直登彼岸。良久。一手指云。两序不得移一步。东序的西序来。西序的东序去。下座。

　　上堂。以拄杖向空一点。向地一画。复卓一卓。云。拄杖子腾空。诸人则道是龙。拄杖子入地。诸人则道是蛇。目今拄杖子在诸人面前。道他是阿谁。唤作拄杖子则触。不唤作拄杖子则背。却将他唤作什么。良久云。钓鱼船上谢三郎。却然不是闲相识。

　　小参。供养三世诸佛。不如斋一无心道人。然无心易。无我难。投大海于一滴易。投一滴于大海难。会则途中受用。不会则世谛流布。必待目前不现。方能句后不迷。要问不迷不现的意旨么。眼若不睡。诸梦自除。

　　小参。将丝绦掷地云。看看。丝绦化为毒蟒。欲将诸人一口吞去。大众何不齐力敌对。良久云。亦不得草草。不见道路逢死蛇休打杀。

　　早参云。日东升。宇宙清。乾坤大地普光明。摩醯首罗非鼻孔。八角磨盘是眼睛。喝一喝。下座。

　　小参。既知万物是我。何不解我是万物。一阵薰风自南来。千枝菡萏波中出。癞虾蟆。天真佛。屈不屈。夜来说尽了十二部经。天晓依然是个脱柄龟毛拂。诸人不得将我面前案山。移向后阁去。

　　晚参。鸟窠拈一毛。便有人悟去。玉铉今日举笔。还有人悟去的么。众无语。师云。佛法太多之过。

　　小参。流水日日流。曾见河里减去一点么。行云朝朝起。还见山头增了一片么。既无增。又无减。岂不是去来自尔。起灭如然。如赵州三十年不杂用心。且道是起是灭。是增是减。咄。莫谤古佛好。

　　小参。有一人无眼无耳无鼻无舌无身无意。会尽无生法忍。有一人有眼有耳有鼻有舌有身有意。不会无生法忍。且道二人孰优孰劣。竖拂云。游山若到山穷处。不计青山高与低。下座。

　　僧问实际理地不受一法。为甚经中又道有三受。师云。南无佛陀耶。南无达摩耶。南无僧伽耶。

　　僧问不生一念。未审与本分有交涉否。师云。无交涉。僧云。作么生得交涉去。师云。不生一念。

　　僧问如何是黑白里藏身。师云。日光菩萨。月光菩萨。云。莫只者便是么。师云。山高水深。

　　僧问如何是尘尘刹刹尽圆融。师云。白月现。黑月隐。云。还假修证否。师云。修证则不无。隐现则不得。

　　僧问如何是万寿门前一湾水。师云。全身在里许。云。还能鉴物否。师云。不鉴。云。为甚不鉴。师云。上不在天。下不在田。

　　僧问如何是真语实语。师云。鹊噪鸦鸣柏树间。云。如何领会。师曰。有眼须合。有耳须塞。云。不会。师曰。南天台。北五台。一步不移十万里。应知无去亦无来。

　　心物

　　心外无物。物外无心。无物无心。一出百出。心内有物。物内有心。有心有物。千入万入。心物物心。是内是外。物心心物。非内非外。物非外有。心非内守。无去无来。天长地久。

　　大圆镜

　　大圆镜。无背面。上下通。四维现。净月光。大火𦦨。含万物。不隔线。入泥沙。超闪电。贯古今。融贵贱。不盈余。不亏欠。有迷悟。堕顿渐。虚豁豁。空念念。静何忻。闹何厌。无解脱。无贪恋。任去来。不迁变。

　　性体

　　薰莸味非二。青黄色是一。说一早已分。言二成辨别。此物无比伦。非二亦非一。不后不先。不离不即。言莫能诠。语莫能及。春夏秋冬常湛然。寒来暑往无休歇。无休歇。常湛寂。珍重诸人当下息。若能息。铁牛背上木郎骑。抱着琵琶吹筚篥。

　　如物说

　　有时百亿合身。有时分身百亿。分身百亿无分。百亿合身不合。合则万物一如。分则一如万物。万物一如非如。一如万物不物。非如不物是如。不物非如物是。如如物物如是。是名诸佛妙义。

　　性用

　　名不得。状不得。名状多由是强说。出亦非。入亦非。出入何尝有所依。无深无浅。无高无低。包六合。塞四维。分三界。列九嶷。百千万亿数。一种是虚期。有今有古。有去有来。玉洞金莲几度开。火烧不损。水洒不湿。长饿不饥。长冻不冽。变化万端。未曾漏泄。圆非点。方非块。囫囵非全。零星非碎。圆明无生灭。湛然何代谢。千贤妙用。万圣三昧。林木森森。石头磊磊。天长地久远非遥。奉告诸仁从里会。

　　本源

　　硬是石。软是绵。红非赤。黑非玄。随聚散。任方圆。静不止。动不迁。活泼泼。滑涓涓。入微尘。出大千。无名相。常湛然。假出入。虚往还。击不碎。捏不团。孰先天。孰后天。太极始。一画先。设凡圣。证佛仙。或山林。或市廛。响谁应。答谁传。一弹指。一竖拳。有言说。非真诠。无言说。是狂禅。尽夕惕。空朝干。随隐显。曰本源。

　　混然吟

　　水光月印白含白。草色雨滋青吐青。于此观心若了了。混然一味自惺惺。

　　山中四仪

　　山中行。足底烟云生。未曾移一步。踏遍十方城。

　　山中住。不动常来去。野蕨结紫芋。幽兰开绿树。

　　山中坐。芒鞋都着破。岭横碧涧长。脚枕石头大。

　　山中卧。睡着念功课。佛陀达摩僧。三身只一个。

　　三身颂

　　绝相离名不欠亏。个中无物自巍巍。倒骑佛殿吟风月。百尺竿头归不归。

　　山河大地非吾体。草木丛林是我身。无往无来沙界现。却然觌面不相亲。

　　一串穿来古即今。色空空色两般心。当阳烁破乾坤体。刹刹尘尘观世音。

　　海会寺方丈僧超盛如川

　　上堂。一人会得一是一。一人会得万是万。一人会得一是万。一人会得万是一。且道四人是何面貌。众无语。师云。风花雪月。

　　上堂。拈拄杖云。才被钟声引入去。又被鼓声唤出来。且道引入的是阿谁。唤出的是那个。若道有出有入。辜负拄杖子。若道无出无入。埋没钟鼓去在。毕竟还是有出入也无。卓杖两下云。空花结果。石笋含茅。下座。

　　上堂。举世尊升座。文殊白椎云。谛观法王法。法王法如是。此乃我佛大慈大悲。开导人天第一义谛。指示胜如拈花之旨。若道本无言说会。不但辜负文殊。抑且涂污世尊不少。且道世尊所说的是什么法。良久云。万象之中独露身。一句了然超百亿。下座。

　　上堂。古人道。苦海无边。回头是岸。竖拂云。这是苦海。作么生回头。又道放下屠刀。立地成佛。这是屠刀。作么生放下。不见文殊令善财采药。善财遍采。无不是药。将一茎草度与文殊。菩萨云。此药亦能杀人。亦能活人。所以岸无彼此。刀无操放。智者自智。仁者自仁。全在当人自会。诸仁者。作么生会。掷拂云。不可推解心。望会佛祖意。下座。

　　上堂。六祖道。心是地。性是王。王居心地上。盛上座则不如是说。心是地。性是海。海居心地内。若道与祖师同。陕府铁牛。吞却嘉州大象。若道不同。嘉州大象。吐却陕府铁牛。诸人作么生会。以手作普施抉云。来受甘露味。下座。

　　小参。拈竹杖云。有者有合。空者空应。上者上去。下者下来。长者长使。短者短用。外者外住。里者里立。寒者寒中。热者热内。明者明出。暗者暗入。莫是因物付物么。莫是遇缘即住么。莫是应时及节么。莫是如如不动么。却都没交涉在。毕竟如何。多少老堂头手中竹杖子。到者里。管教节节自生隔碍去在。下座。

　　小参。小盛上座有面鼓。不是禾山鼓。有条棒。不是德山棒。有个球。不是雪峰球。有只狗。不是子湖狗。此鼓击不响。此棒拈不起。此球滚不动。此狗不咬人。诸人若道四般无用之物。也是为他闲事长无明。下座。

　　小参。色即是空空即是色二句。人人尽知念诵。大似鹦鹉学人言。却没交涉在。以拂子点空云。这不是色。又击案云。这不是空。指空云。原是色。何必言即是二字。复指案云。原是空。何必言即是二字。恁么说话。若尚不能领会。欲待弥勒下生那。高声唱念。色空空色。空色色空。空空色色。色色空空。下座。

　　小参。古人道大海投于一滴易。将一滴投于大海难。此等说话。慈悲之故而有落草之谈。只为分明极。令人轻易看。今日盛上座重开一面。大千投入虚空易。将虚空投入大千难。诸仁者。作么生会。若仍不肯荐取。可谓不贪香饵味。尽是碧潭龙。嘘一嘘。下座。

　　小参。古人道大善知识。须具驱耕夫之牛。夺饥人之食手段。方堪为人。盛上座乏此伎俩。但知助耕夫之牛。与饥人之食。何故呢。佛不违众生愿。且道与古人还有同异也不。将拂击几两下云。山中草木皆光润。知有寒辉玉在渊。下座。

　　问如何是佛。师曰。除却拄杖子。一切都是佛。问如何是法。师曰。除却拄杖子。一切都不是法。问如何是僧。师曰。你道拄杖子是僧不是僧。

　　问如何是戒。师曰。一切处不着为戒。问如何是定。师曰。一切处不住为定。问如何是慧。师曰。一切处不知为慧。问不着如何是戒。师曰。用戒作么。问不住如何是定。师曰。用定作么。问不知如何是慧。师曰。用慧作么。

　　问如何是清净法身。师曰。麻三斤。问如何是千百亿化身。师曰。麻三斤。问如何是圆满报身。师曰。麻三斤。问若然。三身乃一体也。师曰。不见祖师道但用名言无实性。问究竟如何是三身。师曰。清净法身。千百亿化身。圆满报身。

　　问如何是空如来藏。师曰。吃饱了睡。问如何是不空如来藏。师曰。睡醒了吃。问如何是空不空如来藏。师曰。日间吃夜间睡。僧云。学人不会。师曰。钝置汉。吃饭睡觉也不会。

　　问如何是过去心。师曰。目前是。问如何是现在心。师曰。目前是。问如何是未来心。师曰。目前是。问若然。三心皆可得也。师曰。你道目前得个什么。

　　问如何是第一玄。师竖一指。问如何是第二玄。师竖两指。问如何是第三玄。师竖三指。僧云。是何言欤。师曰。向你道什么来。问如何是第一要。师竖一指。问如何是第二要。师竖两指。问如何是第三要。师竖三指。僧礼拜。师曰。是何言欤。

　　问如何是欲界。师曰。君臣父子。问如何是色界。师曰。山海川原。问如何是无色界。师曰。风云雷电。问如何是天。师曰。无色界。问如何是地。师曰。色界。问如何是人。师曰。欲界。云若然。则与经旨大相违背。师曰。梦里更要作梦那。

　　问第一句荐得。堪与佛祖为师。如何是第一句。师曰。我这里无一句。问第二句荐得。堪与人天为师。如何是第二句。师曰。有两句。争又道不出。问第三句荐得。自救不了。如何是第三句。师曰。此乃山僧寻常日用的。云恁么则不堪为师也。师曰。不见道人之患在好为人师。

　　问如何是见渗漏。师曰。泯见即不渗漏。问如何是情渗漏。师曰。绝情即不渗漏。问如何是语渗漏。师曰。无言即不渗漏。问何得泯见绝情无言去。师曰。孟八郎又恁么会也。

　　问如何是无师智。师曰。空界影中空界月。万年峰顶万年枝。问如何是自然智。师曰。毕竟水朝沧海去。到头云定觅山归。问如何是无碍智。师曰。一步密移玄路转。通身放下劫壶中。

　　问如何是含盖乾坤句。师曰。赤如日。白如月。问如何是截断众流句。师曰。钟未鸣。鼓未响。问如何是随波逐浪句。师曰。拂子短。拄杖长。

　　问如何是空无变易义。师曰。你曾见煮砂得成饭那。问如何是空无边际义。师曰。你道岸山高多少丈。问如何是空无𦊱碍义。师曰。你说灯笼𦊱碍露柱什么。僧云。学人问的是空义。师曰。莫不山僧向你答的是有意。

　　僧问一物不将来。请师一接。师曰。寄放何处去在。云何不领话。师曰。又道不将一物来。云直下似个大虫。师曰。只恐汝不肯。云嘉州大象吞却陕府铁牛。坐断衲子舌头。不无好手。如何令不具口的人能言。师曰。你道阿谁是具口的。云百匝千重。不消一拶。师曰。自起自倒。自领去。云多少天台人。不识寒山子。师曰。莫将寸管。拟觑穹苍。僧便喝。师曰。龙头前喝。蛇尾后喝。僧又喝。师曰。将谓龙门跃鲤。原来潭底虾蟆。云莫念篇章。请师再示。师曰。始信古德不诳言。云莫将闲学解。错拟圣贤心。师云。东西南北。一任阇黎行脚。且道上中下是一是三。云云水非阇黎。请问和尚。于云水而得自在也不。师曰。错拟了也。云恁么则
皇上钓尽清波。金鳞始遇。师曰。律有明条。云净洁打叠了也。犹是路途边事。意旨如何。师曰。既为大僧。何得不持五戒。云不因渔父引。怎得见洪涛。师曰。又念篇章。云谁人知此意。令我忆南泉。师曰。这汉旷劫无明。今始方息。云鬼脑上安神头。师曰。昨日有人从普陀来。为何却往落伽去。云某甲常不吃饭。从不道饥。师曰。那里得这个消息来。云不遇中郎鉴。还同野舍薪。师便打。僧礼拜。师曰。捉败这贼。
