卍新纂续藏经第 32 册 No. 0621 法华经授手［卷首］


　　法华经授手目次卷首序缘起大意弘传序科文卷第一序品第一卷第二方便品第二卷第三譬喻品第三卷第四信解品第四药草喻品第五卷第五授记品第六化城喻品第七卷第六五百弟子受记品第八授学无学人记品第九法师品第十见宝塔品第十一卷第七提婆达多品第十二持品第十三安乐行品第十四从地涌出品第十五卷第八如来寿量品第十六分别功德品第十七随喜功德品第十八法师功德品第十九常不轻菩萨品第二十卷第九如来神力品第二十一嘱累品第二十二药王菩萨本事品第二十三妙音菩萨品第二十四卷第十观世音菩萨普门品第二十五陀罗尼品第二十六妙庄严王本事品第二十七普贤菩萨劝发品第二十八

　　法华经授手目次(终)

　　No. 621-A 序

　　无上士。无始已来。以至于今历恒河沙劫数矣。莫为之前何以开。莫为之后何以继。开乎前者。有前乎前者矣。继于后者。有后乎后者矣。前乎前者。说妙法莲华之如来也后乎后者。释妙法莲华之授手也。吾乌知乎说妙法莲华者之非即妙法莲华耶。吾乌知乎释妙法莲华者之非即说妙法莲华耶。吾乌知乎妙法莲华之非藉说妙法莲华者以开耶。吾乌知乎说妙法莲华之非藉释妙法莲华者以传耶。独虑气往风微之后。世异其说。人殊其旨。遂令旷千百年之精蕴。漂沉汩没于荒烟蔓草间者有之矣。其何以使先贤之未全者克全。后学之未发者咸发此
云峰频禅师。所以承狮峰浮木师之嘱。而鳃鳃然虑也何虑乎尔。虑夫法华之失传不得其人。恐千之百之无以托之也。虑夫法华之摇落。虽得其人。恐千之百之有以借之也。必也不借法华之美以自文。而法华之传实托之以愈显者。则授手之辑焉烝矣。爰是毅然以著作自任。裒集诸家。参考同异。凡汇五疏解而后成历四阅载而始就。繁者删之。缺者补之。而仍参己意。以备其所不备也。务使先贤之奥义。由我而传。后学之津梁。由我而悟。从此法华之旨。如雷出地。如日中天。此诚统诸佛降灵之本致。而发千余年未发之秘蕴也。然所以不惮鳃鳃为此者。宁惟是臆说是逞。亦以人自无始以来。以至于今。法华之流传。不坠久矣。不有开者。何以作于前。不有继者。何以述于后且使睹是解者。溯流穷源。因端竟委。相与探索义蕴。以阐扬法华之弘训。俾无失灯传之意。则是授手也。以全先贤之未全者在是。以之发后学之未发者亦在是。是师之志也夫。

　　旹
康熙乙丑三月上巳日岭南仑山佘云祚顿首敬撰

　　No. 621-B 云峰禅师法华授手序

　　浩浩两间。所最贵者。岂非人也哉。岂非生人素具此甚深智慧也哉。是以天为之作盖于上。复灿之以日月星辰之文。地为之作载于下。复养之以海岳山川之胜。不宁惟是千圣生欣。特出惠之以经纶大经之学。诸佛叹奇。亦来与之以出世无上之规。故凡戴天履地。在吾儒便当自期无愧于孔孟。在释氏便当奋志有益于后贤。以成两大间一出格男子。方不负天地生我圣贤成我佛祖出我。一片珍重。我等婆心也。然而知之而遂能行之者几人哉。

　　吾师云峰和尚。学道人也。禅定之余。往往持妙法华经显示及门。曰佛祖慧命。即此便是。盖于甚深智慧。已默证之久矣。因痛从前之注疏未醇未备。恐后学之愚柔难解难持遂作法华授手十卷。或削旧疏。或参己意。或商确友朋。总求不背佛意旨为归。直使阅之者。如亲睹如来放眉间光震天动地。

　　师诚出格奇男子哉。吾因是大有感焉。孰无朗彻之心。足以悟圣悟贤悟佛悟祖。孰无柔腕之手。足以注圣注贤注佛注祖。孰无二三良友此唱彼和。足以发明圣贤佛祖出世苦心。愿乃悠悠忽忽。不以奇男子自任。致使此生内之无得于身。心外之无裨于来学。逐浪随风。日复一日。已去之光阴。痛不可再。将来之筋力。日且就衰。迨到尽头。自问无据。茫茫百感。浩叹独劳。此时纵有日月纵有星辰。纵有山川海岳。亦不能挽将朽之心。将脆之手矣。呜呼其负天地圣贤佛祖。不既多乎矣。此妙法固人人素具之物。然亦视其人之究证何如耳。苟此生不悟。从此便迷此生不持。从此便堕。当兹能悟能持倘听其或迷或堕及至已迷已堕必不能复悟复持。所以从上诸佛不惜口舌为之显谈于前。历代名贤不吝笔墨为之发明于后。无非欲人珍重此素具之物。必向此生求其真悟真持不可或迷或堕耳。经曰。诸佛难值。又曰大法难逢。惟于幸值幸逢之会。常抱难值难逢之想。静究力行。以成两大间一出格男子。斯不负
吾师体佛祖出世。一片为人婆心也已。

　　时
康熙乙丑六月之二十日衡阳末学金简梦锡氏盥沐焚香序于云峰步雪楼

　　No. 621-C 序

　　诸佛出现。无非为生人本来是佛作一导师。吾人出世一番亦祗毕此第一大事。为不虚出。佛即不出不言。此心此理。自在天壤。孔子曰。朝闻道。曾子曰。而今而后吾知免夫。正指此也。释尊捐实报庄严大寂灭之乐。来此浊恶。特为我等。标此最胜一格其只字片语。悉一切慧命所托讵可忽哉。然亦有不必诵其章而自不背者。如孔曾卢能诸贤圣是也。又有读其书不假诠疏而即能实体诸躬者。如昙翼首山等诸俊杰是也。下此则持其辞必求其义。始能如说修习不虞其谬戾是以天台北秀诸师。为大法忧。起而作释。自晋至今。不减数十余家。然此详而彼略者。有之。或自标胜失佛初怀者。亦间有之。

　　云峰禅师。慨于心思。得古今名疏而订正之间有心得不恤不让务期合佛意旨。以便后学由疏得经。由经成行。速得光昭。反此一真而已。槁成遍质诸耆旧。将授之梓因亦遣不肖震一阅。其遣震阅者。意不过欲震清其文气与势。非问理也。震自念于此一大事。从未究心。且梵语及佛家律仪。亦从未经耳。辞之至再至三竟未能获只得取大乘妙法本文。书之诵之。间有会心。亦不嫌不让。笔之于纸岁有六月日。幸亦成帙。命曰初因。经云若长若幼。于法华会。得闻随喜。出于会外。展转相传至第五十人。随喜功德。亦无量无边。又云。以大地置足甲而升之梵天不足为难。能于末世。暂读此经。是则为难然则震之初因。亦曰。庶几附于第五十人后之随喜。末世暂读之小幸云尔。藉非师无端之强震。不几虚过此生也耶。故吾常谓。师授手。非为师疏立此名也。为授震手立此名也。亦为授举世阅此解者手立此名也。非诬也。又震尝过师刹。语及易。震曰。语语皆诲人作圣。无有第二义为人少宽地也。如乾九三正我辈爻也。上睹圣人之跃与飞及亢。下睹圣人之见及潜在九三。虽无潜见飞跃之德。然业已居圣人之位。故其辞曰君子终日乾乾夕惕若厉无咎。见居此位。谁得自诿非圣。必也朝为之干。夕为之惕。刻刻若将陨于深渊。斯无咎矣。不然空当此爻。咎不少也。师叹曰。吾洞山祖。居山三十年其地神欲一见其身而不可得。其亦是之谓与。又曰。东坡为五祖戒后身。□公为沩山祐再来。清浊虽有不同要俱为减分。腊月三十日。在人眉睫。那得不严加绵密师盖深有闻者。吾愿出世丈夫。阅师授手。甚不当作文字观也。

　　康熙乙丑五月四日
发侄衡阳熊震顿首谨序

　　No. 621-D 法华授手序

　　能使亿万众生屏一切声闻。而见一切法。擎拳竖拂。舞毬张弓。当下承应。便犁然有得于心。即如来且饶舌耶。又况后之贤豪辈出。议论风生耶。乃者下士闻道等于梦魇。屈伸欠呵。不知所以。于是乎。佛不得已而有言诸名宿复不得已而有诠解注述。后之有心者因而网罗群言。伐毛取髓。弥缝其阙。盖怵心蒿目而出之以勷斯事。觉斯人也。呜呼可不谓盛与。妙法莲华经者。囊括三世。统摄十方。诸佛之所以出世入世度世于是具在流传既久。故屡劫以来。诸蒲团上人能以六时心力阐西方奥蕴者。且逮数家譬如测天周髀宣夜浑仪诸术。星官台史家按法以求。终不能无累忝之爽者。以其各不相谋。未尝举而通之也。频师舍宅。自幼事狮峰浮公已更一笠一钵。万水万山探珠骊颔。解铃虎项所谓精心妙慧。非与。浮翁于法华全疏。既以悲悯苦哀。发为愿力。频师又了未了之公案。著有成书。佛言则海会也。诸家之诠解注述则百川也。频师萃集众响。裁以特识则导百川而东之于海。枝柱廓清。委委源源使无沾濡汩没之患也。为佛也子者报佛恩。为师也弟者承师训。鼓吹先烈。津梁后进事半古人。功则倍之。真本色道人之为也。解既成。予从有窃观焉。因叹学者展卷了然。即从此有省。贯诸说而归于一。从一说而循其本。庶几见如来色身。亦见如来法身也。则浮翁逮频师之一瓣香。终勿煨烬也。

　　旹
康熙乙丑孟秋月
赐进士第内阁中书廖联翼沐手敬撰

　　No. 621-E 妙法莲华经授手缘起

　　授手何为而作也。起于狮峰浮木先老人之一嘱也。老人以生知妙慧。出荆紫学和尚门。达百丈瑞师翁别传之旨。遍参烟水。所谓一人半人。乃至无人靡不经涉。缘遵荆紫遗意。以一舌撩空。掀翻教海。每得古人龙骧虎骤之机。不禁称之宝之。色为之愉手为之舞有如指珠。当下活弄生拈。是以即席语下豁然者。指不胜屈。至久依锤炼。如太华西院大悲高原文殊东山辈。皆奋大手眼。各震宏音。间有渊嘿灵机光韬彩摄者。难为枚举即不肖祥恨生也。晚乙未秋。始觐慈颜受切磋于陶冶间有年矣。一夕老人与祥。及巨泽中庵奇之坤载奯舟天放诸兄弟。坐火炉头。谈及法华。乃怆然曰。予于是经。痛无全疏以惠后学。意欲汇诸名解。合为一解。苦勷事者。乏人也。尔辈肯放下身心。以千日为期。全先贤之未全。发后学之未发。俱在此举祥等时亦唯唯此甲辰冬月。讲期中商订语也。不意时势沧桑。诸同门咸散居异地。祥亦以云峰院事日拖踏泥水中。迨丁巳春老人化缘告毕。赍志往矣。且比年来不肖更荷云岩担子。枷杻重添。时亦累预斯席每不禁泪堕。思老人上为法忧。下为生虑。我辈遂忘火炉头谆谆口喻耶。继述之心。愈𨁝𨁝然若不可遏。但以慧轻责重。几退几兴。几兴几退自受命迄今。奄奄忽忽。殆十有七稔。庚申春。忽忆古著述佛经者。多誓求冥应。乃浣心涤念。祷三世佛诵普门经。九十日中。投诚之念。不为不切。而所谓冥应杳然也。于是加虔恳礼。大悲忏二七日。忽雨中假寐间。见大辩和尚同耆宿五人。形仪皆奇伟尊严。使二力士舁大箱。造祥室。辩指箱谓曰。此先王府所寄物。今特授子。当珍藏之。可足子愿也。拜受之下。随即细检。惟蠹书虫字。断画残文而已。复检得一破册字皆锦织。鸟篆虫文。无可多识。唯中有两大金字。曰瑞白。光朗朗射人眉宇。愚窃念此。吾先弁山师翁字也。胡为识是。且颇怪雕残。似无足传者。偶一居士从傍语曰但存之。勿虑修补人也愚顾视笑诺。再检之。得象牙手。长尺余比若欣欣然喜所得。即袖之亟入寝室。乃寤时起坐沉吟因思如来于此经。放白毫光。现种种瑞今册授瑞白。尚非冥验耶。即盥漱焚香而造端。于是日乃四月八也。然穷山僻岭。苦无疏解。家藏惟科注直指二种。乃不五日。有僧持要解知音。至翌日。僧又持大窾。至于是。五解不谋而聚。始晃焉悟梦中五耆宿也。辩师虽无注疏。于此经流通之愿。亦苦矣。由此通身污下。心手愈笃。不知有寒。不知有暑。不知有月夜霜钟呼人就梦。积日成月。积月成岁。不四年而稿就。得力翁梦钖二居士。为之较订。名曰授手。然非敢强出只手。夫固有授之者也。是解也。虽无所长。句栉字比。初学便也。分门列科。展卷明也。微言精义。体用备也。用是登诸枣梨。以布四方。使有指是经。而谓之曰。狮峰浮木和尚火炉头。十余年积逋。今始得云峰儿完。却是愚报老人之日矣。是愚报老人之日矣。

　　旹
康熙癸亥夏六月十日楚衡云峰沙门频吉智祥识

　　凡例是经以妙法莲华名。非创自本师释迦也。本经所载。威音王佛。大通智胜日月灯明。以至过去诸佛。皆说妙法华经。夫妙法而喻以莲华。岂人世之所谓莲华者。可同日语哉。诸家所释。各有主见。惟一雨润师。似得其旨。虽得其旨。然犹著于莲华。致境量弗忘。不敢尽取。各品题下。皆宗憨山大师品节。然亦不尽同者。增减随录。达意而止。间有诸家所常。亦折衷参订焉。稍或未透。出愚见补之。是经从来解亦甚伙。陈隋间有天台智者大师。悟法华三昧获旋陀罗尼。居江陵时。演玄义十卷释题。文句十卷解经。至唐荆溪尊者。有释签十卷。妙乐十卷。迨元之慧愚谷师。依天台文句作注解。后天竺一庵如师。亦依天台。扩注解。为科注七卷。其他诸疏。不胜枚举今解以科注为宗。而实祖天台。是疏所引要解。乃宋温陵环师所著。知音明𠃔朴愚师所著。大窾明一雨润师所著。直指清且拙讷师所著。祥愧僻处穷陬。见闻无几。古今珍宝。未免挂一漏十之叹。所立科名。虽意本科注。然繁者剔之。欠者补之。总欲与经相吻合。如流通大科余不繁引。记科次第。皆依交光师。用干支字。以便寻讨。但今疏各有品例。不便载本品下。故此另立科文。引援诸注下。间有不尽。同原本者。或杂异珍。或出愚见。以参差不便标名。非敢掩人长也。诸师所释。每于经文显处。概略之愚则详释焉。使知经语原无浅迩。凡愚所言。以[△@△]方圈记之。或他有所引以○圆圈别之。庶简阅者。临文易见。经中难字。或本音。或别音。一一从字汇考正。使初学家。不致检讨。全经大旨如来本为一大事因缘。开示众生。使古今闻者见者。从此悟入。第经文繁广。首尾难通。虽有二十八品之区分。若不预为概示学者。难以潜符。故于经前。另立大意。注述源。既有所嘱。势不容己也。非炫耀见闻。自呈狂瞽。然诸师既详释矣。岂节外枝生。凿空多事。良以世降时衰情多怠慢。将前贤血心血髓厌以浩繁。各守一隅。不无偏见。此吾先老人捬心痛泪。而必欲集者。故小子不得不勉强行之云。

　　No. 621-F 妙法莲华经大意

　　妙法者。第一义谛也。义既第一。更无有义。诚不可以名名者矣。然不可以名名。而从上诸圣。又不得不以此法晓示将来。只得借喻表法。故名之曰妙法莲华。但此莲华亦有不可思议者。盖如来演大华严。最初放眉间光。加被普贤。即入如来藏身三昧。说华藏庄严世界海。海中有大莲华。名种种光明蕊香幢。华藏庄严世界住在此莲华中。且此华藏庄严世界中。复有无边无量种种世界。谓此华藏庄严世界。可思议耶。不可思议耶。华藏庄严不可思议。益知莲华不可思议矣。莲华不可思议。谓妙法尚可思议乎。妙法莲华。互喻互显。是此名立。而名不碍法。法显而法可立名。知此则经旨得矣。然如来必欲说此妙法莲华经者。何也。我释迦本师。扮装头面。示相人间。本欲为一切有情。揭露此元具本觉妙明之广大莲华藏。且酌且审。已经四十余年。浸浸焉。欲引入不测之渊海。岂期五性三乘莫能疾证。故先与说无量义经。又与入无量义定众中闻无量义。亦不识即博而约。示本彰源。只得图画虚空。全声全色。仰则法雨缤纷。俯则山河击吼。大放眉间毫相光明。直烛东方万八千土尼吒阿鼻。靡或有遗。其间圆现十法界相。染也净也。喜也怒也。尽情吐露。吾世尊得得。将诸人莲华藏内所有珍奇。一盘托出。急欲就此承当。无奈一堂冷淡出手无人。只有阿逸多。亦佯佯莫辩。且怪且疑。遍度会中。孰为可答。转盻得文殊师利。意知曾见多佛。应识希有。我今当问。曼殊童子。故作思惟拟古见既与今同。想法应宜无二说决知今日如。来定然同日月灯之说妙法华经教菩萨法无疑。故曰我见灯明佛。本光瑞如此。以是知今佛。欲说法华经。致引如来出定叹德。而妙法莲华经由此说耳。经家以是立名。序品总显一真法界之事相。为如来出世一大事因缘之原委。三分中此为序分。自方便品。至学无学人记八品为迹门正宗。然方便一品。世尊本意。不假言诠但入定放光。满拟四十年淘汰。必有目击道存者。默契不言之表岂知盲然犹面墙壁。是以出定叹诸佛德。直下呼舍利弗而语之曰。诸佛智慧。甚深无量。其智慧门。难解难入。一切声闻辟支佛。所不能知。此下正如奇峰绝壁。大水悬流。涌屼而不可止抑者。其为叹佛慧之深渊。而令人想像其境当此之时。一切声闻。始作念生疑云。今者世尊。何故殷勤称叹诸佛方便。舍利弗职当领袖。慧亦超群只见前廊后架疑论纷纷故尔。赤身当刃气节俱严。威德人前。趋跄万状尽力穷声。只道得个。我自昔来。未闻是法。今者四众。咸皆有疑。惟愿世尊。敷演斯事。如来于斯方说且止止复方言正是屠龙妙技。拨翳金针。起死回生。开彰妙论。使会众肯綮。以明佛慧也。才许说问。有五千人。避座而去。佛因以警不逮。而更添精进我如来教子之心。可谓笃切深厚。难喻难名。向下与谈出世大事所有因缘。原为与一切众生开示悟入佛之知见。告舍利弗。十方诸佛但以一佛乘故为众生说法。无有余乘。若二若三。其所以二三其说者。皆不得已。方便言也。若我弟子。不闻不知此经。谓诸佛如来。但教化菩萨。而自甘下劣此非佛弟子。非阿罗汉非辟支佛所谓我木立誓愿。欲令一切众如我等无异。若我以小乘。乃至化一人。我则堕悭贪此事为不可。又云。一切诸如来。以无量方便。度脱诸众生。入佛无漏智。若有闻法者无一不成佛。又云。千二百罗汉。悉亦当作佛。此皆如来吐心吐胆。明露心光。教人谛信。佛无二说。而诸声闻。虽未即到口不言。而心默领矣。如来知诸弟子中有所信解。连忙道汝等既已知。无复诸疑惑。心生大欢喜。自知当作佛。故舍利弗见摇鞭影蹄骤如风。踏倒蹊桥。翻身立地。始知白毫光里。一切希有皆不疑。如来独得受用而妙莲华藏。始有少分契入。齐此古判为开佛知见亦是如来为上根人。作法说一周之葛藤。披露尽矣。既有说有示而如来亦因之以引入佛慧。顿令从方便门见真实相。乃为开权显实之所由也。故为方便品。舍利弗慧既倍人。闻亦非浅。即以强心铁骨。就此担当。便能悔过自责。悲喜交生乃云。我从昔来。终日竟夜。每自克责。而今从佛闻所未闻。未曾有法。断诸疑悔。身意泰然。快得安隐。今日乃知从佛口生。从法化生。得佛法分。观此语意。舍利弗如魇得醒庆快通身。实无纤毫疑不尽者所以曰泰然。曰安隐者。真到不疑之地故敢肆言得佛法分。即此可以语大矣。由是如来于人天众前。始得放心放胆。充口为言。我于二万亿佛所。常教化汝。汝亦常夜随我受学。既常教常随。则身子与佛。何尝须臾离也。既须臾不离。四十年间。蒙蒙董董。又非了无原故良以大教开彰。必有其时。时至自信。信则决而其说乃定。故曰。今为汝等。说最实事乃所以授记身子。自今而后。以至将来成佛之依正庄严及转次授记之。有坚满菩萨矣。然次身子已下。一切声闻。久滞权乘。未获疾证。见舍利弗亲得授记。即已兴起大心。各各脱身所著上衣。以供养佛。正以表脱难脱之先心而得。舍利弗乘机更请。谓我今无复疑悔。亲于佛前。得授上记。第今千二百人。未竟圣乘不免重添疑网。夫何以得脱卸群疑。而成妙悟。于是如来又只得移腔易调。更唱巴歌。为之以喻。而敷陈前事。说三界无安。显然如大火宅。诸子于中嬉戏快乐不信我言。不知是父。只顾东西走戏。了无怖畏之心。长者见火从四面起。而急切怆惶之相。有不胜状者。父虽千般设救。子仍顽怠无知泪浸长襟。几欲成流矣。偶得计设为三车。似可适先心所好。告谕诸人。说众患难汝等诸子。宜速出来。吾为汝等。造作三车。今在门外。可以游戏。汝今不取。必致忧悔意谓计投所好。即超万死俱生。火宅既离。忧怀稍憩。岂知疲顽固结。钝滞难消。虽得坐于四衢。犹醉恋于草舍。方将离火。复溺深渊。痛哉婆心。夫焉可释。乃诸子恐父有示无酬。致索车之念生矣。然要知索车之故。见诸子大悟。方成向者迷居火宅。谓门外之三车定实。今日得坐通衢。识父心之方便假设。知本无而故索乃父子之机投。故曰。愿赐我等三种宝车。如前所许。长者由斯祈索得遂私怀故以等子等车。殊钖无二。其所赐车。以众宝而庄校复安置其丹枕。驾以白牛。侍以臣妾。而爱念之衷。可谓至矣。设置之方。可谓得矣岂谓父心不普而偏致乐于谁哉。又岂谓许故均而与不平乎。喻陈既已。次得明论声闻今此三界皆是我有其中众生。悉是吾子爱无偏党。不令有人独得灭度。汝等若能信受是语。一切皆当得成佛道是乘第一。清净微妙。乘此宝乘直至道场。此正如来举掉扬波。同舟就岸之机也。复云。我此法印。为欲利益世间故说。在所游方。勿妄宣传。就此举功出过明持者之福不可较。而毁者之罪又不可言也。如来若雷震长空。诸人似枯槁遇雨足见父意诚。而子心得知无不尽。总皆由喻而得。故名曰譬喻品。自此诸大弟子因一喻而感慈恩。始见捉兔捉象致力咸均。既识佛恩难报。始愧自钝无为。敢于佛前。控呈信解巧喻贫如穷子。甘除粪于朱门。其间委婉指摘。又不啻如来状火宅之明且尽也。说长者婆心逼极无状中状其真说穷子痴顽固结。无见中见其切益。识灵山一会敲唱潜行其屈折凄清。悲欢交至。将如来出世真情。菩萨辅化真境。扮作一场。千殊万态。搬尽从前四十年所说所证。了无陈迹。及至最后。乃云。大富长者。则是如来。我等皆似佛子。由我等昔乐小法。如来便见纵舍。若有乐大之心。佛则为我说大乘法。今于此经。唯说一乘。并皆作佛。是故我等说本无心有。所希求。今法王大宝。自然而至。我等今者真阿罗汉普于人天。应受供养。如是者皆因喻说。了得佛心。冥益之恩。岂胜道哉。拟欲报此心此德。纵以手足供给头顶礼敬于无量劫。则不可报或以两肩荷负。过恒沙劫。亦不可报又或以无量宝衣。种种汤药。乃至牛头栴檀。以起塔庙。皆不能报。假使殒命灰形。又岂能报深恩于万一耶。观迦叶等图报恩处。词意凄楚。始知解必深。而信倍切。悟识如来。二三其说。原为入此一乘。使之因权契实。故称为信解品。世尊今日。知一切声闻已信已解。复恐信解不深。又说药草喻。使知一雨所润。三草二木。各得增长。又为二乘。足其深信。乃云。迦叶善说如来真实功德。诚如所言。如来复有无量无边阿僧祇功德。汝等若于无量亿劫。说不能尽。如来出世。如大云起以大音声。普告一切。使未度者度。未安者安。未涅槃者。令得涅槃。皆使到于一切智地。又云。汝等所行。是菩萨道。渐渐修学悉当成佛。以此知如来本唯一乘。无二无三。其所以差等者。机别故也会众闻此。执见顿除。始入平等法慧。故继此而有授记品。然授记虽列四名。其实意欲即授五百人记由远因未发。恐卒难信。故先告云。我诸弟子威德具足。其数五百。皆当授记。于未来世。咸得成佛。所以经家单以授记。为斯品目也。齐此为喻说一周授中根人记。次为下根说因缘周者。即此授记之余便云我及汝等。宿世因缘吾今当说。汝等善听。此下说化城喻品。然如来必欲与说因缘者。何也舍利弗由法说开解之后。便有慕大之心。乃曰。我等今日真是佛子。此即的信无疑。如来必应与之作授记也。宜矣。四大弟子。出陈信解。谓我等今者真阿罗汉。始知从前罗汉之名。皆不足实。斯可谓心相体性。此与授记。亦宜其然也。若彼无慕大之心。而强以宝位禅之。譬乎奏九韶乐晏灵鹊于庙堂之上。匪徒食不安啄。而复眩欲至死。此所以必欲为下根。述说因缘也。正与说因缘时。举其佛则曰大通智。语其时则曰尘点劫。然尘劫之与智佛。而相始终者。因缘也。于中叙智佛始终无不罄其细略。明王子修行。无不尽其精诚。至于彼佛受请。必先三转法轮沙弥覆讲亦度恒河沙众。聆其语。似跬步可求。忖其事。实意度难知。譬如幽人午夜寂听秋声。愈闻而愈杳。愈远而愈真。似实似虚。如缕如弱。隐然一段不可摸拟之情。于心眼间。唯幽人可想也。此下又如已断钟声。重新继起乃曰。彼十六沙弥。今皆作佛。第十六即我释迦牟尼。于娑婆国。而得成佛。诸比丘。我为沙弥旹。所化无量百千万亿恒河沙等众生者。即汝等诸比丘。及我灭后未来世中声闻弟子是也。从前所说。如千波竞涌。皆叙尘劫前事。到此则一句截断。大似青布幔里。忽然从正本外。提出一局。使人竟觅他起处不得。便继以喻作化城也。如云。譬如五百由旬险难恶道。多诸人众。欲过此道。至珍宝所。时有导师。引之已臻。三百由旬。而生心欲退。导师见愍。假智力以设化。城。使之将息保养。可以得宝还家。而诸行人。皆于化处。便生安隐之想。竟不念初心为何事而始志为何求也。导师知彼疲劳已歇。尚留恋乎不实之家。顿灭化城明彰宝所。而谕之曰。宝处在近。此城非实。是我化作为止息耳行人始知恋者非真。前途未竟又复各锐先心。祈归宝所。后始结云。诸佛之导师。为息说涅槃。既知是息已。引以入佛慧。故富楼那等一切声闻始从座起头。面礼足。却住一面。但瞻仰如来目不暂舍而已当尔之时。如来与之授记。如投渴者之浆岂肺腑而不清凉则授受之源。万无一失。富楼那由此作念知世尊奇特希有随顺世间若干种性。拔出众生处处贪着。我等于佛功德。言不能宣唯佛世尊。能知我等深心本愿。如来因彼注念。得以明告大会云。汝等见是富楼那不。我常称为说法人中最当第一故授满慈记后。兼得以授诸声闻记。语云皆当授记同曰普明故有五百弟子授记品也。然阿难罗睺。又是如来亲因。而返得记于诸人后者。一以统乎有学亦以识无亲疏。示出世慈恩等同无二。岂复有疏其疏。而亲其亲哉。因是而授学无学人记之品名有矣法师一品如来授广记于此世他生。故因药王而告八万大士使知其可当成佛之人。即此与彼也乃云汝见是大众中。无量四众八部求佛道者。今闻此经一句一偈。乃至一念随喜者我皆与授记。而得成佛。至于我灭度后。若有于此经闻一句一偈。一念随喜者。我亦与授阿耨。

　　提无上道记。此为世尊普心普愿。以了因中。誓度无边之志。又要在会诸人。亲游入妙莲华藏而叹美受持读诵书写者。与信者毁者之功过。殊常而无比也。故说如凿井之施功久而得水易无非要人知持说此经必成佛不远。欲使知莲华藏海不离当处也。已上九品古判为开佛知见。则如来出世本心稍罄而忧怀稍释。此为迹门流通。然且又不止此也。向下尚有四品。并为迹门流通。见如来于此经劝谕之切。前既为人开畅明历使信知各具是华。以为成佛根本。尚是言显而相未彰。故又以高五百由旬之宝塔。从地涌出有多宝如来。全身处此使一切人见闻不惑。而大乐说为之当机。欲开此塔如来示以彼佛有深重愿。必待我分身诸佛。并集其会。而后乃出。于是世尊放光召集三变娑婆。其境界又不可得而思之者矣。当此之际。不唯见古佛与今佛。同居宝塔。而亦见无量分身如来。形殊影列。彩散星驰。俨如万顷晴空。众星朗朗于蟾蜍之窟。光如是远。境如是𤄃。佛如是多。华如是广。大似妙墨图成一幅华藏庄严。于诸人眉睫间。岂非明显药香幢华。展转而无尽耶。真境既露。真智当生。如来以神通力。接诸大众。共处虚空。以大音声。普告四众。谁能于此广说是经。今正是时。如来不久当入涅槃。吾欲以此妙法华经。付嘱有在。前由诸小乘发广大心故。即与授记。今以此经付嘱者。乃冀其行广大行也。复云。圣主世尊。虽久灭度。在宝塔中。尚为法来。诸人云何不勤为法。此是激励声闻。而行大法。然以宝塔名品者。重在闻见亲切。古判此为示佛知见。意极明甚。愚亦以为显示一真妙境。为如来唱募流通之文。世尊如是苦口叮咛。竟未有一人出众承当。又与说本昔为提婆达多旹。勤求妙法。不惜身命。今日所以为无上士。普济众生。缘其因中有广大心。行精进行。舍头目髓脑。而无厌惜也。汝等一得授记。便谓成佛乃本有事。何必劳苦作此修持。岂不思。理虽顿悟。事假渐除。苟不就修。纵得成佛。亦只一素法身。欲蕲乎万德庄严。力无畏等具足成就。不亦难乎。噫如来为教诸声闻。极难言也。语其易则懈于进修。语其难则废彼大志。故方举修持之难而䇿励。未终疾举一龙女始八岁。而顷刻成佛。可谓弹指。而顿超无学。则又见其极易。而不难欲使二乘融通见地知此法在于不易不难之间。但不可有心得。而亦不可无心求也。虽然此更有所谓焉。如来如廛市中之为贾者。出百怪千奇。以显示于人。无非欲得以自满而益于彼。非徒耀人眼也。彼龙嗔而且毒。女阴而最柔。可谓难化之极难化者。尚一闻此经。而凡情立革。况人耶。况人中之有智者耶。尔时药王与大乐说。见会中满座英才。皆潜机伏括。而弗克奋发勇力。特于佛前。立誓陈衷。劝慰如来。可以勿虑。我等于未来世。当不惜身命而持说此经。此固为会众。而作引领之缘。使各发愿。以庆慰于如来。然所谓发千钧之弩者。意有所待。而药王等。破浪冲风。又有待而然者矣。故五百罗汉。陡发精诚。八千学人。同身避座。虽不敢诵于醪浊之娑婆。而亦堪承当于散漫之国土。比丘尼䫫。有姨母之波阇波提。虽志在统摄弘经。患佛未亲言许记。口欲言而辞未吐。如来已瞻视其色。得斯意矣。故曰。汝心将谓。我不说汝名而授记耶。我先总说。一切声闻皆已授记。今汝欲知记者。当于六万八千亿佛所。为大法师。然后成佛。号一切众生喜见。于是耶输并得授记。而尼众之于此经弘通允矣。且佛记姨母。必说亿劫为大法师者。虑尼众慧不及福。而欲使广修教范。可以自利而利人也。若然则药王等之引领。可谓半滴全天。功其浅乎。虽则声闻毕进。恐于涉俗难全。要诸菩萨辅行其侧此又为如来口欲言。而不能言者之深心。惟顾视于八十万亿诸菩萨而已。且诸大士亦知佛心无别。其望在于卫行。便于佛前。作狮子吼。乃云。能令众生受持读诵。如说修行。得正忆念。致于恐怖恶世中。有诸无智人。恶口骂詈我。及加刀杖者。我等敬信佛。忍此诸难事。我不爱身命。但惜无上道。须知此诸菩萨。其形其语。原为初记声闻。图张榜样。此见是父是子。而创业守成。无二心也。故此但用一持字。而为品名。次复说安乐行者。此文殊之别识也。意谓使忍难弘经。莫若使无难为佳。故请如来敷陈四行。以为远害之方。教先尽于己。而后尽于人。未见有己尽。而人不从者。若果能洁己尽诚。忠信笃敬。虽蛮貊之邦。吾亦得而行焉。然四行之中。行处近处。专精性戒。则讥嫌可远。而众难不干。深心则于人无触。悲心则于众不离。四行成就。轨物方严。而归功于妙莲华藏。不唐捐矣。髻珠一喻。为显第一之功。宣妙莲华。竟成一切种智。而保守千秋之家业。无越乎此。其事行流通。已思过半矣。开权显实。意已云周。次下又为开迹显本。亦分序正流通。以从地涌出前半品。至汝等自当因事得闻。为序分。从地涌出者。唯尊自性本具之理。前谈迹门诸品。皆是事相。至此本门。复完序品光中境量。故有八恒河沙菩萨。从他方来。各愿于此娑婆。广说是经。世尊掉头不顾。意显不是家珍。冀得自胸流出。可以盖天盖地。故曰。我自有六万恒河沙菩萨。能通此经。语论未竟。即时三千国土。地皆震裂。有无量菩萨。从地涌出。此正表人人莲华藏内。本有无量性德。庄严此处。又似一幅八阵图。只见星分棋布。主伴森然。而大雄帐里。虽不见指挥三军。而筹算英才。已定于中军锦绣矣。会中无限人。但听角声金响。不知已度陈仓。阿逸多不忍坐观成败。横槊当锋。探得军心。潜知妙䇿。故说偈请询曰。无量千万亿。大众诸菩萨。昔所未曾见。愿两足尊说云云。此问。即是弥勒欲为如来吐气。而发其远本。佛于未答之初。但嘱云。当共一心披精进铠。发坚固志。是欲勇于敌而锐。于先必致的中红心而后已。曰吾今为汝显示者。乃诸佛智慧。是诸佛自在神通之力。诸佛师子奋迅之力。诸佛威猛大势之力。要人得观标帜。题面上已有一段。吞秦食楚。旷如无天。密如无地之雄心。而其中神运。概可悉知。岂迹门之知见而可企及。故缀此而有寿量品也。如以五百千万亿那由他阿僧祇世界。假使有人。抹作微尘。自东方过五百千万亿那由他阿僧祇国。乃下一尘。如是点尽。从前所有微尘之世界。尽皆以抹微尘。尽数诸尘以例吾寿。犹复过此百千万亿那由他阿僧祇劫。以是尘有尽。而劫无穷之寿。苍苍莽莽。意语难思。仰无以攀。钻无以入者。岂非诸佛自在神通大势威猛之力耶。既闻如来寿量若此。则前所问从谁初发心。教化而成就之地涌菩萨。不喻而释。夫复何疑。自达多至此五品。古判为悟佛知见。亦明矣。此时大众悟证法身常住不灭。而其所得功德。深浅难齐。故又有分别功德品耳。然所以分别者。非吾佛故欲为分也。由得之殊证之别。随数生成佛之有阶级。众生闻经信解之有限量。而作此分也。齐此为本门正宗。后皆属流通。至于此上一品所较者。皆为久修实证者较也。未识暂时随喜者又复何如。世尊又以一念随喜。展转至第五十人所有功德。超过八十年中。广行布施于十二䫫生。以至俱令得证四果者。乃至算数譬喻不可较其万一。此皆明受法之人。所有功德。至于传经法师。则又不然。必致得六根清净。证诸实相。其间统论。所证功德。皆是佛之知见。又岂止六通三明而已。已上较量。始见持经功德深且固矣。次复劝其毕竟坚持。而不可少怠。又引己行常不轻行。唯以平等佛慧。化诸众生。虽多遭毁辱。绝无一念疲厌之心。以至今日。得菩提果。亦持经验也。如来既已较其功。而示其行。会众又已信其实。而知其旨。此时世尊。如重累人脱其所系。庆快通身。即时现大神力。出广长舌。罄欬弹指。声彻娑婆。以一身毛孔光舌相光。照宝树之分身。如一月而临众水。因十方地动声。圣凡声。证娑婆之妙事。犹霜钟而出重围。如是神通。岂易易量哉。此所以曰神力品。嘱累品者。乃付嘱从前所教所示。令洁己尽诚。而行之也。自分别功德。至此六品。又为妙悟极则。以尽悟佛知见之底蕴。向后六品。总成入佛知见。而流通其事也。药王本事。以苦行勖弘经之师。妙音往来。以应命励承法之子。观音入普门示现。见逆流而倒驾。众圣用神咒加持。运悲心而莫极。妙庄王出陈本事。显法力深。而转识何难。普贤尊重。新劝发明利生切。而未来无尽。于是佛与菩萨。同声唱无生之调。我共诸人。携手登不灭之场。于斯时也。是法是华俱是幻。无生无佛亦无心。咄。唤作葛藤得么。

　　No. 621-G 妙法莲华经授手弘传序

　　经题五字。已如题释。弘传序者。弘者。广大也。传者。流传也。准本序。谓赞扬莫穷曰弘。永贻来哲曰传。序者。次序也。如观东西之墙序。可以别堂室之浅深。又头绪也。如丝得头绪。而条理有在也。经有序。知一经之大纲。别始末之殊分。使意趣不紊。而条目有准。此述序题。次下述序主。

　　唐终南山沙门道宣述

　　唐是述序时代。终南山名距长安城。南八十里。在扶风武功县。东接骊山太华。西连太白陇山。其山北来。势终于南。故曰终南。一名中南。在天之中。居都之南。一名地肺。可避洪水也。沙门。乃释子之通称。梵语沙门。此云勤息。谓勤修众善。息灭恶事也。又息心达本源。故号为沙门。上道下宣。序主名也。由后学不敢单称。故言上下。师姓篯氏。彭祖之后。湖州长城县人。父为隋吏部尚书。名篯申。母梦月轮贯怀而孕。复梦梵僧语云。所孕者。乃梁之祐律师也。生于隋开皇间。及长。师日严頵公出家。年二十。落发受具。精通律典。唐高祖武德七年甲申。徙居终南纻麻兰若制行事钞。尝行般舟三昧前。后总二十会。感天人送馔侍卫。后在西明寺行道。中夜临砌。足蹶且仆。有少年介胄拥卫之。师问为谁。曰。弟子博叉天王子张琼也。以师戒德。故来给卫耳。因以佛牙授师。夜捧行道。昼藏地穴。惟弟子文纲知之。又授以药饵修合之方。即今天王补心丸是也。师问以世尊在世及灭后时事。琼一一为言。随问随录。集为感天侍应传一卷。高宗干封二年丁卯。冬十月三日入灭。众闻天人同声。请师归弥勒院。懿宗谥澄照大师。述者。著述也。述者谓之明。作者谓之圣。述而不作。师自谦之言也。

　　序文略分四段。一标叙一章大旨。即妙法莲华。至降灵本致也两句。二承序一经出处。即蕴结下。至故所非述。三释成一大时教。从夫以。至乐土玄猷。四结成弘传之意。即弘赞下两句。先明标叙大旨。

　　妙法莲华经者统诸佛降灵之本致也。

　　妙法等。属所诠之理。经为能诠之文。者之一字。牒定经题。通指七卷之文。统者。总摄之义。诸佛。即序品光中所现。方便品中所谈。宝塔品中所集。三世十方之诸佛也。降灵。即降神迹于人间。所谓无生示生也。本致。即诸佛本心本愿。所谓无边众生誓欲度也。如谓此经文虽七卷。实能统该三世十方一切诸佛降神利生之本愿。摄无不尽也。次下第二段。承叙一经出处。

　　蕴结大夏出彼千龄东传震旦三百余载。

　　此方序一经两土之原委。蕴。藏也。积也。结。即结集也。大夏。乃竺国之美称。出彼千龄者。如来生于周昭王二十四年甲寅四月八日。入灭于周穆王五十二年壬申二月十五日。灭后阿难始结集四十九年所说。大小乘经律论藏。至东汉明帝永平七年。方流此土。计一千余年。龄。即年也。盖蕴积于彼。所谓处。流传于此。所谓出也。故曰藏积大夏。已千余年矣。此明彼土之所藏。次彰此土之所出。东传者。对西言也。震旦。东方属震。日始出曰旦。楼炭经云。葱河以东名震旦。三百余载者。自汉明帝梦金人至殿。遣蔡愔秦景等一十八人。使西域求佛法。至天竺邻境月氏国。遇摩腾法兰二尊者。奉佛经像来震旦。至永平十年。入阙献经像。帝大悦。敕于雍门外立寺。以敬奉之。因白马䭾来。遂名白马寺。永平十四年。由五岳道士忌之。敕以火焚经像验之。道经悉烬。佛经如故。自永平七年献帝。合一百五十五年。归魏。魏五主。合四十五年。归西晋。西晋四主。合五十二年。归东晋。安帝义熙二年。什师译此经持。合八十九年。总计三百四十一年。故曰三百余载。载取物终更始也。此上是总明两土之出处也。次又别明译经时节。

　　西晋惠帝永康年中长安青门炖煌菩萨竺法护者初翻此经名正法华。

　　西晋者。武皇帝。姓司马。名炎。字安世。文帝昭之子也。受魏禅。即帝位。改元秦始。国号晋。建都洛阳。对东晋为言也。惠帝。即武帝次子。字正度。永康。惠帝年号。长安。古称咸阳。汉高祖建都。改为长安。以山河百二。子孙可长安也。青门。乃俗称。即长安东。霸城门邵平种瓜处也。炖煌。禹贡雍州之域。汉为炖煌郡。竺法护者。梵语竺昙摩罗刹。此云法护。月氏国人。究三十六国道术。秦始二年丙戌。自天竺达玉门。徙居炖煌。人美其德。故以菩萨称之。后入长安。居青门。永康七年。初译出此经。为十卷。名正法华。此明经来此土。过二百余年。始成翻译之原委也。炖(音豚)。煌(音黄)。

　　东晋安帝隆安年中后秦弘始龟兹沙门鸠摩罗什次翻此经名妙法莲华。

　　东晋者。由西晋遭乱。为五胡乱华。元帝始渡江。建都于江东之建康。故曰东晋。安帝讳德宗。孝武太子丙申。继孝武即位。次年改元隆安。以晋居正位。秦为旁僭。故先述正统。后秦。姓姚。名苌。子景茂。赤亭羌人。先为前秦符坚之将。当晋孝武皇帝太元八年。符坚以苌为司马。讨慕容泓等。苌军大败。后于晋大元十八年。苌自陕西入长安。即帝位。国号大秦。僭位八年。子兴继位。改元弘始。龟兹。国名。在焉耆西南。沙门如前释。鸠摩罗什。此云童寿。本天竺僧。因行化至龟兹故。今以近处名也。前秦王符坚。闻师德名。遣骁骑将军吕光。率兵七万。伐龟兹取什。当晋太元七年。得什俱还。至凉州。闻坚已殁。光遂据凉州。即三河王位。国号大凉。改元太安。当晋太元十一年也。光卒。子绍立。为太原公吕纂所害。纂立。又为吕超所废。立吕隆。姚兴弘始三年。遣师伐隆。隆上表降遂。奉什师至长安。秦王师礼之。当晋隆安五年辛丑岁也。什始于草堂寺。译出此经。为七卷。当晋义熙丙午。而序曰。隆安以什入长安时言。非译经之时也。什师译经。前后共三百八十卷。弘始十五年。四月十三日入灭。寿七十岁。当晋义熙九年癸丑也。此为序主出陈什师翻译此经之原委也。龟(音丘)。

　　隋氏仁寿大兴善寺北天竺沙门阇那笈多后所翻者同名妙法。

　　隋氏者。隋高祖皇帝。姓杨。名坚。弘隆华阴人。汉太尉震第十四代孙。初宇文泰。仕魏封周公。至子觉受魏禅。国号周。坚父忠。仕周有功。官至太傅隋国公。忠卒。坚袭爵。陈太建十三年辛丑。坚受周禅。都长安。国号大隋。自文帝至恭帝。通三主。合三十七年。以国号为姓。故曰隋氏。仁寿。文帝年号。北天竺者。天竺有五。总名印土。此云月邦。以简非其四。故曰北天。阇那。笈多。二法名师。阇那。具云阇那崛多。此云志德。笈多。具云达摩笈多。此云法密。按添品经序云。大隋仁寿元年辛酉。普曜寺沙门上行。请阇那笈多二法师。于大兴善寺。重译此经。为八卷。名添品法华。谓于晋秦两译经内。添合移改有五。一于前两译。添普门品后偈颂。二于释师药王品后。补日光喻之全文。三合天授品于宝塔品内。四移嘱累品于普贤品后。五回陀罗品于神力品后。故曰添品。以上总明此经出处翻译之原委如此。向下结明弘通秦本。笈(音及)。

　　三经重沓文旨互陈时所宗尚皆弘秦本。

　　本一经。由三译故谓三经。两次为重。三翻名沓。然经虽历三译而重沓。其文言妙旨。则彼此互陈。如十如是。晋译则无。秦译则有。又药草喻后半品。两经俱有。秦本则无。又如嘱累品。秦本在二十二。隋本置之卷末。于中若文若旨。岂不为互相陈列耶。第古今时人所尊崇为高尚者。又秪唯秦本而已。沓(音蹋)。

　　自余支品别偈不无其流具如序历故所非述。

　　由上云。秦本为时所尚。恐人疑难。谓三经本是一经。何秦本独为时所宗尚。而二译独不为流通耶。故序主复云。自余支品。如齐武永平中。有达摩摩提。译出提婆达多品经一卷。又如东晋秪密帝。译出普门品经一卷。已流通于世矣。又别偈者。如阇那崛多。于西川龙渊寺。译出普门品重颂偈一卷。并皆传诵。是知支品与别偈。皆有流传。故曰不无其流。具如序历者。历。即纪记也。谓若论本文二译。与此全同者。同于本经流通。致于各有支品别偈。具载如彼二经所记。故所非今经所述也。已上承叙一经翻译出处原委已竟。次下第三释成一大时教。

　　夫以灵岳降灵非大圣无由开化适化所及非昔缘无以导心。

　　此方释成诸佛降灵本致。以明弘赞也。夫以者。发语之词。前曰降灵。总约一切诸佛。此曰灵岳者。单明释迦一佛。为本经之教主也。灵岳。即灵山。降灵者。用诗经中惟岳降神之意。然我世尊。现相人中。示居灵鹫。岂无故哉。直为一切众生。醉生梦死。佛眼不开。自非大觉圣人。无由开广大之教化令其成然𥧌者豁然醒也。故曰非大圣无由开化。此言应称于机也。下又言机称于应。适者当也。谓如来教化虽广大平等。而所当化之机。如千二百罗汉。及诸闻者。为如来化之所及。皆有宿缘。己见于大通佛时。曾下大种。若使往昔无缘。又岂能骤然而开导其心哉。故谓非昔缘无以导心。

　　所以仙苑告成机分小大之别金河顾命道殊半满之科岂非教被乘时无足核其高会。

　　此中明如来始终有由。为开化之地。仙苑。即鹿园。乃古仙所居。故曰仙苑。告成者。佛于菩提树下。成等正觉。便出声告曰。奇哉。一切众生。皆有如来智慧德相。只因妄想执着。而不证得也。佛既成道。必应说法。然机有利钝。故双垂二相。现千丈身。以应大机。示丈六身。为说小教。由是于机则分别其小大矣。此是如来始有由于仙苑也。金河。即产阎浮金处。在拘尸城外。河畔有娑罗树林。佛于此入灭。顾命者。尚书篇名。成王将崩。回首顾群臣。而发命也。佛将入灭。而垂言教。说涅槃经。如成王将终。作顾命篇。此序主取以润色其文耳。如来临涅槃时。以佛神力。出大音声。至于有顶。普告大众。如来今日。将入涅槃。若有所疑。今悉可问。此是如来终有由于金河也。道殊半满之科者。道言也。殊别也。科差等也。涅槃经云。半字者。谓九部经。毗伽罗论。谓方等大乘经典。以诸声闻无有慧力。是故佛说半字九部之经。而不为说毗伽罗论。毗伽罗即满字经也。岂非教被一句。结上始终二处。然机分小大教殊半满。岂非如来以教被机。乘时施设者也。无足等句。方结归本经。然涅槃虽系最后之谈。能被之教。既有半满之殊分。而所被之机。岂无权实之差等。核者。考也。谓不似今经。无分大小权实。皆当授记作佛。由是知始终之教。并不足以考核其实。如法华之高会。唯崇一实相也。核(音劾)。

　　是知五千退席为进增慢之俦五百授记俱崇密化之迹。

　　此又申明适化所及不及。为无缘有缘之义。即承上高会二字而来。既以法华为高会矣。云何而有退席之流。是知高会之中。虽有五千退席之众。无非为增上慢者。作进趋之缘也。既退者。尚可为进者之缘。则五百得授记人。愈见其为进者之胜缘矣。故曰。俱崇密化之迹。崇者。尊也。如经谓内秘菩萨行外现是声闻。我弟子如是。方便度众生。既曰俱崇。不唯五百人。尊佛慈旨。密行辅化之迹。而退席者。犹为密化之密迹也。此下正序本经大旨。

　　所以放光现瑞开发请之教源。

　　由会中有此辅化之俦故。如来放眉间光。现种种瑞。使弥勒腾疑。有文殊对答。致令身子等诸罗汉。开发启请说教之本源也。

　　出定扬德畅佛慧之宏略。

　　方便品中。佛因舍利弗等。不领光中所现之相。只得自己出定。赞扬诸佛权实二智之德。无非演畅诸佛之弘远方略。又宏略即大略也。

　　朽宅通入大之文轨。

　　法说一周。身子得记。其余声闻。尚未信解。故身子代请。如来重说譬喻。以三界喻火宅。佛喻长者。二乘等喻火宅中诸子。先以三车引导。喻四十年前所说三乘。后等赐大车。喻今说法华。虽区区数千言。莫过为二乘畅通入大之文。同一轨辙也。此用记云。今天下车同轨。书同文。行同伦。为润色也。约法则同圆教一实之文。约喻则同大车一乘之轨。

　　化城引昔缘之不坠。

　　如来既为五百弟子授记之后。复说因缘。一周引佛。曾于大通佛时为王子。说法华经。尔时所化恒河沙等众生。即汝等比丘。及我灭后声闻弟子是也。则知今日得授记者。乃宿昔之因缘有在。而不坠失也。故说化城喻。

　　系珠明理性之常在。

　　五百弟子。领佛说因缘。得受果记。感佛恩德。说系珠喻。以佛喻亲友。自喻醉人。一乘佛知见理性喻珠。今由说三周之后。各得开悟。如酒醒后觉昔珠今用。智佛与今佛。虽出尘劫。而此理性之珠。不曾遗失。故曰常在。

　　凿井显示悟之多方。

　　此亦承上文而言。谓佛知见理性之珠虽在。苟非如来于此经开示多方。则亦不得现前受用。故佛于法师品。又再四劝其精勤读诵。受持此经。说凿井喻。谓在家出家。求佛道者。若依他经修习。如于高原求水。但见干土。虽费穿凿。去水尚远。若依此经修习。如施功不已。转见湿土。遂渐至泥。知水必近。以此经诠显如来一乘妙义。皆如来指示。令悟有多种方便也。故曰显示悟之多方。凿(音昨)。

　　词义宛然喻陈惟远。

　　谓自序品。至法师品。三周之词义。虽曰宛然明白。而数喻敷陈。思惟其旨。意极远大。以词义观之。似为世谛之常谈。以喻旨言之。其实明最上之大义也。已上弘赞其经。以明所说之法妙。向下弘赞其佛。而明能说之心妙。

　　自非大哀旷济拔滞溺之沉流一极悲心拯昏迷之失性。

　　言此经虽文词义理摹写宛然。而譬喻铺陈。旨趋远大。自非我释迦之弘慈广济。其孰能引拔滞空溺迹之声闻。与沉于权见之流耶。若非我如来至极之悲心。其孰能拯接昏顽迷倒之众生。与无明失性之人乎。正见婆心大切。有落草之谈。以结归非大圣无由开化之意。

　　自汉至唐六百余载总历群籍四千余轴受持盛者无出此经。

　　自汉明帝永平十年。至唐高宗干封二年。律师入灭。但未审唐代何年作序。总六百余载。是时之久也。总历群籍。计经律论。有四千余轴。是法之多也。而人于久远之时。最多之典。而独受持此经之盛且笃者。以验佛之大慈悲心所加被也。而亦验机教之相扣也。亦见时所宗尚不诬矣。已上弘赞其佛与法竟。次又弘赞其僧。为机教相投。及闻而深敬之妙。

　　将非机教相扣并智胜之遗尘闻而深敬具威王之余绩。

　　亦承上受持盛者为言。扣。投也。合也。谓昔佛在世。亲说此经。犹多怨嫉。尚有五千退席之人。今佛灭既久。受持者。返如是之盛。岂不是机与教投。而生与佛合耶。须知此机教相投者。并是智胜佛时。曾下大种所遗余之尘也。魏都赋云。先王之桑梓。列圣之遗尘。为润文也。闻而深敬者。谓即未机教相投。一闻此经。便深生敬仰者。亦是常不轻。于威音佛时。尝蒙授记之余功有在耳。绩功也。迹此可见。今日于经有缘。闻而敬信者。当自庆也。此正结归非昔缘无以导心。绩(音迹)。

　　辄于经首序而综之庶得早净六根仰慈尊之嘉会速成四德趣乐土之玄猷。

　　辄。专也。综。即机缕之持丝制经者。净六根者。如法师功德品说。谓我于经首。错综其说。而成此序。使人知一经之大旨。令受持者。专心进业。庶得早净六根也。仰慈尊者。谓释迦已灭。而欲得入佛嘉会。须待弥勒慈尊龙华说法。若使六根早净。可以仰望于当来之嘉会矣。速成四德。有云。常乐我净。然此四种。是佛果德。据普贤劝发云。若善男子女人。于如来灭后。云何能得是法华经。佛云。当成就四法。一者。为诸佛护念。二者植众德本。三者。入正定聚。四者。发救一切众生之心故。序云速成者。对早净而言。皆因中所当成之急务。谓四德若成。可以为趣向乐邦之通玄大道也。猷。即道也。乐土准本经。即三变净土也。若对净六根。可仰弥勒慈尊。则成四德。可趣极乐莲邦。况功圆果满。应入唯心净土。本经亦云。如说修行。命终之后。即往安乐世界阿弥陀佛大菩萨所。又此经以弥勒居首。普贤居终。举此可以该尽一经之始终。什成一大时教已竟。第四结成弘传之意。辄(音慑)。综(宗去声)。

　　弘赞莫穷永贻诸后云尔。

　　此结归序题。赞。助也。贻。流传也。遗也。序主谓我作此序。人微言轻。如撮土之助泰山。勺水之益沧海。莫能穷尽。此经功德万分之一。但愿由此序。而俾此经。永遗后世。流通莫尽。以表区区一念护法之诚耳。云尔者。结语之辞。谓一序所云如斯而已。然此经具本迹二门。今何但序三周迹门耶。且迹由本显。本自迹彰。若知从本垂迹。即知因迹显本。所谓本迹虽殊。其不思议一也。申什序文已竟。贻(音夷)。

　　妙法莲华经授手弘传序(终)
