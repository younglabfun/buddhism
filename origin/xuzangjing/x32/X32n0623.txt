卍新纂续藏经第 32 册 No. 0623 法华经授手


　　No. 623

　　妙法莲华经授手卷第一

　　楚衡云峰沙门　智祥　集

　　尘点劫佛。与现坐道场之十方佛。各证而默同者妙法也。妙法者何。即佛与生。灵灵共禀。历历孤明。无声无色。不得以相相。无相而求者也。然此妙法。本无古今。无生灭。曷诸如来皆有出生现相转法轮般涅槃之古今生灭耶。盖诸佛证此无古今无生灭法时。即愿一切人。与未来际人。齐证乎此。众生一日不证。诸佛一日不安。众生积劫不证。诸佛亦积劫不安。所以不得不于无古今生灭中。示古今生灭。以济此不证乎无古今生灭人耳。即我本师世尊。以不自安之心。来生堪忍。向本无古今生灭中。而突尔幻出不可穷尽之古今生灭。谓我以佛眼观见六道众生。贫穷无福慧。相续苦不断。为是众生故。而起大悲心。夫佛果见六道众生贫穷。实有福慧。实无佛。即具有神力。亦不过如国王之用赦出人于苦已矣。安能使人人皆获国王位哉。是佛抱此不安。亦与世之悯物不自安者。无以异也。亦非佛出现本怀也。要知尽无古今。尽无生灭。必在无尽古今。无尽生灭中。翻出古今生灭。到无尽极处。则尽无古今。尽无生灭。始现前矣。所以示生无非要人证此无生。示相无非要人证此无相。无何众生著相深。着生又深。既没于古今生灭中。非著有即着空。于佛无古今生灭义。有若相背而驰。愈趋愈远。殆相遇无期也已。是以如来于此。远则数百千劫往返。近则四十余年诱引。曲尽无限血肠。磨尽无穷心髓。将人人所有之历历孤明者。左盘右旋。多方陶铸。迨至以白毫光。媚牵心眼。灵运方苏。乃得令一切人。心头眼底。摇摇动动。辘轳欲转于空灵灵地。几欲伸手扪摩。而又无从。故如来得此一机。本怀始畅满。将出世来一大事。无古今生灭之因缘。开襟倾倒。权实会融。举灵灵共禀之宗。班班委付。直至尽会中人。悉能契悟自心。实无古今。实无生灭。信知将来即此毕竟成佛。即此当度无量众生。即此得还心佛众生三无差别之源。即此与诸佛世尊。共一鼻孔吐气。而佛为此一事。常不自安之郁膈。乃得一慰。乃为我世尊出现。一翻得得。说此妙法华经。教诸菩萨。同与诸佛所最护念之本志也。

　　将释此经。先分四段。

　　△一略释经题。

　　妙法莲华经者。法即一真如心法。乃世出世间。最妙最玄之第一义也。何谓真如心法。以其物物具足。原无增减也。盖大地含生。不论僧俗男女。老少智愚。天仙神鬼。白牯黧奴。俱一一天然。一一成现。你若要去摸索他。寻究他。取证他。了办他。他便无不赴心满愿。无有不得。无有不证。非物物具足而何。且一切僧俗男女。老少智愚。天仙神鬼。白牯黧奴。以至鰕蚬蛤蜊。草芥纤鸡。咸有无量智慧而不自用。无量解脱而不自证。无量三昧而不自入。无量神通而不自取。积劫累生颠倒。于声色人我场中。听贪嗔嫉妒所使。任恩爱无明所驱。或走驴胎。或住马腹。一来一往。万死万生。而者个依然不离。谓有增减否耶。惟其物物具足。无有增减。故四圣六凡。皆倚之为根为本。舍此则更无有能为根本者。此所以谓之最妙最玄之第一义也。我世尊从旷劫自证以来。于三七日。向无尽香水海中。坐大莲华。说圆满修多罗大华严。已为利生。出现于世。其间云重云起。浪复浪生。此唯毗卢遮那。与微尘数等诸菩萨。作是主伴。如是尽微尘刹海。有微尘主伴。乃至于一极微微尘中。有如是微尘主伴。如是主伴。演如是法门。又岂别有所谓法哉。然世尊不离菩提树。而现法界身云。遍坐道场。称法界性。以阐普遍圆融无碍大解脱法门者。只缘著相众生。根机暗钝。视听俱昏。又不得已垂二相。而二始同时。将此妙法。于不可分中。为顿渐秘密。三一小大。作差别显示。则成四十年舌沸寒涛矣。盖此法敛之则无以窥其迹。散之则无以竟其名。所以在楞严曰如来藏性。曰常住真心。在金刚名甚深般若。名实相真宗。在圆觉名无碍伽蓝。在楞伽为佛语心宗。至于涅槃中。无灭无生。非常非断。曰摩醯眼。日涂毒鼓。乃至灵山最后拈华。曰实相无相。教外别传。其实皆此法也。乃此法即则凡圣俱容。离则圣凡俱泯。深无容测。密无容透。与乎其觚而不坚。张乎其虚而不华。非思思议议可得。故将一妙字称之。夫所谓妙者。由其体不变。而用随缘也。语乎体。名不得。状不得。染不得。净不得。复何圣凡迷悟之可指。俨如澄渟之水。圆莹之珠。虽寂寂而光吞影落。不可得而昧者也。约其用。则圣凡迷悟。随之而转。设使不转。一定为圣凡迷悟。何妙之有。且圣不增。凡不减。妙无损益也。若圣有些增。凡有少减妙安在哉。有情得而万事通。无情得而庶物长。若有情独得。无情不得。亦不为妙。惟其天得以清。地得以宁。鬼神得以灵。圣人得以开迷拯溺。愚夫得以忠君爱亲。取之不竭。用之不竟。莫存其故。莫究其新。妙矣。然而未尽得之之妙也。苟得不变之体。神凝千古。一念万年。如碧落长空。如寒潭皎月。竖不止三际。横岂独十方。放之则沙界俱含。收之而毛端有剩。原厥始而无始。朕兆谁分审乎。终而不终。苍茫曷极。斯殆不变之妙也。能运随缘之用者。应机随类。格物无方。如空谷随声。如摩尼现色。毛端现刹尘。内转轮语。其实而非实。镕万有于一无论乎。空而不空。散一无于万有。斯又随缘之妙也。我如来不忍此法独自受用。故云。我本立誓愿。欲令一切众。如我等无异故尔。放光现瑞。急欲将此妙法。浑全托出。意在显露十界十如本迹权实之理。使一切人。睹如是希有事。必生如是希有心。心生而法可证矣。然经名妙法莲华。过去诸佛。久有斯名。大通智胜如来。于尘点劫前。受十方诸梵天王。及十六王子请。便谓说大乘经。名妙法莲华。又远如世尊为菩萨时。曾于无量无边不可思议阿僧祇劫前。事阿私仙人。闻妙法华经。又于威音王佛时。于虚空中。具闻彼佛所说妙法华经。则是妙法莲华。岂独文殊于日月灯明。始闻之耶。又岂但今日现在十方恒沙如来。宣此妙莲华耶。去未来无量诸佛。应如是说。故知。此妙法莲华。三际十方尘尘刹刹。无不俱是。苟一时或断。一处不遍。一佛不说。一事不具。则弗妙矣。故云。如是妙法。诸佛如来。时乃说之。须知。此时字。遍尘刹而不尽。亘古今而常存。非此时彼时。可得间断。可得限量也。妙法之下。着莲华两字者何。因此法微妙难明。故借莲华喻之。夫喻所以表法也。喻不切。即法不妙。如绘像者。其灵在神。画月者。其妙在云。神到而像自活。云奇而月自吐。然则所谓莲华。岂可执天上人间青红赤白之形。而拟议之耶。使执形而拟。纵灵瑞大宝。三千年一开。开则金轮应世。要不过三千年而应一轮王。是岂神到云奇之妙耶。即大经所演。香水海下。有大莲华。名种种光明蕊香幢。而持无尽华藏世界。虽则世界无尽华藏无尽。毕竟终有限量。总之境不忘而量有限。量有限而法即黏滞。又岂无相无名之妙喻耶。今所以喻莲华者。乃明人人本有之妙莲华藏也。谓此莲华因即具果。而果复含因。以今因继果。则后果之因已植。由今果含因。故先因之果元成。正明众生心内。早具已成之佛。诸佛心中。又孕未来之生也。以怀佛之心为因。佛终无尽。以孕生之念证果。生亦曷终。以劫劫之佛。度生生之生。以生生之生。成劫劫之佛。如天河之不息似孤月。以常轮古今如是。诸佛古今如是。众生无不具此莲华。能悟此莲华。即得自己妙法。故以妙法莲华。为此经名也。经者。径也。古今不易之常道也。梵语修多罗。此云契经。谓上契诸佛之理。下契众生之机。契理契机。故名契经。又经者。法也。常也。十界同轨。谓之法。三世不易。谓之常。乃十方三世佛佛所演之常法。故通名曰经。此经题之略义也。略释经题已竟。

　　△二特标译主。

　　姚秦三藏法师鸠摩罗什奉诏译

　　姚秦者。前后三秦。此明非嬴秦符秦之时也。三藏者。即经律论。谓此师三学俱通故。法师。有二意。一法身长养。全藉于法。是以法为己师也。二将自所证之法。展转传授。使一切人。开通正眼。则为人之师也。鸠摩罗什。译主名也。此云童寿。出处氏族。及译经始末。备载弘传序解。译者。翻译也。谓翻梵音为华音。翻梵字为华字。翻梵语为华言。皆此师力也。

　　△三别译品名。品有二十八名。各随本品。释义科名。总标于此。

　　序品第一

　　品节云。此品总显一真平等法界。以彰如来出世始终不出普光明智。刹那际三昧。欲令众生了此实相真境。以为成佛真因也。如来出世本怀。先说无量义经。入无量义处三昧者。正显如来语默随机。皆非心识思量境界。然于定中。天雨四华。地摇六震者。意显如来以无作妙力。掀翻众生无明窠窟。以撤六根四大之障碍也。放眉间白毫相光。照东方万八千世界者。直显众生动用根尘识界不离普光明智也。光中圆现法界事相。生佛始终。显众生诸佛平等无二也。盖此光中实相真境。即众生日用现证境界。但能当下知归。了此即为成佛真因矣。如来出世。特为此事。四十年中。未显发者。何也。根机未熟。待时故耳。且以弥勒腾疑者。显此境非心识可知。启问文殊。盖非智不能入也。引灯明之本始。证今佛之瑞相。显古今一道耳。四十年中所谈。不尽火中之事。故判此品。为总显如来出世为一大事因缘之象。天台云。序义有三。次也由也述也。如是我闻等。冠于经首。次序也。放光六瑞。发起之端。由序也。问答释疑。正说弄引。叙述也。具此三义。故称为序。义类同者。叙为一段。故名曰品。唯药王品与提婆达多品。是佛亲唱。余皆结集所置。或译人添足。此品居诸品之始。故云第一。又序有通别二义。从如是我闻。至退坐一面。是通序。谓通诸经皆然也。从尔时世尊下。至品尽。是别序。与众经不同。乃别序一经教启之因也。

　　△四正解文义。大科分三。一序分。夫序正流通三分。始于道安法师。而证于亲光菩萨。解家无不依之分释其文。此古今不易之定论也。又分二科。一六种证信序。六种者。即信。闻。时。主。处。众六成就也。谓此六种。阙一不可。证信者。佛将入灭时。阿难请问。一切经首。当置何语。佛命置如是我闻一时佛在某处与大众俱。使天下后世。知佛法皆有源本。非世人可妄作也。置此有三意。一以断疑。二以息争。三以简邪。断疑者。阿难始结集登座时。相好如佛。众起三疑。一疑佛重起。二疑他方佛来。三疑阿难成佛。及举如是我闻等。则三疑顿息矣。息争者。如不言如是之法。从我佛闻。是自有制作。则争论便起。故举如是我闻等。则争论不生也。简邪者。外道邪法。经首皆置阿忧二字。谓阿者言无。忧者言有。外道妄计万法虽多。不出有无为吉。故佛经首置如是我闻等。使邪正攸分也。就此分三。一标信与闻。

　　如是我闻。

　　如是。乃指法也。我闻。明授受也。谓如是之法。我从佛闻。六成就中。如是二字。即信成就也。谓信者言如是。不信者言不如是。约理。谓圣人说法。但显真如。唯如为是耳。故曰信成就。我闻。第二闻成就也。我乃结集经主也。本随世假我。及法身真我。言非同凡夫外道所计之我也。我闻者。谓亲见亲闻。非展转传闻。经云。此方真教体。清净在音闻。不假音闻。教体何立。约理以无我之真我。不闻而自闻。故曰闻成就。

　　△二时主及处。

　　一时佛住王舍城耆阇崛山中。

　　一时。第三时成就也。取其师资道合始终说听之一时。盖佛说法。圣境难齐。岂可定以时节。故但言一时。约理则心境理智。凡圣本始一如之时。故曰时成就。佛。即第四主成就也。梵语佛陀。此云觉。谓始觉与本觉证齐而成究竟觉。此约自觉言也。又云。自觉觉他。觉行圆满。此兼利他。自觉拣凡。觉他拣小。圆满拣因。盖指娑婆教主释迦牟尼佛也。非此大圣孰能演斯大法。故曰主成就。住王舍等。第五处成就也。王舍城者。驳足王与千王。共立舍城。都五山中。为大国。此城名也耆阇崛乃山名。此云灵鹫。以峰形如鹫故。此中有五精舍。一名天主穴。一名七叶穴。一名蛇形穴。一名少独力山。一名耆阇崛。前佛今佛。皆居此山。佛灭后罗汉住。次第有辟支佛及鬼神。相续住。住皆圣灵。故曰灵鹫。约理住者。以能住之智。居所住之理。不落二边。咸归中道。斯一乘妙典。非此胜地。何以说之。故曰处成就。

　　△三详列听众。乃第六众成就。座无知音。说将谁听。今淘汰已成。不得不说。故于列众。粗分为二。一详列圣凡。又三。一声闻众。分二。先比丘又二。一出无学以明德。又复分四。一举类标数。

　　与大比丘众万二千人俱。

　　此但举迹。与者共也。大有三义。一数多。二名重。三德隆。比丘梵语。此翻亦三。一乞士。谓内乞佛法。以资慧命。外乞信施。以资色身。二破恶。谓能破见思之恶。三怖魔。谓既能破见思之惑。而魔罗恐怖。以其能出三界。必化余人。则魔类减损。所以怖也。众梵语僧伽耶。此云和合众。有六义。戒和同修。见和同解。身和同住。利和同均。口和无诤。意和同悦。万二千标数。略言之也。广则二十八品内。他方此土。凡在会者。悉皆为众。又十方十二类众生。及三变净土。从地涌出者。亦皆此曾众。故此但略言。俱者具也。谓此大众。皆集此处。

　　△二明位叹德。

　　皆是阿罗汉(至)尽诸有结心得自在。

　　此则显本迹。虽比丘而本皆大阿罗汉。凡此圣众无非辅化。如来出世利生。岂仅实行声闻。佛云我弟子。如是方便度众生。可悉知其远本。皆不思议。梵语阿罗汉。名含三义。一无生既得出离三界。则分段变易俱离。不受后有。非但仅能破恶。二杀贼。一切烦恼尽除无余。不但仅能怖魔。三应供。具智断功德。堪受人天供养。天台云。诸漏尽两句。叹杀贼。诸漏有三。一欲漏。二有漏。三无明漏。谓三界因果。起惑造业。致生死。忘法身。失慧命。丧重宝。皆是贼义。烦恼。谓昏烦之法。恼乱心神。即九十八使。今诸漏既尽。则烦恼永忘。所以能杀贼也。逮得己利一句。叹应供。三界因果。皆名为他智断功德。方名己利。己利具足。所以能应供也。尽诸有结两句。叹无生。诸有。即二十五有生处。结。即二十五有生因。今因果都忘。则有结尽矣。心得自在者。即定慧具足。定慧既具。何生之有。所以得不生也。

　　△三略举首众。于万二千中。略举上首二十一位。

　　其名曰阿若憍陈如(至)须菩提阿难罗睺罗。

　　此列名也。阿若名也。此翻无知。以无知名者。非无所知。乃知无耳。憍陈如姓也。此云火器。婆罗门种。其先事火。从此名族。又名摩诃男。以其闻法得道。最在一切人天罗汉之前。如云佛最长子。阿含云。我佛法中。宽仁博识。初受法味者。拘邻如比丘第一。

　　○摩诃迦叶。此云大龟氏。其先代学道。灵龟负仙图而应从德命族。名毕钵罗。父母祷树神而生亦名饮光。以其身光能饮日月故。佛弟子中。名迦叶者多。于同姓中最长。故名摩诃迦叶。摩诃含大多胜三义。如来以法付之。乃传金缕僧伽黎。住鸡足山。待弥勒出世。付法授衣竟。然后入灭。阿含云。我佛法中。行头陀行。大迦叶第一。优楼频螺。此云木爪林。依林住故。伽耶此云城。那提此云河。兄弟三人皆事火。当毗婆尸佛时。共竖刹柱。故报为兄弟。兄为瓶沙王师。有五百弟子。两弟各二百五十。皆行兄法。不肯归佛。佛作十种神变度之。谓毒龙不中。龙火不烧。恒水不溺。三方取果。北取粳粮。忉利取甘露。知嫌隐去。知念现来。火灭还然。斧举不下。广如瑞应经说。虽睹众变。邪执不归。复云。瞿昙虽神。不如我道为真。佛云。汝非罗汉。亦不得道。三人皆契悟。同归于佛。阿含云。优楼那比丘。能将护。四众。供给四事。令无所乏。最为第一。那提比丘。心意寂然。降伏诸结。精进第一。伽耶比丘。观了诸法。都无所著。善能教化。最为第一。

　　○舍利弗。此云鹙。水鸟也。弗此云子。大论云。婆陀罗王妇生一女。眼似舍利鸟。因名舍利。以其是女所生故。名舍利弗。又名身子。以母好形身故。阿含云。我佛法中。智慧无穷。决了诸疑。舍利弗第一。

　　○大目犍连。此云莱茯根。婆罗门姓也。名拘律陀。因祷树神而生。故以命名。阿含云。我弟子中。神通轻举。飞到十方者。目犍连第一。

　　○摩诃迦旃延。婆罗门姓也。此云文饰。善议论故。阿含云。善分别义。敷演道法。迦旃延第一。

　　○阿㝹楼䭾。或云阿那律陀。此云无贫。或云阿泥卢豆。此云如意。贤愚经云。弗沙佛法末时饥馑。有辟支佛名利吒。行乞空钵。有贫人。见而悲愍曰。圣士能受稗否。答云。可耳。即以所啖奉之。食已现十八变而去。其人悲感愈切。故感九十一劫天上人间。受如意乐。及投佛出家。以昏睡受佛呵责。七日不眠。遂失双明。佛令修乐见照明金刚三昧。得半头天眼。见大千界。如观掌果。阿含云。我佛法中。天眼彻视者。阿那律比丘第一。即斛饭王次子也。

　　○劫宾那。此云房宿。父母祷房宿而生。故以为名。又云。初出家时。因往见佛。偶值雨。夜宿陶师房。以草为座。后一比丘亦来投宿。宾那即推草与之。至中夜后。比丘问何往。云我欲见佛。比丘遂为说法。豁然得道。后比丘即佛也。以共佛宿得道。故名房宿。阿含云。我佛法中。善知星宿日月。明识图像者。劫宾那比丘第一。

　　○憍梵波提。此云牛呞。亦云牛迹。前五百世时。曾为牛王。以牛食后。常事虚哨。余报未除。唼唼常嚼。故时人称为牛呞。以避人轻笑。恐其得罪。常居天上。佛灭度时。迦叶集千罗汉。遣下座僧。追憍梵至。梵问佛。答云已灭。梵云。佛出我出。佛住我住。佛既入灭。吾亦灭矣。遂入灭。阿含云。乐在天上。不乐人间。牛迹比丘第一。

　　○离婆多。亦名离越。此云星宿。父母从星乞生。因以得名。虽得出家。犹随本字。阿含云。坐禅入定。心不倒乱。离越比丘第一。

　　○毕陵伽婆蹉。此云余习。五百世为婆罗门。虽得道果。余习尚犹高慢。过恒河水叱河神曰。小婢驻流。河神分为两派。其神被叱。遂往诉佛。佛令伊悔谢。即对众合掌云。小婢莫嗔。大众笑之。河神云。悔而更骂。佛云。本习如此。实无高心。阿含云。树下苦坐。不避风雨。婆蹉比丘第一。

　　○薄拘罗。此云善容。容貌端正故。年一百六十岁。无病无夭。由昔持不杀戒故。九十一劫。命不中夭。毗婆尸佛时。一比丘患头痛。以一阿勒果施之。病愈。感劫劫生生身常无病。阿含云。寿命最长。爱乐闲静。薄拘罗第一。

　　○摩诃拘絺罗。此云大膝。即舍利弗舅也。由来论常胜姊。姊孕。论则不胜。知怀智人。寄辨尚尔。况出生耶。乃弃家往南天竺。读十八经。时众笑之曰。累世难通。一生岂冀。乃喟然叹曰。在家为姊所胜。出外为他所轻。誓愿不休。无暇剪爪。时人呼为长爪梵志。后投佛出家。得法眼净。阿含云。得四辩才。触难能答。拘絺罗第一。

　　○难陀。亦云放牛难陀。此云善欢喜。妙乐云。从初慕道为名。欢喜中胜。故云善也。净饭王逼十万释出家。即其一也。

　　○孙陀罗难陀。孙陀罗。此云好爱。妻名也。难陀。此云欢喜。己号也。拣异众难陀名。故标妻名。以别之也。是佛亲弟。四月九日生。短佛四指。容仪挺特。与世殊异。后为佛引令出家。证罗汉果。

　　○富楼那弥多罗尼子。富楼。此云满。父名。弥多罗。此云慈。母名西域称男为那。女为尼。从父母得名。故名满慈子。阿含云。善能广说。分别义理。满慈子第一。

　　○须菩提。此云空生。其生之日。家中库藏。一切皆空故曰空生。父母惊异以占。相者曰。吉。又名善吉。及其出家。见空得道兼修慈心。得无诤三昧。善说空法。佛从忉利天下。率土辐辏。争先顶礼。惟须菩提。端坐石室。念诸法空。豁然开悟。故为解空第一。

　　○阿难。此云欢喜。或云庆喜。或云无染。佛成道日生。举国欣庆。故以得名。凡随佛入天人龙宫。见诸女众。心无染着。故名无染。为佛侍二十五年。所闻八千。犍陀皆诵不遗。不重问一句。佛灭后。大众请结集诸经。登师子床。相好如佛。迦叶赞云。面如净满月。眼若青莲华。佛法大海水。流入阿难心。而如来宝藏。今得流通天上人间者。皆尊者力耳。其入灭时。于恒河中。入风奋迅三昧。分身为四分。一与天上。一与龙宫。一与毗舍离国。一与阿阇世王。阿含云。知时明物。所至无疑。所忆不忘。多闻广达。堪任奉持。阿难陀第一。

　　○罗睺罗。此云覆障。是佛亲子。往昔因塞鼠穴。又不看侍婆罗门六日。故处胎六年。因名覆障。佛为太子。时。欲求出家。父王不许。乃曰。汝若有子。听汝出家。太子即以手指妃腹曰。过后六年。汝当有孕。既出家已。耶输有娠。诸释咸瞋。疑其非正。耶输遂设火坑。誓曰。我若为非。母子俱灭。若真遗体。天当为证。因抱子投坑。坑变为池。莲华捧体。于是父王欢喜。虽失其子。而获其孙。孙为金轮。吾亦何恨。后长大已。佛索出家。父王不许。耶输将上高楼。目连飞空取之。佛度出家。为舍利弗弟子。于大众中。密行第一。

　　△四总结众集。

　　如是众所知识大阿罗汉等。

　　此统摄余众也。如是二字。指上二十一位。其余万二千中。未举者。以等字该之。统文也。闻名曰知。见形曰识。又见形为知。见心为识。众所知识者。言此皆人天大众所共见。所共知之大阿罗汉也。

　　△二标有学。以该广该。广者。谓举有学则初二果人。摄无不尽也。

　　复有学无学二千人。

　　此尽诸学众也。前万二千。乃真穷惑尽无学者也。此二千有学者。将研真断惑。希证四果。是学彼无学之人。但举位数。而不叹德者。以与前诸知识差等。若证入四果。则德业无二无别。故此不复重叹。

　　△二比丘尼众。

　　摩诃波阇波提比丘尼与眷属六千人俱。

　　此复标尼众。以见法会之必有也。波提。此云大爱道。以有智故名。又云憍昙弥。此云尼众主。即佛之姨母也。佛成道十四年。母求出家。佛不许。阿难为陈三请。佛令阿难传八敬法。若能行。则听出家。一百岁比丘尼。见初受戒比丘。当迎拜请坐。二不得骂比丘。三不得举比丘过。比丘得说尼过。四于僧中。求受大戒。五若犯僧残罪。应半月向僧中行摩那埵行。六当于僧中。求教授人。七不应在无比丘处结夏安居。八夏讫诣僧中。求自恣人。母一一如教。遂度出家。共眷属数有六千。

　　罗睺罗母耶输陀罗比丘尼亦与眷属俱。

　　耶输陀罗。此云华色。亦云名闻。在家为菩萨之妻。天人知识。出家为尼众之主。位居无学。即名闻也。亦与眷属俱。直指云。以上三种二乘。应归阿含方等般若羊鹿牛车。为后三周得记者伏案。约用属当人权智。

　　△二菩萨众。分四。一举类数。

　　菩萨摩诃萨八万人。

　　此标上位。以明法会之辅佐也。菩萨乃梵语。具足应云菩提萨埵。此翻觉有情。已能自觉。而觉他也。摩诃萨。此翻有大多胜三义。亦名大道心众生也。谓具大慈。得大智。修大因。证大果。故得是名。此常随众。数有八万。

　　△二明德位。

　　皆于阿耨多罗三藐三菩提不退转。

　　阿翻无。耨多罗翻上。三藐翻正。三菩提翻觉。通云无上正等觉也。梵语阿鞞䟦致。此云不退转。有三不退。一位。二行。三念。从初住位。分具三德。得般若是位不退。离二死故。得解脱。是行不退。诸行具故。得法身。是念不退。证实境故。此一句是总叹八万大士正因。已植下十二句。别叹所修诸功德门。然修虽万行。要不出十波罗蜜。当以十度合之。

　　皆得陀罗尼。

　　上就人依法。人众法一。故曰皆于。此以法品人。人众法十。故曰皆得。贯下一十二句。谓此八万人。皆得十度皆得名称普闻。皆能度脱无数众生也。陀罗尼。梵语。此云总持。谓总一切法。持无量义。愚谓即戒度也。戒有止作二义。止者。诸恶不作。既能止于众止。万妄永息。妄既息而群灵毕具。岂非总一切法耶。一切法即染净因果世出世法。作者。众善奉行。既能作于所作。无行不修。行既修而诸智恒存。岂非持无量义耶。无量义即十界十如本迹权实之义。如是凡圣因果。唯戒波罗蜜。总持不失。始名最胜无上大陀罗尼。故以之摄戒也。

　　乐说辩才。

　　即愿度也。辩才有四。一法无碍。二辞无碍。三义无碍。四乐说无碍。菩萨至九地。断一障二愚。始能证此。乐说者。统前三而成。昼夜恒说。炽然靡间。人不分利钝。处不论苦乐。尘刹俱遍。劫量匪穷。若弘愿不深。曷堪至是。故以之摄愿也。

　　转不退转法轮。

　　即进度也。等觉位中。证此法已。即能以普现色身遍入尘刹。广运十二类生。咸跻宝所。轮终不滞。乃至无有一念生满足证。所谓虚空界尽。众生界尽。我此修行究竟无尽。此精进轮。岂有终穷。故以之摄进也。

　　供养无量百千诸佛。

　　即施度也。盖能供养者。必发喜舍心。惟喜舍故。不独能舍身外诸珍宝物妻子眷属。即己身头目手足。无不以欣心供养。况所奉非一佛二佛也。动以无量百千言。其供佛所具之珍宝。及自他身分。宁有量哉。准华严经说。菩萨所奉。有无量衣服云无量伞盖云。乃至歌咏赞叹。一一皆云无量。然此皆财施也。行愿云。诸供养中。法供养最。而诸菩萨上求下化。行所难行。示法界身。应微尘国。又是何等施力。故以之摄施也。

　　于诸佛所植众德本。

　　即禅度也。诸佛所。即微尘刹土也。植众德。即自净佛土也。欲净佛土。无越乎定。定深而德本建矣。今菩萨欲圆满二利之果。植真因。惟佛可凭。福智双严。大用繁兴。方堪济物。然所以修定慧。即自净佛土也。维摩云。心净则佛士净。故以之摄禅也。

　　常为诸佛之所称叹。

　　即慧度也。菩萨上求下化。益己益人者。皆慧也。如九地菩萨。建立世出世间工巧技艺种种差别门。种种出离门。乃至无量神通三昧。罔不通达。能为诸佛之所称叹。故以之摄慧也。

　　以慈修身。

　　即忍度也。慈。乃遍济群灵也。而曰修身者。须知慈量未充。即修身有欠。故慈深则忍亦深。如不休息。菩萨为一众生。于极苦地狱。经无量劫。尚不舍离。其慈心忍力。何等广大。故以之摄忍也。

　　善入佛慧。

　　即方便度也。佛慧者。即一乘实相。所谓甚深无量。难解难入。除佛与佛。无能入者。今菩萨之根本大智已植。则能以方便智。妙彻本源。尽真如际。得百万阿僧祇神通。具百万阿僧祇三昧。见如是世界。兴如是供养。放如是光明。演如是法义。岂非善入佛慧者耶。故以之摄方便也。

　　通达大智。

　　即智度也。大智者。乃无上菩提圆照法界之智也推而行之。谓之通。足此及彼。谓之达。菩萨既至不退转地。则能置一心于万有。融万有于一心。所谓森罗万象。海印发光。心佛众生。三无差别。其智印何等圆满。故以之摄智也。

　　到于彼岸。

　　即力度也。彼岸乃涅槃城。非大力不能到。其所以不到者。由无量生死因。无量烦恼果。系着此岸。今菩萨以金刚妙慧。一齐斩断。则因忘果丧。故得五住尽二死忘。即乘此宝乘。直至道场。力何锐也。故以之摄力度耳。

　　名称普闻无量世界。

　　此总束前十度也。名者。实之着。菩萨内智悉充。外行毕具。到此地位。则无量世界。咸闻其名。所固然也。称者。相等也。无量世界。则周遍无尽。名既远闻如是世界。而实岂轻易量哉。

　　能度无数百千众生。

　　前数段。皆明自利。此节方举利他。盖有其行者。必有其能。今菩萨万行无遗。权实具足。自能分身尘刹。随机随数。现一一形。说一一法。故曰能度。无数百千云者。统括无尽之词也。

　　△三略标名。

　　其名曰文殊师利(至)宝积菩萨导师菩萨。

　　此一十八位。据理皆如来自具权智之名。可以意领。不繁述也。文殊师利。此云妙德。又名曼殊师利。此云妙吉祥。过去作佛。号龙种上尊王。本经自叙。为妙光法师。于此曾为根本大智。隐胜现劣。辅扬法化已。与如来同。为有情模范。故此品如来以光说。而文殊以言显。如印与文。曾无主从之分也。

　　○观世音。梵语婆卢吉低税。此云观世音。然观为能智也。世音为所境也。至后本品详释。菩萨以大悲心运。普门示现。神通三昧。化他流通。意欲令此妙法。源源不绝。对文殊为智悲并运。共力助成出世本怀。则与如来。皆无二无别也。

　　○得大势。梵语摩诃那钵。此云大势至。凡举足下足。动三千界。坏魔宫殿。故名。与观世音。共辅阿弥陀佛。次第受记。宝藏佛言。由汝愿取大千世界。今当字汝为大势至。

　　○常精进。宝积经云。是菩萨为一众生。经无量劫。随逐不舍。犹不受化。无一念弃舍。以身心精进故。

　　○不休息。思益经云。恒河沙劫。为一日一夜。三十日为一月。十二月为一岁。过百千万亿劫。得值一佛。如是值恒河沙佛。行诸梵行。修习功德。然后受记。必不休息故。

　　○宝掌。宝积经云。以何义故。名为宝掌。谓菩萨于诸佛土。化众生时。欲以右手遍扪若干诸佛世界。即随所欲而能成办。从其手。出佛法僧声。乃至慈悲喜舍之声故。

　　○药王。由曾以雪山上药。供佛及僧。愿于未来。能治众生身心二病举世欢喜故。

　　○勇施。谓能以出世法宝。遍施众生。而无疲厌故。

　　○宝月。谓所证三谛。可尊如宝。能证三智。圆照如月故。思益云。菩萨常修童子梵行。乃至不以心念五欲。何况身受。故名宝月。

　　○月光。谓圆妙三智。能除昏烦热恼。犹如月光清凉破暗故。

　　○满月。谓三智圆明。无有缺减。如满月故。

　　○大力。谓智境冥合。有大力用故。

　　○无量力。以大力用。遍应众缘。遍拔众苦故。

　　○越三界。超越分段变易二种生死故。

　　○䟦陀婆罗。此云善守。若有众生闻名者。必定得三菩提故。又名贤首。以位居等觉。为众贤之首故。

　　○弥勒。此云慈氏。思益经云。若众生见者。即得慈心三昧故。又名阿逸多。此云无能胜。

　　○宝积。谓积聚智宝故。

　　○导师。思益经云。于堕邪道众生。生大悲心。令入正道。不求恩报故。

　　△四结余众。

　　如是等菩萨摩诃萨八万人俱。

　　此统摄余众也。如是者。指上一十八位。以等余未举之众。直指云。此应判归大白牛车一乘上位。约理即属当人实智。知音云。声闻形出俗网。迹近如来。闻法为亲。故列于前。人天形乖服异。迹非侍奉。闻法为疏。故列于后。菩萨形不捡节。迹无定处。即不同俗。复异于僧。故置于中。

　　△然此更有说焉。本经开权显实。及废权立实所为者。声闻也。焉不首列。菩萨为辅化之众。而后诸品中。腾疑置请。皆此众也。故随即列名焉。至于人天八部。乃法会必有之众。势必一一具陈于后。

　　△问。圣列中。独不开缘觉。岂法华一会。无此众耶。曰。已摄入声闻菩萨之间。文省故耳。然声闻与诸菩萨。皆为后文各品当机之伏案。故此标也。

　　△三天人众。分三。一诸天众。又二。初欲界。

　　尔时释提桓因与其眷属二万天子俱。

　　前举圣众。此列天人。见此会圣凡毕集也。释提桓因。此云能天主。能作忉利三十三天主故也。璎珞经云。过贤劫二千二十四劫作佛。号无著世尊。眷属二万者。举非臣民。乃帝释亲因也。后皆准此。

　　复有明月天子(至)与其眷属万天子俱。

　　此举臣也。前三乃内臣。如卿相。即三光天子。明月。乃宝吉祥月天子也。居以颇胝迦宝水晶所成。能泠能照故。普香星天子也。宝光。即宝意日天子也。居以俱胝迦宝火珠所成。能热能照故。四天王。乃外臣。如武将。居须弥山腰。东提头赖吒。此云持国。护持国土故。居黄金埵。领乾闼婆富单那众。南毗留勒叉。此云增长。令他善根增长故。居琉璃埵。领薜荔多鸠槃茶。西毗留博叉。此云广目。亦云杂语。能作种种语言故。居白银埵。领毒龙毗舍阇。北毗沙门。此云多闻。福德之名。闻四方故。居水晶埵。领罗刹夜叉。此四天王。各领二鬼。不令恼人。故称护世。

　　自在天子大自在天子与其眷属三万天子俱。

　　自在。即第五化乐天。谓化诸人。而自乐也。又于五欲境。变化自娱故。大自在。即第六他化自在天。谓化诸他。而自得自在也。又欲得五欲境时。余天为化假他所作。以成己乐。即魔宫也。欲界中唯第二夜摩。第三兜率不列。文略故也。然此六天。俱未离欲。以次第分轻重。故名欲界。

　　△二色界。

　　娑婆世界主梵天王(至)与其眷属万二千子俱。

　　此总明色界诸天也。正云索诃。此翻忍。其中众生。忍受三毒。及诸烦恼故。梵是西竺音。此云离欲。除下地系。上升色界故。由不忘形色。故云色界。又曰。禅天以爱乐禅定故。内有四禅。初曰离生喜乐。二曰定生喜乐。三曰离喜妙乐。四日舍念清净。梵天王。乃总举色界主。尸弃。此云顶髻。即初禅天主。光明。即二禅天主。三四二天不列。亦文略也。据惟识。谓二禅以上。不分王臣。此中云光明大梵等。以等字。犹有多位也。再俟参考。无色界亦有四天。虽无实形色。而有定果色。如来光中。映令暂现。而此会亦有之也。由无色故。不别列。皆摄于等字中也。

　　△二杂䫫众分五。一龙王众。

　　有八龙王(至)各与若干百千眷属俱。

　　难陀。此云欢喜。䟦。此云善。此兄弟二龙。常护摩羯提国。雨泽以时。国无饥年。瓶沙王令年为一曾以报。百姓闻皆欢喜。从此得名。即目连所降者也。娑伽罗。此云咸海。从所居得名。于大海中。此为最胜。和修吉。此云多头。亦名宝称。德叉迦。此云多舌。亦名现毒。谓嗔时嘘气。人畜皆死故。阿那婆。亦名阿耨达。此云无恼。凡龙俱有三难。一热沙。二恶风。三金翅鸟。唯此俱免。故云无恼。又雪山有池。名阿耨达。池中有五柱堂。龙常居此。故从池名。摩那斯。此云大身。亦云大力。修罗排水。淹善见城。此龙萦身。以遏海水。优钵罗。亦云沤䟦罗。此云青莲华。从池得名。等者。以等其余龙王。王既临则眷属随至。故云与若干也。龙是一类。而亦随福业报处不同。灵蠢亦别。眷属宫殿。衣服庄严。一一具足。唯饮食最后一口化为虾蟆。秽污不堪。故异人天也。

　　△二紧那罗众。

　　有四紧那罗王(至)各与若干百千眷属俱。

　　此云疑神。似人而有一角。乃天帝法乐神也。居十宝山。身有异相。即上奏乐。佛说法时。诸天弦歌。而颂法门。即此神也。旧云。法奏四谛。妙法奏十二缘。大法奏六度。持法总奏前三。迹寄弦管。本即不可思议。眷属庄严等。如前释。

　　△三乾闼婆众。

　　有四乾闼婆王(至)各与若干百千眷属俱。

　　乾闼婆。此云嗅香。以香为食。亦云香阴。其身出香。乃天帝俗乐神也。乐者。缘幢倒掷之伎也。乐音者。鼓节弦管也。美者。幢倒之胜也。美音者。弦管之胜也。

　　△四阿修罗众。

　　有四阿修罗王(至)各与若干百千眷属俱。

　　正云阿索洛。此云无端正。以男丑女正故。又云非天。由神果报。邻次诸天。为修行怀嗔。而无天德。故云非天。又云无酒。于四天下采华。酿于大海。鱼龙业力。其味不变故。据楞严。有胎卵湿化之四。约天人鬼畜。各摄一类也。婆稚。此云团圆。与天帝战时被缚。因誓得脱。故以名焉。佉罗骞䭾。此云广肩。即拥海水者也。毗摩质多罗。此云净心。亦云种种疑谓能以一丝幻。作种种事故。索乾闼婆女。生舍脂。帝释业力。令其父居七叶殿。遂纳为妻。后谗其父。遂交兵。脚波海水。手攻善见。帝释以般若力。不能为害。罗睺。此云障持。又云摄恼。因日光照眼。不能见故。将手隐摄日月。令天恼故。身长八万四千由旬。口广千由旬。与天战时。手撼须弥。败匿藕[糸*系]孔者。然眷属宫殿衣服庄严。亦与天等。唯饮食最后。一口化为青泥。不同天也。骞(音牵)。

　　△五迦楼罗众。

　　有四迦楼罗王(至)各与若干百千眷属俱。

　　迦楼罗。此云金翅。以翅作金色故。居四天王大树上。两翅相去三百三十六万里。颈有如意珠。以龙为食。大威德者。威胜群辈。又威摄诸龙故。大身者。身超群类故。大满者。所啖之龙。常饱满故。如意者以颈有此珠故。此鸟亦有神力。能化为天子天女。住处宫殿。食亦百味。日于东方。啖一龙王。五百小龙。三方亦尔。寿八千岁。临终失势。不得龙食。即嗔从金刚山。逶海穿地。但不能直过风轮。仍从故孔。上金刚山。如是七返。还山顶命终。此类亦有胜劣杂类科。唯缺夜叉摩呼罗伽二类。理应有之。

　　△三人王众。

　　韦提希子阿阇世王与若干百千眷属俱。

　　此明国主摄臣民也。韦提希。此云思惟。瓶沙王夫人。阇王母也。佛因之说十六观经。阿阇世。此云未生怨。相师占云此儿生。则定当害父。母怀之曰。已有恶心于瓶沙王。未生已恶。故名。生已。王令升楼扑之。不死。但损一指。又名无指。王舍城主也。因害父母。向文殊求悔。得柔顺忍。命终入吒罗地狱。即入即出。生上方佛土。得无生忍。弥勒世复生此界。名不动菩萨。后当作佛。号净界如来。又此节缺人非人。亦文略故。如来说此妙法。欲畅出世本怀。将令佛刹微尘数世界众生。无不鸠集。此特于无量众中。列其大概。广如华严经说详。列圣凡已竟。

　　△二总结众集。

　　各礼佛足退坐一面。

　　此明入会之礼仪也。以最尊顶。礼最卑足。表诚敬之切。在会圣凡。无不尽诚。致敬礼毕。则各安方面也。然既诚求妙法。岂安然坐受耶。是亦为佛所命。坐则身心不动。而大法可纳。慧缘斯进矣。退。归藏也。各摄异缘。令心境寂。抑经家序会众鸠集之仪式如此。六种证信序已竟。

　　△二放光发起序。又名别序。谓于众经不同。别别发起也。分五。一众集供养而兴赞叹。

　　尔时世尊四众围绕供养恭敬尊重赞叹。

　　此明会众虔恳。有所欲闻也。尔时者。会众毕集。说听一如之时也。世尊。乃十号之一。九界罕觏。为世出世间所尊敬故。四众者。即出家在家各二众也。天台云。据此犹名局意狭。各开一一有四。谓发起。当机。影响。结缘。发起者。权谋智鉴。知机知时。而引发大教也。当机者。宿植德本。缘合时熟。闻即得道也。影响者。古往佛圣。隐其圆极。辅佐法王。如形影相依也。结缘者。过去根浅。虽见佛闻法。不能顿证。但作未来得度因缘也。围绕者。既礼毕退坐。则周旋围绕。翘勤瞻仰。欲冀如来有所宣示。供养总表三业。恭敬必卑谨处礼属身。尊重必至念专注属意。赞叹乃发言称美属口。正此之时。如来欲举扬妙法。而会众倾诚如此。可谓机教相扣。必至利益无量也。

　　△二如来现瑞。以为发起。此为如来以无缘大悲。引发大教。放斯光明。先动出格丈夫疑问者也。又分二。一此土六瑞。分六一说法。

　　为诸菩萨说大乘经名无量义教菩萨法佛所护念。

　　此明说经入定。为现诸瑞相之由也。如来今欲开权显实。则所为之众。必非权小。故曰为诸菩萨。机既纯圆。教非不了。故经云。佛自住大乘。于其所得法。定慧力庄严。以此度众生。则所说者。乃如如理。实相一乘。故曰大乘。即此一乘实相。平等广大。则世出世间圣凡染净。权实因果。无不包容。以此一义。出无量义。收无量义。还归一义。故名曰无量义也。若人不豫先透此无量义经。必不能堪任一乘妙法。故如来于妙法未开显已前。必说此经。非教二乘。故曰教菩萨法。一乘妙法。既为佛所护念。则无量义经。为入法华之捷径。亦即为佛所护念。是不轻宣传者也。人其可不深生向慕。进趋有分地哉。

　　△二入定。

　　佛说此经已结跏趺坐(至)身心不动。

　　说经。是如如智。入定。是如如境。境智圆融。始成妙法。若不入此妙定。则所说何归。光从何发。是知由入此定。则能致动地雨华。亦能十界圆现也。今谓说此经已。是经家叙佛说中默旨。然既曰无量义。说岂终穷。既曰教菩萨法。岂容意拟。则佛入定。正所以入说中之无量义。故定亦名无量义也。跏趺。乃佛坐之仪轨。三昧。此云正定。亦名正受。以不受一切诸受故。定言处者。乃说到行到。理智相融。凡圣一如。自他无碍等。处。即一真寂灭场地。既至此处。则真俗双超。寂照不二。四智三身。当体如如。故曰身心不动。要知说经入定两段。为法华开张大本。幸细心体会。

　　△三雨华。

　　是时天雨曼陀罗华(至)而散佛上及诸大众。

　　此明天华散。佛亦有所雨也。曼陀罗。此云适意。又云白华。曼殊沙。此云柔软。又云赤华。华以表因。应如如智而雨。以之散佛。表以因彻果。及诸大众。是以因成因。而因因增长。始契无上妙果也。必以四华散者。表其当获佛因。佛因者。即住行向地。乃圆因也。小白表习种性十住。开佛知见也。大白表性种性十行。示佛知见也。小赤表道种性十回向。悟佛知见也。大赤表圣种性十地。入佛知见也。

　　△四动地。

　　普佛世界六种震动。

　　此以地震。表法不妄动也。光明记云。动踊起三。是形。震吼击三。是声。又摇飏不安。名动。𡑝垄凹凸。名踊。自下升高。名起。隐隐有声。名震。砰磕发响。名吼。令物觉悟。名击。经言震动。于形声各标一也。于六种中。又各有三。谓动。遍动。等遍动。直动。为动四。天下动为遍动。大千俱动为等遍动。余五亦然。合则成十八种动也。此表如来将欲开显无上妙法。必须翻破一切众生根尘识三。坚固无明之十八窝臼。无明破除。正觉可成矣。必谓普佛世界者。世界乃依报。亦即众生惑业共成之色法也。无明既破。当体全空。空色销忘。妙法斯证。故必令大千俱转也。𡑝(□□)。垄(□□)。凹(音坳)。凸(音突)。砰(音烹)。磕(音榼)。

　　△五众喜。

　　尔时会中比丘比丘尼(至)欢喜合掌一心观佛。

　　此明会众喜。见诸瑞谨仰欲知也。比丘义。已见前。优婆塞。正云邬婆索迦。此云近事男。谓亲承近事比丘僧故。优婆夷。正云邬婆斯迦。此云近事女。谓近事比丘尼故。夜叉。正云药叉。此云捷疾。摩睺。亦名摩呼罗伽。此云腹行。即地龙也。人非人。是该无不尽。小王。乃粟散王。转轮者。人寿八万岁出。曰金轮王。治四天下。自然千子。七宝随身。有金轮忽然涌现。王乘之巡四天下。故称圣王。此不标菩萨众者。以今放光现瑞。乃为诸小乘。显示妙莲华藏之本有也。且人天大众。幸闻此无量义已。而忽见雨华动地。甚是奇特。便谓得未曾有。既见佛非常之相。必欲得佛非常之理。故咸生欢喜咸共合掌。但只一心观佛而已。要知会众合掌。时节五官。俱不妄及。只有一佛在前。瞻之仰之。肃然不乱。故曰一心观佛。此一心观。与世尊之无量义处三昧。其境界亦不甚远。但欠不能证入也。约理各各住自性本定。即一心观佛义。

　　△六放光。

　　尔时佛放眉间白毫相光。

　　此以放光。显智性之本有也。诸佛本有常光。无时不照。今曰放光。乃有所为而放也。然光以表智。从毫出者。乃中道第一义智。但此等光。人人本具。惟积劫不肯发如来心。行如来事。所以如是光明等闲。被尘埋却。虽佛于华严。及诸会中。累放此光。机未熟者。浑如不见。故亦无所疑。今众既闻无量义。而妙法可投。是以如来特放是光。而表是法。令人人于此有所证也。然则此光。又岂可作寻常放光视耶。

　　△二他土众瑞。分二。一举能照之智。

　　照东方万八千世界靡不周遍。

　　此明因光照能见他土诸相也。照者。如日月灯。万物等类。无不睹也。佛光所照。南西北方。四维上下。无不明也。然独照东方者。东为群动之首。以表众生动用中。有此境界也。万八千者。极其广远。如一世界中。有百亿日月。百亿四天下。若以众生见量。尚弗能尽知一部洲事。况于三有。况一佛土。又况万八千土邪。今因佛光一照。使一切众生。尽见万八千世界罪福智愚。了然在目。岂非直显当人智境。则此万八千。觌体显彰。十八界相。翻染成净。今所见世界。既有六趣圣凡。于四土中。见同居土。更复何疑。靡不周遍者。如灯照一室。以内无纤芥蒙昧。况白毫光洞彻无碍。又超彼日月威光万万倍也。万八千土。不过一方。又安有不悉周悉遍哉。

　　△二明所照之境分。七。一见六趣。

　　下至阿鼻地狱(至)尽见彼土六趣众生。

　　此下总明见圣凡境界也。阿鼻。此云无间。有五种无间。极苦极下处也。阿迦尼。此云质碍。即色究竟。极善极高处也。举上下竖言。世界横论。谓一世界有百亿日月四天下。为一佛土。中有极苦极卑。曰阿鼻狱。有极善极高。曰有顶天。中间善恶因果。或智或愚。苦乐久暂。于六趣中。数数受生。曰六趣众生。一切众生。既为三有所被莫能出离。皆不能自知。我于此土。蒙光所烛。无不明了。一世界如是。百世界亦如是。乃至万八千世界。亦复如是。故曰尽见。正此之际。全心即境。全境即心。心佛众生。浑然匪间。总一光也。

　　△二见诸佛。

　　又见彼土现在诸佛。

　　乘此一光。不但见彼六凡。又见彼土现在无量诸佛。降生出家。成等正觉。无不明了也。

　　△三闻说法。

　　及闻诸佛所说经法。

　　又从此光中。闻彼诸佛说法。利彼人天十二等类。

　　△四见得道。

　　并见彼诸比丘比丘尼(至)诸修行得道者。

　　不但见彼土现在诸佛。并见彼土声闻四众也。修行者。即四谛十二因缘之行。得道。即得见道修道。亦与今会同。

　　△五见行行。

　　复见诸菩萨摩诃萨(至)种种相貌行菩萨道。

　　复见彼土诸菩萨众。于因中修行。自觉觉他增进。不厌不倦等。诸菩萨。即三贤十圣。因缘等皆称种种者。如后弥勒偈中详明。

　　△六见涅槃。

　　复见诸佛般涅槃者。

　　复见彼土诸佛利生事已。示涅槃等。涅槃。此云圆寂。亦云灭度。即三德秘藏。

　　△七见起塔。

　　复见诸佛般涅槃后以佛舍利起七宝塔。

　　复见彼土佛灭度后。复遗舍利。令后学因舍利作众多佛事。使法久住等。舍利。此云灵骨。梵语塔婆。或云窣堵波。此云方坟。亦名圆冢。如上所见。四圣六凡。但约一东方。虽曰万八千。理实无尽。此亦就今。因佛光所见。有如是也。如来现瑞。以为发起竟。

　　△三会众疑念是何因缘。分二。一弥勒疑念。分三。一正疑念。

　　尔时弥勒菩萨作是念(至)以何因缘而有此瑞。

　　上是如来以光。引发众疑。此是弥勒以疑。增长众疑也。尔时者。即放光现瑞之时。弥勒作念。谓此光何因而放。此瑞何缘而现也。神者。威灵不测。变者。隐显难知。神变相即光中所见者也。因缘者。本起为因。外助为缘。即今日所有机教相扣之因缘也。如来见诸二乘淘汰已成。将欲显发一大事为因。以至放光现瑞。为引起大教之缘故也。此因缘若非弥勒疑问。则此殊胜利益。从何显发。故弥勒此番作用。亦非小小。

　　△问。会中八万大士。何故独弥勒致疑发问。而忖答独念文殊。岂此外诸大士。独不能问答邪。答。若以事论。两大士同于灯明佛时。共见此瑞。共闻此法。则今之问答。无不响应。约理。弥勒主识。即人人之弥勒也。显此妙法断非识识。故托弥勒腾疑而问也。文殊即大智。亦乃人人之文殊也。而此妙法唯智能了。故独念文殊能答也。更知此段文词。乃集经者。以意逆志。详明之耳。

　　△二当问谁。

　　今佛世尊入于三昧(至)当以问谁谁能答者。

　　弥勒欲为会众发明此光所为因缘事。必形言致问。然所见事。既希有难思。而能晓之人。唯佛可答。佛今已入三昧。吾将欲问谁。谁复能晓此不思议事邪。此为结集人。冥揣弥勒有如是意。

　　[△@△]此处疑议。妙在有佛不得问。有境不能说。往复筹量。吞吐不得。正是会众于妙法。有豁然之机也。

　　△三忆文殊。

　　复作此念(至)必应见此希有之相我今当问。

　　文殊在会。智超群众。已得称为法王子矣。况历侍诸佛。已经无量。此不思议希有之相。必应见之。可当吾问也。

　　△智乃转识之名。其体不二。若弥勒文殊。判然有间。焉知曾近无量佛。又焉知曾见希有事。此又妙在复作念一句。若不作此念。必待定中人。几何时也。

　　△二会众疑念。

　　尔时比丘比丘尼(至)是佛光明神通之相今当问谁。

　　见闻既同。而疑念亦等。既见非常之相。必有非常之想。想极而相自明。相明而智自朗。所以有疑必悟。即得佛知见矣。自尔时弥勒下至此。皆集经人悬叙。灵山会里。比时有如是境界。如是见闻。如是疑念。使后人睹此。焕然在目。

　　△四弥勒因众而伸请问。分二一长行。又二。一经家叙。

　　尔时弥勒菩萨(至)及诸天龙鬼神等众会之心。

　　弥勒疑与会众疑。二疑有间。所谓同行不同步也。弥勒记当补处。而引发大教。任所当施。迷态当似。故作此疑也。然而会众之疑。实所未达。故此双叙。一云欲自决。又云观众心。须知观众心。句为切当。则圣教显彰。源案于此。

　　△二弥勒问。

　　而问文殊师利言(至)悉见彼佛国界庄严。

　　此略举所见。而陈所疑也。详叙在下颂文。弥勒开口。便曰。以何因缘。而有此瑞。意在为人发明此瑞之所为因缘也。究文殊答处。但曰。曾见此瑞。放斯光已。即说大法。亦未明言何等因缘。必待如来出定。始明示曰。我为一大事因缘。则知放光现瑞。原为此作因缘也。然而弥勒必欲问文殊者。意在引起曾见。出陈二家远本。以为今会之先声。若以表法。即是始本冥契。将证究竟妙觉时。故有此翻酬酢。

　　△二偈颂。分二。一颂问。又二。一问此土六瑞。

　　于是弥勒菩萨欲重宣此义以偈问曰。

　　梵语伽陀。此云颂。亦云祇夜。伽陀颂前。祇夜起后。天竺有散花贯花之说。如此土序后铭也。又随乐欲不同。有乐散说。有乐章句者。再之随生解不同。或于散说得解。或于章句得解者。亦是随利钝不同。利者一闻即解。钝者再说方知也。以表殷勤重说。为众集前后不一故耳。

　　文殊师利导师何故(至)身意快然得未曾有。

　　此颂问近见本会妙事。于六瑞中。而不问说经入定者。乃现相之本。而非相故。今但问有相瑞也。导师者。如来以法。导利群生。引疲极而归宝所也。何故。谓如来是何等缘故。今放是光。而现是瑞耶。旃檀香风者。由花雨种种。则风亦成香。以是可悦众心也。花既飘摇。雨必无尽。则地亦以此因缘。而严净之也。身意快然者。此时会众。眼见圣境。耳闻殊音。鼻嗅异香。身班圣例。意念妙法。所以咸皆欢喜得未曾有也。余皆如前释。

　　△二问他土众瑞。分六。一颂见六趣众。

　　眉间光明照于东方(至)受报好丑于此悉见。

　　此颂问远见他土妙事。以圆见诸土上下好丑。所以奇特此一瑞也。众生。是能趣之人。生死。是所趣之处。善恶。是能趣之因。受报。是所趣之果。土如金色者。长行隐而颂彰也。光从毫现。是中道智。故色黄也。既曰六道。曰生死。曰善恶。即是凡圣交参土。而佛亦必说三乘矣。然此土此众生。岂分外别有如来。不过将现成心佛众生。特为显彰。故曰于此悉见。此字最重。

　　△二颂闻佛说法。

　　又睹诸佛圣主师子(至)照明佛法开悟众生。

　　此颂见佛闻法瑞。诸佛。即万八千土之诸佛也。三贤十圣。皆主于佛。故曰圣主。师子。乃兽中王。吼时象王失威。群兽脑裂。表佛说法。魔外惊怖。示众十力得无畏故。演说经典。微妙第一。如今佛说华严也。故曰教诸菩萨等。双超真俗。曰清净。纯谈实相。曰柔软。其义难解。曰深妙。九界同益。曰乐闻。言各于世界讲说正法者。如今佛现劣应身。说三乘法。故说种种。说照明。说开悟。乃随机教也。

　　△三颂他土三乘。分三。一声闻。

　　若人遭苦厌老病死为说涅槃尽诸苦际。

　　此颂见为三乘说法也。文具四谛。遭苦者。苦含因果。集谛具矣。厌老死即道谛。涅槃即灭谛。遭苦者必究其集。知因集有。深厌自生。故不集也。况老病死。是真苦。皆属身根。既厌苦慕灭。故如来为说真空涅槃。令苦际尽。依此修行。如后所谓求羊车出火宅也。

　　△二缘觉。

　　若人有福曾供养佛志求胜法为说缘觉。

　　有福者。辟支百劫种福。较声闻。则曰有福。求胜法者。谓深求胜妙之理。于声闻思增进也。为说者。即佛为说十二因缘。依此修行。如求鹿车出火宅也。梵语辟支迦。此云缘觉。出有佛世。观十二因缘。觉真谛理者。是也。亦名独觉。出无佛世。观化自悟者也。

　　△三菩萨。

　　若有佛子修种种行求无上慧为净道。

　　菩萨有上求下化之心。而又能从佛转轮。绍佛家业。故有子义。前曰若人。此曰佛子。则品类别矣。种种行者。谓求佛果时。修种种行。自利也。化众生时。行种种行。利人也。则二利之间。六度齐修。万行毕。具。佛即为说无上慧。令证斯道。如后所谓求牛车出火宅也。净道者。不着有也。如度尽十二类。不见有生可度。乃修而无修之妙道也。

　　△四颂结前开后。

　　文殊师利我住于此(至)如是众多今当略说。

　　此字事。即灵鹫山。理即入无量义处也。见闻等句结前生后之词。若斯二字。结前所告也。及千亿等。发后所陈也。谓我于光中。见闻圣凡之境。不止如是。则有千万亿种。今试略言之也。

　　△五颂他土修行。分三。一总问。

　　我见彼土恒沙菩萨种种因缘而求佛道。

　　此总为发问之端。谓我于光中。见彼土有无数菩萨。各有所行。无限因缘。而各欲求成正等觉也。

　　△问。此言见恒沙菩萨者。然恒河横四十里。沙细如面。今之所见。光中见。光外见耶。同时见。异时见耶。若谓光中一时俱见。恒沙明数。不可计。种种明事。不可尽。如是多人行种种事。无非欲求佛道也。万八千土。境量非细。岂一目能见远大众多之人。而一一事事。能分明不谬耶。答。井蛙不可语于海也。凡情岂可测圣量哉。经不云乎。非思量分别之所能解。唯佛与佛。乃能究尽。弥勒既居补处。岂有虚妄。殊不知。此犹为少近言耳。弥勒此处。不免一翻漏逗。具眼者辩之。

　　△二别问。分六。一问施。又二。一舍外财。

　　或有行施金银珊瑚(至)栏楯华盖轩饰布施。

　　此论施财。金银等世之所宝。宝既能施。余可知矣。车。大夫所乘也。辇。天子之与也。奴婢。为驾御之人。今皆以欢喜施者。是欲别求上乘。为佛所叹也。驷马等句。当居回向佛道之上。以文皆为施车乘故。

　　△二舍身命。

　　复见菩萨身肉手足(至)欣乐施与求佛智慧。

　　此论施身命。世人所重者身。而不舍者命也。今一一舍之不吝。而复曰欣乐施。是知佛道重于身。而智慧胜于命。如此行人。若非我执破除。不能为也。以妻子。列于身肉中者。见此亦是不易舍者。前谓因缘相貌及信解。俱言种种者。由诸度皆通具也。如布施。以舍心为因。内外财施为缘。是为布施中因缘也。然能施之人。若不信不解。岂堪以内外财。遍施一切。则能施者。即具种种信解矣。正行施时。所求者不一。而能施者。必随处随时。方便成就。是则有种种相貌矣。施度如是。则诸度亦然。故曰种种等。行菩萨道。

　　△二问戒。

　　文殊师利我见诸王(至)剃除须发而被法服。

　　天台云。在家施易戒难。出家施难戒易。故约比丘明戒也。

　　△王最尊也。求出家。知复有尊于己者也。诣佛问道。即发大心。为趣佛果之真因。因真则至乐可舍。故云舍宫殿等。剃发被衣。使身心不二。可易入道。妙庄王案于此。凡光中所见。菩萨修行。与后文符合者多。盖此是见处。后即行处也。余皆准此。

　　△三问忍。

　　或见菩萨而作比丘独处闲静乐诵经典。

　　天台云。忍有三种。作比丘是苦行忍。处闲静是生忍。乐诵经是第一义忍。

　　[△@△]既曰见菩萨。而又曰作比丘。此正见种种相貌行菩萨道之实处。闲静为修忍之因缘。乐诵经。即忍门中信解也。则从地涌出者。谓志乐于静处。舍大众愦闹。案于此。

　　△四问精进。

　　又见菩萨勇猛精进入于深山思惟佛道。

　　天台云。深山可畏。非窳怯者所居。唯勇进能安之。傍若无物。思惟实相。念念不休。求佛道也。

　　△勇猛。是精进中相貌。入深山。为行精进之因缘。思惟佛道。始是信解。提婆达多品云。采果汲水。拾薪设食。勤求妙法。无有懈倦。案于此。

　　△五问禅定。

　　又见离欲常处空闲深修禅定得五神通。

　　禅名正受。以不受一切诸受故。离欲者。正受也。处空闲。境寂也。修深禅。心空也。境寂心空。而神通自得。故曰。深修禅定得五神通。离欲。即禅定中信解。处空闲。是修定之因缘。得通。乃相貌也。通有六。一天眼。二天耳。三他心。四宿命。五神境。六漏尽。今言五通。由菩萨漏未尽故。

　　又见菩萨安禅合掌以千万偈赞诸法王。

　　此所谓不起灭定。现诸威仪。安禅。内心已寂。合掌。外貌必谨。复以偈赞法王。亦定深成就也。分别功德品中。诸菩萨以妙音声。歌无量颂。赞叹诸佛。案于此。

　　△六问般若。

　　复见菩萨智深志固能问诸佛闻悉受持。

　　天台云。智深者。慧穷理本也。志固者。誓愿广大也。此即二种庄严。能问能持。

　　△问。而能受。足见智深。受而能持。由其志固。此又见弥勒见之明知之切也。

　　又见佛子定慧具足(至)破魔兵众而击法鼓。

　　定慧二种。别圆地住。方乃具足。无量喻。即以种种方便。于诸教中。引无量譬喻。助显第一义也。化诸菩萨。展转化他也。魔罗。此云杀者。有烦恼魔五阴魔天魔死魔。而菩萨以智慧利剑。一一能破魔退。而法论可转。故曰击法鼓也。又菩萨说法。以梵音声。警悟一切。有击鼓义。前是自利。此属利他。智深志固。是说法因缘。闻悉受持。即信解也。破魔击鼓。是相貌也。持品中。诸菩萨发愿弘经。谓我等敬信佛。当着忍辱铠。为说此经故。案于此。

　　△三杂问。分七。一问禅定。

　　又见菩萨寂然晏默天龙恭敬不以为喜。

　　前以六度次第致问。弗克尽吾所见也。吾又见有种种人。行种种事。如有寂然入定。天龙致敬。而不为喜者。

　　△正居此时。尚不见有我。焉复知有天龙恭敬耶。尚不循乎真。焉复有以恭敬我者为喜哉。如此深定。可为妙法之真宅也。

　　又见菩萨处林放光济地狱苦令入佛道。

　　此又见深禅济世。处林者。明定处也。放光者。定深融泄也。济地狱。乃心细境融。苦动悲应也。令入佛道。即转苦乐于无间。摄彼归真也。此与上节。俱属禅定。上是定体。此为定中妙应。

　　△二问精进。

　　又见佛子未尝睢眠经行林中勤求佛道。

　　睡人之所欲。不睡则品格异矣。经行。非遣睡也。志在佛道。可谓精勤不倦矣。心神昏昧。为睡。六识暗塞。为眠。不睡而但经行。即与般舟念佛三昧同。

　　△三问净戒。

　　又见具戒威仪无缺净如宝珠以求佛道。

　　大论明十戒。一不缺。二不破。三不穿。四不杂。五随道。六无着。七智所赞。八自在。九随定。十具足。即究竟也。今言不缺。是首戒。净如宝珠。是第十。举始终以摄余也。菩萨以此严护威仪。求佛道也。

　　△四问忍辱。

　　又见佛子住忍辱力(至)皆悉能忍以求佛道。

　　天台云。内心能安。忍外所辱。故名忍辱。有二种。一者生忍。又二。谓于恭敬供养中。能忍不着。则不生憍逸。二于嗔打骂詈。及蚊蚋等能忍。则不生嗔恼。二者法忍。亦二。一者非心法。即寒热风雨饥渴老病等。二者心法。即嗔欲慢诸邪见等。于此二法。能忍不动。是名法忍。言忍力者。力即量也。非宽宏阔达志力精锐者难忍。初句是能忍之人。下是所忍之境。常不轻案于此。

　　△五复问禅。

　　又见菩萨离诸戏笑(至)亿千万岁以求佛道。

　　天台云。离戏。即却掉悔盖。离痴除嗔盖。近智除疑盖。除乱却贪盖。摄念除睡盖。此为除五盖也。亿千万岁。明定深。以此深定。而求佛道。其志力何等勇锐。

　　△问。弥勒因光睹瑞。见在一时。何言亿千万岁邪。答。此诸行相。皆弥勒旧时行径。一见即通。何疑碍之有。

　　△六问檀度。

　　或见菩萨肴膳饮食(至)欢喜无厌求无上道。

　　此又见行施者。所作种种。初施饮食汤药。既曰百种。是无所不具也。曰。名衣犹为有价。甚至有无价者。亦以之供佛施僧。再之房舍。日千万亿。可谓广矣。皆以旃檀众宝为严饰。可谓美丽极矣。一一舍中。皆有众妙卧具。亦可谓周足尽矣。加之。有花果园林流泉浴池。则举止无不如意矣。如是四事。皆微而不粗。妙而不染。一以欢喜无厌施之。无非欲祈满足菩提道也。

　　△七问般若。

　　或有菩萨说寂灭法种种教诏无数众生。

　　此又见行般若人。种种方便求佛道者。寂灭法中。言语道断。复有何说。今谓种种教诏。又曰无数众生。是以方便慧。无说示说。巧逗群机。可谓善说法要者也。

　　或见菩萨观诸法性无有二相犹如虚空。

　　诸法性。即妙性也。无二相。即实相也。以此性观此相。可谓融二谛于真空。故曰如虚空。

　　又见佛子心无所着以此妙慧求无上道。

　　无着者。空有二俱离也。既不着于空有。则是心无住。无住之心。方为妙慧。以此慧求佛妙智。可谓水投水矣。

　　△六颂佛入涅槃。分二。一明起塔供养。

　　文殊师利又有菩萨佛灭度后供养舍利。

　　前来见诸菩萨。虽有种种因缘等。广行六度万行。是佛住世时。依佛化仪。猛力修习。求无上道者。此又见佛灭后。念报佛恩。为供舍利。则又见一翻行径。故此重呼文殊而问之也。

　　又见佛子造诸塔庙(至)香华伎乐常以供养。

　　塔以供养舍利。而庙以供形像也。以无数恒沙记。则万八千土中。诸佛舍利。亦应无数。严饰国界者。由塔多则国土自严。而其量纵广可知也。一塔有千幢幡。皆贯珠作幔。露幔者。即塔外张施也。铃和鸣者。塔既无数。铃多可知。风动齐声。故曰和鸣。此皆明塔庙庄严。为菩萨之所供养也。诸天下。又明人天八部亦如是供养。

　　△二明塔严国界。

　　文殊师利诸佛子等(至)如天树王其华开敷。

　　严饰塔庙。本为供舍利也。由塔庙奇丽。故国界殊妙。此不严而严也。天树者。名波利质多罗。此云圆生。高五百由旬。枝叶布五十由旬。华香亦遍五十由旬。其根茎华果等生时。阎浮提树。一切俱生。故曰树王。今谓塔严国土。如树华之开敷。极周极遍。为殊为妙也。颂问已竟。

　　△二请答。分二一。举疑事以述请。

　　佛放一光我及众会见此国界种种殊妙。

　　此颂谓因所见而有所疑也。佛未放光。我等所见。皆寻常也。今由于此光中见皆奇特殊胜。而众疑似不容己也。此界即本土。种种殊妙。即本土六瑞。

　　诸佛神力智慧希有(至)我等见此得未曾有。

　　此方颂见他土诸佛神力两句。该在我等见此下。照上。应云放一净光。照无量国。我及众会。见彼佛土。诸佛神力。智慧希有。其意自显。前日万八千。约众生现量。不出十八界境。此由诸佛神力。故曰无量。谓我于此光中。所见十法界相。并见诸菩萨。行种种行。及见诸佛神力。智慧希有。皆见所未见也。

　　佛子文殊愿决众疑。

　　前皆问意。此文请答。谓如上所见两土之相。诚不可思议。非尊力不能答也。惟愿速说。以决众疑。

　　△二释伏难以明意。伏难者。天台谓。文殊虽居大智。以弥勒乃补处之尊。岂容遽尔有答。况会中知此事者不少。故拟四难推逊。以尽宾主之道。且文殊踌蹰不对。乃欲启会众之诚求耳。第一伏难。因弥勒谓。愿决众疑。文殊意谓。众若有疑。自当发问。今众既不问。我何所决。弥勒潜知文殊有如此意。故以偈请曰。

　　四众欣仰瞻仁及我世尊何故放斯光明。

　　今四众不问者。意所欣瞻。唯仁与我也。彼众意谓。世尊何故。今于眉间。放大光明。遍照东方万八千土耶。此是弥勒潜知众心处。代此问也。文殊因而又难云。众既同疑。我岂能答。待佛出定。自有分晓。弥勒又请曰。

　　佛子时答决疑令喜何所饶益演光明。

　　时答者。及时而答也。谓会众正当笃疑欲决。实可发药。幸勿推延失斯时节。此是弥勒急欲为人吐露处。今众意谓。光既放已。必有所演。但不知演斯光时。令我等得何饶益。文殊难云。我与仁者。同居学地。仁亦不妨共酌此事。何独推我。仁试谓之。是何意也。故弥勒复曰。

　　佛坐道场所得妙法为欲说此为当授记。

　　坐道场。即菩提树下。成最正觉也。弥勒谓。我意正在踌蹰忖量。莫是欲说道场所得法耶。莫是化机已成。嘱付妙法。而授记耶。文殊因此复为难云。据仁所说。如来之意。得已明矣。而众疑可释。又何须繁辞复演耶。弥勒再请云。

　　示诸佛土众宝严净及见诸佛此非小缘。

　　然如来今放此光。而示此相。皆不思议境也。不唯见妙庄严土。而又见佛闻法。此岂小因缘耶。焉得以我犹豫之心。判决大事。文殊隐意。而弥勒显之。此可谓宾主历然。

　　文殊当知四众龙神瞻察仁者为说何等。

　　此方结成请意。如谓仁不必过让。当知今会大众。所瞻察者。唯仁而已。仁当实说如来所为因缘。果说妙法耶。果为授记耶。故曰为说何等。

　　[△@△]问。弥勒颂中。于六凡佛果。何期甚略。于菩萨万行。何故其详若此。答。今此一会。本为䇿进二乘。归于宝所。况二乘疲怠。乐于三三昧久矣。惧道行难行。终不能至一乘实境。且六凡已为二乘厌弃之经。况佛果尚远。何必详陈。但将光中所见之相。一一分明剖露。曰佛子。曰菩萨。曰求佛道。求无上道。皆是傍敲正击。意欲兴起二乘慕大之志。故如来出定。便语舍利弗云。诸佛智慧。甚深无量。一切声闻辟支佛。所不能知。则弥勒傍提。而如来正挈。师资同一密机。意在此也。又须知光中所现之相。皆不外释迦牟尼。地狱三途中。是释迦牟尼。人天八部里。是释迦牟尼。声闻缘觉。并六度行中。种种相貌者。皆释迦牟尼。若有一事一人非释迦牟尼者。此光即不能现。是知如来于东方一处。亲近供养一切诸佛。行菩萨道。有如此者。则余九方。无不如是。故谓娑婆世界。无一芥子许。不是我舍身命处。则世尊从因至果。始终皆现于白毫中明矣。

　　△五文殊拟古。以致答问。分二。一长行。分四。一正惟忖答。

　　尔时文殊师利(至)吹大法螺击大法鼓演大法义。

　　此是文殊拟古明今必说大法。必授圣记也。惟思惟。忖忖量。意谓。昔佛曾说是经。曾入是定。亦曾放如是光。现如是瑞。后即说大法。显实开权。以昔较今。必无二也。故出言明告之曰。如我惟忖。今日如来。定非如前说三乘法也。定必欲说大法。雨大雨等。法雨者。四十年前。随时灌溉。今必雨平等一味。如后云。其云所出一味之雨。是也。法螺者。乃号令人天。前来以种种譬喻。诱引奖导。今必以一音普告。如后云。我是如来应供等。是也。法鼓者。有警诫义。从前击鼓。警令入方便城。破有漏惑。今必警入宝所。攻破无明。如云今为汝等说最实事。是也。法义者。前所演法。不是了义。今必演唱大法。如云唯此一事实余二则非真。是也。

　　[△@△]问。文殊本属大智。然智无拟议。曷有惟忖。答。此亦宾主谦卑语也。二大士既为唱导之首。所有言论。须各尽其态。不然。则不成问答体度。若论智鉴。请观后答处自明。

　　△二略曾见答。

　　诸善男子我于过去(至)难信之法故现斯瑞。

　　前以己智惟忖。今以略曾见答。咸得闻知者。闻即闻慧。知即思慧。难信者。即所修之第一义也。谓如来欲。令一切人圆融三慧。故现斯瑞。

　　△三广曾见答。分三。一引一佛同。又三。一明时。

　　诸善男子如过去无量无边不可思议阿僧祇劫。

　　此正引古。以证今所见。是必说大法也。梵语阿僧祇。此云无数。言无量无边。即远大劫。明时极远。以大智观之。犹一日也。要解云。欲原光瑞。而推于无数不思议劫者。此光此法。固始于无始。超乎数量也。

　　△前谓于过去诸佛曾见。乃泛言也。今的指日月灯时所见之实。故知文殊弥勒之所积。亦经如是之无数劫矣。

　　△二标名。

　　尔时有佛号日月灯明(至)天人师佛世尊。

　　此引最初灯明先权后实之仪。日月灯是别号。正智如如曰日。大悲普阴为月。随机破惑曰灯。如来等十种。是通号。佛佛皆具。今总略释。如来。无处妄故。仿同先德号。应供。良福田故。堪为福田号。正遍知。知法界故。遍知一切号。明行足。具三明故。果显因德号。善逝。不还来故。妙住菩提号。世间解。知三世间故。达偏通真号。无上士。无与等故。调御丈夫。调他心故。摄化从道号。天人师。为众生眼故。应机授法号。佛。三觉圆满故。觉悟归真号。世尊。具上十德故。三界独觉号。

　　△三说法。又三。一说顿教同。

　　演说正法初善中善后善(至)具足清白梵行之相。

　　上是名字同。此则说法同。演说正法。是总标。初中后三皆曰善。即下所谓深远巧妙等意。善即美妙也。即事含理。曰深达。即相会性。曰巧妙。理绝是非。曰纯一。权实齐备。曰具足。能所不涉。曰清白。修证不染。曰梵行。然初中后三。法法皆具也。随举一事必有三时。则佛五时施教。各教皆有三时也。此正如来说华严时。三七顿演。初中后三。一一所说。皆称真妙性。随理随机。无不融入萨婆若海。故皆曰善。是以义则深远。难测难知。语则巧妙。难闻难信也。

　　△二开渐法同。

　　为求声闻者(至)为诸菩萨说应六波罗蜜。

　　此为三乘说不了义权法也。声闻者。闻佛声教。得道者也。四谛。即苦集灭道。四皆不虚。故曰谛。苦以逼迫为性。三界上下。无不是苦。有三苦八苦。即世间果也。集以招感为性。即十结使。并本随烦恼聚集。能招感苦果。即世间因也。灭即有余涅槃。可证为性。出三界。离分段生死。是出世间果也。道即三十七品助道法。可修为性。能成灭谛之果。乃出世间之因也。度生死等。即脱苦也。究竟等。即得乐也。涅槃即三三昧。有余涅槃。支佛。此云缘觉。观十二缘。觉真谛理。故得此名。十二缘者。一无明。即最初痴相。无所明了故。二行。造作名行。即前阴也。此为过去二支因。三日识。即投胎八识。乃中阴位。四曰名色。即在胎五阴。名即受想行识。色即色阴。五曰六入。即出胎六根。乃现阴也。六曰触。六根初能触境。未起欣厌时也。七曰受。即对境起欣厌时也。自识至此。名现在五支果。八曰爱。指说诸欲境。未起追求之时也。九曰取。即追求欲境之时也。十曰有。即求之已得也。自爱至此。为未来三支因。十一曰生。即后阴出胎为生也。十二曰老死。生死乃未来二支果。忧悲苦恼。总为生死中苦相。是为十二因缘。此即流转门。从无明灭。乃至忧悲苦恼灭。名还灭门。即缘觉所修法也。菩萨修六度法。梵语波罗蜜。此云到彼岸。一布施。有三。谓财法无畏也。二持戒。亦三。谓律仪善法众生也。三忍辱。有六。一力忍。不能忘嗔。而但不报也。二忘忍雅量容物。处辱如无也。三反忍。反己自责。不犹人也。此三未必得理。属事忍。四观忍。外人内身。皆达如梦也。五喜忍。喜其辱者。成己忍力。如力士试力而喜也。六慈忍。怜彼辱者。愚痴所覆。发愿欲度也。后三者皆属理忍。四精进。谓专而不杂曰精。勇而不遇曰进。五禅定。此云静虑。有大小权实偏圆等禅。兹不繁引。六智慧。有三。谓文字实相观照。此六为能趋之行。波罗蜜。是所趋之理。菩萨主此。而广行万行也。

　　△三归圆教同。

　　令得阿耨多罗三藐三菩提成一切种智。

　　天台谓。能于一相寂灭相种种行相。能知能解。名一切种智。即佛智也。古谓十因者。自尔时有佛至此。即示生降迹名法相同因。

　　△二二万佛同。

　　次复有佛亦名日月灯明(至)所可说法初中后善。

　　初引一佛。备举顿渐。说法与今同。中间引二万佛。但举说顿。故言所可说法。后引一佛。但举开渐。与今同。故言说无量义等。此文殊巧说。避繁文耳。要知佛佛垂范无二无别也。颇罗堕。此云利根。直指云。约理。二万者。谓圣凡本体。各具万法。今以真妄双收。为此经实相之体。故曰二万。此处若作过去见。后来三根得记。作未来见。则三世之相宛然。何以为一乘之相耶。文殊恐人作过去佛会。故连忙呼云。弥勒当知。初佛后佛。皆同一字也。又同一姓。总曰利根者。非利根。何以得佛。甚有旨焉。此即第二佛佛道同意非偶然因。

　　△三最后佛同。分三。一出家同。

　　其最后佛未出家时(至)威德自在各领四天下。

　　引一佛。不过一见一闻。未始无议也。今引二万佛。示说不异。故知今佛之示说。亦不异也。复引最后佛有八子。今佛只一子。所以名不同。而体无二也。然所谓家者。即三界六道也。亦即五阴十八界诸烦恼也。言未出家。即所以未越诸尘也。八子表八识。皆以意名。是不离识也。直指云。世间万法。皆从赖耶建立。则一切种子。无不俱含。故名有意。七识善巧执持。名善意。意识分别善恶。念念不定。名无量意。身识是六道所爱相分。名宝意。舌识了味。又能善说法要。名增意。鼻识能别香臭。名除疑意。耳识能随声应响。名响意。眼识能明诸法相。名法意。位位皆有功能。故曰威德。皆能从体起用。故曰自在。位位各有我人等四相。故曰各领四天下也。

　　是诸王子闻父出家(至)已于千万佛所植诸善本。

　　此又明诸王子皆宿学也。出家者。即当人以无作功勋。一念相应。契如如理。顿破无明。故曰出家。闻父出家者。即事得理融。一转一切转。舍王位随出家者。即舍俗入真。则全体显露。故曰发大乘意。直指云。从初住至八地。皆属功勋修习。故曰发大乘意。从初住至九地。不守寂境。不失修习。故曰常行梵行。十地津梁法界。故曰皆为法师。念念心光独露。真俗一如。故曰已于千万佛所植诸善本。若论今佛一子。当表一八识也。以八识能摄彼七故。罗睺罗名覆障者。乃未转业识之名也。此即第三舍俗出家得果相同因。

　　是时日月灯明佛(至)如今所见诸佛土。

　　此明昔佛现本土六瑞与今同。天台云。文殊举昔所见之说经同。入定同。雨华同。地震同。会众得意同。如来放光同。意皆准前可知。如今所见两句。该尽他土六瑞。则以一言蔽之。乃今会所见者。故不繁叙。即第四未说妙法先示瑞相因。

　　弥勒当知尔时会中(至)欲知此光所为因缘。

　　此是会众疑念与今同。此处又教人。当知二十亿菩萨。即当人称性妙智。但未能三际普融。不及正等正觉。故曰欲知此光所为因缘也。第五见相生疑欲知所为因。

　　△二说法同。分二。一经名不异。

　　时有菩萨名曰妙光(至)教菩萨法佛所护念。

　　此益见古今不二也。天台云。昔佛定起。告妙光而以八子师之。又以法付之。今佛定起。告身子。以罗云师之。而亦以法付之。是古今无二道也。直指云。妙光即文殊之前身。义摄日月灯。故曰妙。八百弟子者。据因中以心王言。但曰八王子。今以果称。转诸心所。故曰八百。

　　[△@△]因妙光而说妙法者。见法有所因也。因字当着眼。若日月灯明。不因妙光。虽有妙法。何从可说。故直指谓。义摄日月灯。良有见矣。经名妙法莲华者。则此经于百千万亿阿僧祇劫已前。早有此名。则今日之名。已为成言。然更须知。日月灯犹有所从而得也。学者若能向日月灯所从得处体究。始可谓与古佛同参。即知此为教菩萨法。佛所护念。

　　△二时节不异。

　　六十小劫不起于座(至)若身若心而生懈倦。

　　此明说经时节。六十劫不起座。不难于说。而难于听也。今谓身心不动。又云不生懈倦。则知已得法自在矣。故曰如食顷。不然。焉得六十劫身心不动。又焉得六十劫如食顷耶。

　　[△@△]问。世尊说华严。只三七日。昔佛说此经六十劫。今佛亦曾经五十劫。何其说华严之促。说法华之长也。若此。答。华严所对之机。皆是登地与等觉位人。智与理冥。说听一如。则三七犹为长也。此经将欲翻破三乘旧习。则六十劫。对六根言。五十劫。对五阴言。五阴六根。乃开合色心之名。由众生久被五蕴笼罩。妄见长短。故二佛先以定动。后以智拔。令随座者。亦以六十劫如食顷。以五十劫如半日。皆依佛之验也。此即第六起定因机为说妙法因。

　　△三唱灭同。分二。一唱灭授记不别。

　　日月灯明佛于六十小劫(至)当入无余涅槃。

　　经既说已。则出世之能事已毕。于人天众前唱灭。乃警悟无常也。梵。即色界主。魔。即欲界主。沙门。此云勤息。婆罗门。此云净行。即外道中出家者。中夜者。取其半。表事尽而归理也。又表中道。如来所作皆顺中。而不处二边也。无余涅槃名究竟者。取五住尽。二死忘。具足常乐我净。即无量义定也。初说经。于此定出。是从一出无量也。经毕。还归此定。是摄无量归一也。故曰入无余涅槃。则与今唱灭。亦不别也。即第七能事既毕即唱涅槃因。

　　时有菩萨名曰德藏(至)便于中夜入无余涅槃。

　　此正说授记也。圣言说与曰授。果与心期曰记。直指谓。法华既说三乘事毕。遂有授记之事。今佛说法一周。先记身子。转眼识也。彼佛但记德藏。乃转藏识。故至果上。便曰净身。多陀阿伽度。此云如来阿罗诃。此云应供。三藐三佛陀。此云正遍知。十号之三也。

　　[△@△]问。昔所授记者菩萨。今记皆声闻。何谓不别。答。文殊今日所叙者。远事也。以今望昔。故曰菩萨。今经既授以佛记。岂后会不称菩萨耶。此即第八机教相投为作授记因。言便入涅槃者。法已说。记已授。则日月灯之明已续。即入理无余。是涅槃义。此是第九化缘已竟夜入涅槃因。

　　△二灭后通经不别。分三。明持经时节。

　　佛灭度后妙光菩萨(至)满八十小劫为人演说。

　　此明古佛灭后流通得人也。佛灭而妙光持法者。持字当味。佛即如如理。妙光即如如智。况法因佛说。法存而佛即隐。故有佛灭度义。必以妙光持法者。佛灭即理融。理融而智无尽。以此智持此法。则亘万古而常持者也。八十小劫。乃持法时分。满者。即满足自利之智。具八妙音。显八妙智。然后始可为人演说。则二利之功。始圆具矣。

　　[△@△]问。授记何故不及妙光。持法何以不言德藏。答。理有所在也。前谓妙光。即日月灯因之而说妙法者。况理本不分。何记可授。法因而说。持必在彼。故法非妙光。不能持也。德藏虽已受记。藏德未融。只可自利。故流通暂不嘱耳。

　　△二明流通得人。

　　日月灯明佛八子(至)供养恭敬尊重赞叹。

　　八子皆以妙光为师。则文殊为根本实智。亦明矣。非根本智。无以模范后学。八子既得妙光教化。定于菩提坚固。既受教化。于菩提坚固。当不应复称王子。盖俗谛未融耳。及至供养无量诸佛。始得福智圆满。方称为佛。行人念念奉重。保惜圣胎。是供养诸佛。意成佛道。乃是满足一真心也。最后成佛名然灯者。即表赖耶识。于果上方转。号然灯者。乃继妙光灯明之大智也。八百中。有号求名者。即六识也。直指云。利属三贤利生之法执。养属十地自证之理境。故曰贪着。读众经而不悟法华。如敲水取火。岂能通利哉。既向外面搬来。是故多所忘失。然因持经。而值无量诸佛。是因文字而证实相也。真俗一如。心心不昧。故曰供养恭敬。事到理到。无非妙法。故曰尊重赞叹。

　　[△@△]然弥勒虽今为补处。而往昔贪名。亦宿习也。因妙法薰修。故至成佛。即贪求名利。亦因中实事。何必回互。此即第十佛灭度后持经得益因。

　　[△@△]问。论八识。即已摄八王子也。谓八王子。转次授记。至最后者。曰然灯。据此则皆成佛矣。而相宗亦谓六七因中转。今以八百中之求名即六识。义恐不合。答。此皆文殊举往古因中之事。然八王子。因受妙光教化。后始有次第授记之言。则次第授记。与六七因中转。乃因中之后相也。八百中有求名者。因中之前相也。虽因中前后事相不同。其实一体。何复疑诸。谓广求名闻。乃谓不专注妙法也。

　　△三结会古今。

　　弥勒当知尔时妙光菩萨(至)求名菩萨汝身是也。

　　时分古今。汝我不异。尔时妙光。即今之妙吉祥我也。尔时求名。即今日之慈氏汝也。岂复有异人乎。人既等而见闻又等。则古佛今佛。实岂二哉。故弥勒前谓佛坐道场所得妙法。为欲说此。为当授记。即已言其大概。岂实所不知者邪。广曾见答已竟。

　　△四分明判答。

　　今见此瑞与本无异(至)教菩萨法佛所护念。

　　此即分明显说。今日如来定说妙法华经矣。何也。以今较昔。纤毫不异。如我惟忖。古今见闻既一。古今说岂有二。是故如来定当说大乘教诸菩萨授记作佛也。

　　[△@△]与本无异句。须别着眼。上句谓今见者。已兆已形也。本则当于形与未质已前求之。然此妙法。本于无量劫前。已通上彻下。无蕴积矣。由众生述斯本故。所以盲然。如痴如醉。故如来以光瑞。为之显露。而弥勒问发。欲文殊分明指点。以先彰如来出世。为一大事因缘。开示此妙莲华藏也。要解云。夫引瑞事。同今所忖。唯此且又广引三昧唱灭等者。意在冥叙一经本末。故广引之事。皆契后文。

　　△二偈颂。分三。一颂广曾见。

　　尔时文殊师利于大众中欲重宣此义而说偈言。

　　长行与偈文。详略互具。至文自见。

　　我念过去世无量无数劫(至)令入佛智慧。

　　此颂直叙古佛先权后实。以明今古无二道也。天台云。演法度生。属权智。令入佛慧。属实智。长行惟说三乘法。令成一切种智。颂中有无数菩萨。令入佛慧。则与今佛同也。

　　△二颂最后佛。分三一颂出家同。

　　佛未出家时所生八王子见大圣出家亦随修梵行。

　　△二颂说法同。又二。一颂彼此众瑞。又二。一颂此土瑞。

　　时佛说大乘经名无量义(至)现诸希有事。

　　此颂最后日月灯明出家。及现瑞等相。义准长行可知。但天鼓自鸣。乃显无情说法。表世尊无问自说也。现诸希有事。总束六瑞。

　　△二颂他土瑞。分五一颂见六趣同。

　　此光照东方万八千佛土(至)各供养其佛。

　　此颂光中所见他土之相亦与今同。但补出佛土光色。应是实报庄严。如琉璃等。是不思议境。又补八部供佛。是不思议行。皆长行所未叙者。玻黎即水晶。具云吠琉璃。此云青色宝。

　　△二见诸佛同。

　　又见诸如来自然成佛道(至)内现真金像。

　　要解云。自然成佛道者。成就慧身。不由他悟也。

　　[△@△]又补佛身如金山等。足长文也。自然成道。即见法身。身如金山等。即报身。如净琉璃等。即应身。

　　△三颂顿法同。

　　世尊在大众敷演深法义。

　　此以法约人。法既深玄。定为诸菩萨。演顿法也。

　　△四颂闻权教同。

　　一一诸佛土声闻众无数(至)斯由佛光照。

　　此以人约法。人既三乘。则知法亦三藏也。天台云。声闻无数。即四谛。比丘持戒。即缘觉。菩萨行施忍等。即六度。声闻曰无数。菩萨曰恒沙。则缘觉之多。可以意领。此皆足长行意。

　　△五颂闻大乘同。

　　又见诸菩萨深入诸禅定(至)说法求佛道。

　　此正与今会同旨。前四句属禅定。知寂灭相。属智慧。是以后二摄前四也。

　　△问。前既言菩萨行六度已。此何再论。答。前多是三贤权渐。言数如恒沙。则所行六度。犹涉事相。此曰求佛道。求无上道。定是大乘十地也。又或以六度分颂。前说施忍诸度。此即说后二度也。

　　△二颂四众疑念。

　　尔时四部众见日月灯佛(至)是事何因缘。

　　各自相问。乃为进趋大乘之径路也。当时会众见此。喜心顿发。而各自忖。则因缘可明。大法可待也。与今会疑念不别。

　　△三颂唱灭同。分五。一人法同。

　　天人所奉尊适从三昧起(至)说是法华经。

　　世间有三种。此言有情世间也。眼有照了义。谓众生智境不开。如生盲之无所见。因菩萨说法开导智性洞明。使人人彻见本源。故为世间眼也。智能总摄一切。故言一切所归。信智为载道之器。故曰能持。理智一如。故曰我说。唯汝能证也。赞叹令喜一是师资道合。一是令法流通。故下言说是法华经。

　　△二时节同。

　　满六十小劫不起于此座(至)悉皆受持。

　　六十小劫。妙在不起此座。如来处此说法。妙光处此受持。诚谓十世古今始终不离也。

　　△三唱灭同。

　　佛说是法华令众欢喜已(至)当入于涅槃。

　　前言令妙光欢喜。此言令众欢喜。是闻经得益也。是曰。即理与智冥之时。诸法实相者。则实相为诸法之本。即法华三昧。

　　汝一心精进当离于放逸诸佛甚难值亿劫时一遇。

　　汝字。乃日月灯告诸会众也。如来所以示入涅槃。亦不过要人离放逸。而勤精进也。说诸佛难值。说亿劫始遇。是何等警悌。今遇难遇之尊。而不勤求是道。谁之过欤。

　　世尊诸子等闻佛入涅槃各各怀悲恼佛灭一何速。

　　此见示灭之机。发必中矣。闻说涅槃。便怀忧恼。信知后不复遇。岂更有不精进而放逸者哉。约理。佛灭者。正是理境将尽未尽之际。未免一翻迷闷。及至豁然开发。始得大快速者。即画然得解也。

　　圣主法之王安慰无量众我若灭度时汝等勿忧怖。

　　向闻警欲精进。又闻亿劫难遇。不由不悲感过分也。当时有过于悲泣者。遍体血流。如波罗奢华。故佛愍而安慰曰。我虽灭度。持法有人。法在则吾在矣。何悲之有。

　　△四授记同。

　　是德藏菩萨于无漏实相(至)亦度无量众。

　　无漏者。收摄三谛。无漏失也。实相者。离虚妄分别。即无相之相也。德藏而通达实相。则可为模范矣。况将成佛度生。得号净身。岂不为人所赖耶。此虽安慰会众。而意即为德藏作授记矣。

　　△五通经同。分四。一颂灭度时节。

　　佛此夜灭度如薪尽火灭(至)以求无上道。

　　天台云。小乘佛以果报身为薪。智慧为火。身灭智亡。故曰薪尽火灭。大乘以机为薪。逗应为火。机尽教亡。故云。薪尽火灭。

　　[△@△]薪尽火灭。迹泯情忘。脱然无系也。要和如来示生如幻。度人如幻。转法轮如幻。般涅槃亦如幻也。其实所谓指穷于薪火传也。不知其尽也。而法身常住世间。但四众见佛示灭。感昔深恩。故有分舍利起塔供养等。而后文医子一喻。已案于此。

　　△二颂弘经时节。

　　是妙光法师奉持佛法藏八十小劫中广宣法华经。

　　佛灭后。妙光易菩萨之名。而曰法师者。足见佛灭之后。定当以法为师。使法流通。显智身常住也。八十劫中广宣者。是无间道。则八王子。成熟妙法。正在于此。

　　△三颂所益弟子。

　　是诸八王子妙光所开化(至)度脱无量众。

　　此明闻经得益之人。谓八王子。于八十劫中。受妙光教化。当见无数诸佛。作诸供养。随顺行道。始得福智圆满。而后相华成佛。展转授记也。最后出然灯之名者。是发今佛之本源故。梵语释迦。此云日种。所以从日月灯而至然灯。皆是光光相然。照耀无尽之意。天中天者。一曰世间天。二曰生天。三曰净天。四曰义天。如来出于四天之上。故云尔也。

　　是妙光法师时有一弟子(至)其数无有量。

　　灯明处懈怠。而后于诸如来处。则又精进矣。亦行众善。乃是密行。由此行众善故。即得见无数佛也。不然。岂行大道。具六度者。而复懈怠乎。释师子。即今释迦牟尼。为圣中之圣。故以师子表之。余意如前释。

　　△四颂结会古今。

　　彼佛灭度后懈怠者汝是妙光法师者今则我身是。

　　△三颂分明判答。分三。一颂说大乘经。

　　我见灯明佛本光瑞如此以是知今佛欲说法华经。

　　天台于此又立弥勒四种伏疑。初谓。文殊广引先佛放光之后。定说法华。况诸佛说法。人时各异。但未审今日如来作何等说。文殊潜知弥勒疑意。故日我见等。

　　[△@△]本光瑞如此。本字与如此字。俱有关要。即是文殊为人觌体显彰处。要当细审。又于五重玄义中。此答法喻为名。

　　△二颂教菩萨法。

　　今相如本瑞是诸佛方便今佛放光明助发实相义。

　　弥勒又疑谓。自有名义同者。有名义不同者。今虽同名。而义未必同。故文殊云。今相如本瑞等。此答实相为体。

　　诸人今当知合掌一心待佛当雨法雨充足求道者。

　　弥勒因实相义。又疑谓。实相无相。何人会之。文殊。云。但一心待。佛当与说也。此答一乘因果为宗。

　　△三颂佛所护念。

　　诸求三乘人若有疑悔者佛当为除断令尽无有余。

　　弥勒疑谓。佛雨法雨。止洽菩萨。亦能泽及二乘乎。文殊云。诸求三乘人等。此答断疑生信为用。此中缺第五教相无配。而义摄前四。直指云。此品远序三世宗旨。近序生佛本因。于中序人事。序心境序悟迷。序本迹。序权寔。序体用。无不备悉。文简而义周。演长文则次第布置。述应颂则前后互显。总之显圆机无碍大解脱门。所谓无不从此法界流。究竟还归此法界也。以下二十七品。悉为此品注脚。观者幸研究焉。

　　妙法莲华经授手卷第一
卍新纂续藏经第 32 册 No. 0623 法华经授手


　　妙法莲华经授手卷第二

　　楚衡云峰沙门　智祥　集

　　方便品第二

　　品节云。此品来意。因前入定放光所现。妙明真境。直欲当机目击现证默契不言之表。奈何眼钝头迷。未达寂灭离言之道。世尊只得从三昧起。复假言说。曲唱傍通。以为接引。凡涉言诠。总为方便矣。华严疏云。方便有二种。一远。二近。远则四十年前所说诸经。皆为今经方便。故云。虽示种种道。其实为佛乘。近论即今入定放光动地等。俱为方便。故云。今佛放光明。助发实相义。以如来出世本怀一向未吐。今日尽情披露。由所化之众机缘已熟。今将尽废三乘之权。以显一乘之实。欲满出世本怀。所以世尊出定。极叹佛智甚深。正欲启当机欣乐之心。且不即谈。恐骇观听。故得三请而后说。历叙三七思惟。将一乘分别说三。正显三乘是假。盖为少智乐小法。不自信作佛。是故以方便。分别说诸果。又云。今我喜无畏。正直舍方便。但说无上道。故此品已下。判为开佛知见。谓开显如来真知见故。经云。吾从成佛已来。种种方便。则不独今日放光等为方便。乃四十年中。无非方便。又云。过去无量佛。无数方便力。则方便又不止一佛施也。又云更以异方便。助显第一义。此又不止一乘三乘六度等法为方便。则举手低头。聚沙画像。以至散心入塔。无非为一大事因缘之方便也。方者法也。便者用也。谓佛善以方法便用。巧逗三乘。诱进宝所故。前品序分已竟。

　　△二正宗分。从此去至分别功德品十九行偈。共十五品半。为正宗。又本迹二门。各有三分。前品亦是迹门序分。从此去至授学无学人记。共八品。为迹门正宗。今就近以迹门正宗。又分为二。一迹门开显。又二。一略开三显一。分二。一略陈开显。分二。一双叹二智。又二。一长行。又二。一寄言叹。又二。一明诸佛权实。分三。一双叹。复二。一经家提叙。

　　尔时世尊从三昧安详而起告舍利弗。

　　尔时者。即文殊弥勒宾主问答已竟之时。安详者。徐徐缓缓也。起出也。对入字言。前入定乃如来将自受用一段。真境显露。与人示如如理。此时会众。见此土他土。皆不可思议。则人人[月*匋]中。皆有一段不可吐露光境。忆如来出定。必应天摇地震。海涌山腾。及今出定。兴无缘大悲。示如如智。仍不动声色。安然从三昧起。不待请问。而告舍利弗者。正欲使人领悟此妙法。一味寻常。非奇非怪也。故此用安详二字。甚妙。

　　[△@△]问。会中无限人。而独告舍利弗者。何也。答。如来本为不知不信者。显彰方便。故有开示悟入之谈。先在定中。有文殊实智。对答发明。今出定。又必因身子。权智显示。乃融二智于一真也。况身子本大权示现。为小乘中智慧第一。将欲破小显大。故先告之。以动群辈耳。又问。如来恒常在定。何得言起。若有出入。不名正定。答。岂不知此为方便耶。既属方便。如来何尝出定。

　　△二正叹二智。

　　诸佛智慧甚深无量。

　　既曰诸佛。即该十方三世。其实即一佛也。智慧。即本经曰妙法。曰实相。曰一乘者。乃诸佛证得无上菩提之如如真智。向来定中放光。亦此乃实智也。此智不可以名名。不可以见见。所谓甚深者不可测也。无量者。不可拟也。试观善财于普贤一毛孔中。行一步。过不可说佛刹微尘数世界。如是次第行。至尽未来际。尚不能知此毛孔中。刹海次第。况佛境耶。是则诸佛智慧。实不可测知。故曰甚深无量。天台曰。此叹实智。言诸佛者。非三教化他权实。乃诸佛自行权实也。

　　其智慧门难解难入一切声闻辟支佛所不能知。

　　门有开启义。有出入义。曰智慧门者。乃以实智。开发显露。作差别说。乃权智也。非实外别有。离离不合者。谓之权。乃佛于定中。放光现瑞。圆彰十法界染净差别。使人人见之。而谓得未曾有者也。难解入者。由会众睹此光相。各自生疑。咸言莫知此光所为因缘。弥勒亦因之以问文姝。虽文殊拟古酬答。尚待惟忖。岂易易解入者也。谓声闻不知者。良以世尊降迹人间。手指天地。及四十年中。拈弄指点。无非明彰此智示人人本有也。而二乘返谓之非己智分。其间以种种语言。曲唱傍通。无非洞启斯门也。而二乘返谓之教菩萨法。是则一切声闻。不自信知有如是智慧。又不领悟如来有如是智慧之门。故曰。所不能知。天台曰。此叹权智。诸佛以实智证理。权智说法故也。

　　△二双释。

　　所以者何佛曾亲近(至)尽行诸佛无量道法。

　　上说难解难入。是警其未悟。此方出陈诸佛所修样子。使会众有所取法。故征释之。所以者何一句。是双征二智。下单释实智。言何故诸佛智慧如是甚深不可量也。曰诸佛因中。不似汝辈懈怠。阴循所亲近者。则有百千万亿无数佛也。一一诸佛。所有道法。无不尽行。无不通达。所谓水积不厚。则负大舟也无力。由力用深远其所得之慧。故有如是甚深无量也。

　　勇猛精进名称普闻。

　　此方释权智也。智慧之门。何故亦难解难入也。曰须知诸佛因中所行。由其勇猛精进。故得入难入之门。一入是门。则发用深广。辨才无碍。便致名称普闻。则所有言说。理应其难解难入也。意显二乘不能解入者无他。在不勇猛精进耳。汝二乘人。才得个有余涅槃。便谓所得弘多。岂有亲近无数诸佛之愿乎。况蓄志愚劣。岂有勇猛精进名称普闻之因乎。于菩萨法。心不喜乐。何有成就甚深未曾有法之果乎。我故谓汝等所不能知也。

　　△三双结。

　　成就甚深未曾有法。

　　天台云。此结成实智。称真究竟。曰成就。到彼岸底。曰甚深。昔所未说。曰未曾有也。

　　随宜所说意趣难解。

　　○此结成权智。称机适会。曰随宜。非七方便所知。曰难解。

　　[△@△]由诸如来曾近多佛。勇猛精进。行多善故。所得深而所知广。至于应机接物。若权若实。无不尽其底蕴。如明珠走盘。纵横不滞。宜其令人难解难入。此引诸佛。有如是行学。明验如是。

　　△二明释迦权实。分三。一双叹。

　　舍利弗吾从成佛已来(至)引导众生令离诸着。

　　如来将欲开示此段光明。使二乘人。必知有此一大事因缘。故先引无数诸佛。证极此道。未有不从亲近中来。未有不从精进中得。先将他佛说明。然后方说到自己。使一切人。必悟必入也。天台云。吾从成佛已来。是先叹实智。既曰成佛。则先得实智之本。自利已满。种种因缘下。方叹权智。因缘者。远指大通佛时为王子之因缘。近谓四十年倒腹倾肠。无非为此事作因缘也。譬喻者。小乘中以芭蕉水沫喻。大乘中以干城镜幻喻。如本经所有。皆种种喻也。广演者。以一法开无量法。说如三乘九部等。巧逗诸根。故曰无数方便。离诸著者。说散十善。离三途着。说净十善。离欲界着。说三藏。离见思着。说菩萨法。离涅槃着。说如来道法。离顺道法爱着。故曰诸着。然世尊既自己证得。岂忍坐视。而不为人开示也。奈何一切人。终曰圆觉。而不能证入。方与显示。彼诸二乘。如丸塞耳。如叶遮睛。如来见其蒙然若昧。只得屈垂方便。作种种因缘譬喻。广分别说。亦不过引导于人。离诸着耳。

　　△二双释。

　　所以者何如来方便知见波罗蜜皆已具足。

　　此双释二智。曰何故如来能引导众生。离诸着耶。如来具足方便知见波罗蜜故。则知见即实。方便即权也。知见上既有如来二字。则非泛常所知见也。如来证此难思妙法。则知无不尽。见无不到。良以诸佛所证。妙庄严海。不可思不可量。最深最秘是前所谓甚深者。而如来无不知也。不可说无有边。最广最悬。是前所谓无量者。而如来无不见也此即是如来无上菩提之知见波罗蜜。如来究竟至此。仍将所知见者。为一切众生开示之。使一切人悟入之。则开示固佛知见。而悟入者。必证佛知见也。众生至此。与佛无殊。皆为如来之方便引入。则二智一一皆彻法底岸。故总曰波罗蜜皆具足也。

　　△三双结。

　　舍利弗如来知见广大深远(至)成就一切未曾有法。

　　此方出陈。前叹诸佛科中。云诸佛智慧。故此言如来知见。前曰甚深无量。此曰广大深远。是佛佛所证。无二理也。此结成实智。前言诸佛所得之慧。皆从无量佛边。行无量行。勇猛精进而得。则此言十力无畏等法。一一皆深入。而无边际。岂非勇猛精进于诸佛所行一切善法。而得者乎。故前结云。成就甚深未曾有法。此言成就一切未曾有法。但甚深明实。此一切显权也。世尊自释自结云。如来所知者广大。所见者深远。而所成就者。皆未曾有法。决非汝等浅知劣见能解能入也。无量有四。即慈悲喜舍也。以小乘不度生。故不得此。无碍亦四。一法无碍。以一法演无量法故。二义无碍。以一义演无量义。三辞无碍。以一音演无量音。四乐说无碍。即称机说法。无厌倦故。力有十种。一是处非处智力(知可度不可度)。二三世业报智力(谓知有障无障)。三根胜劣智力(知信等根有软中上)。四种种界智力(谓三乘五性等。界即性也)。五种种解智力(或贪财利好名闻等。亦名欲力)。六一切至处道智力(知众生种种所行。若出离行。若不出离行。各能至果)。七禅定解脱三昧乐净智力(如有漏无漏等)。八宿住念智力(知前际名姓苦乐等)。九天眼智力(谓死此生彼。堕善恶趣。大小好丑等)。十断诸习智力(即漏尽智)。小乘不求佛道。不学十力。故所不知也。无畏有四。一者一切智无畏(设有难云。若佛是一切智者。有诸比丘。从他方来。应宜知之。何故问言安乐住否。佛于此难。安隐无畏。答云。我是一切智人。但是摄受彼来者故。随顺世间师资人情。作是说耳)。二漏尽无畏(设有难云。佛既漏尽。何故爱语罗云。而骂调达。佛于此难。安隐无畏。乃语彼云。我实漏尽。但随其根。而调伏故)。三说障道无畏(设有难云。佛说欲爱实能障道。何故预流一来。尚于妻子而生爱欲。佛于此难。安隐无畏。而谓彼言。我说欲爱障登三果。及阿罗汉。非初二果可能离也)。四说苦尽道无畏(设有难云。佛说圣道。能尽诸苦。何故罗汉而受疮溃蛇蛰之苦。佛于此难安隐无畏。而谓彼云。我说圣道实能尽苦。但说未来。非观现在故。于四法中。初离所知。二离烦恼。三是出离障。四是出离道。以小乘不尽诸障。有怯弱。故不知此)。解脱者。谓不思议解脱。无障碍解脱。净观察解脱。乃至无余境界解脱。此十为首。有无量百千解脱门。由小乘唯得三解脱门。故不知此。三昧者。普光三昧。方纲三昧。海印三昧。乃至无碍轮三昧。亦有无量百千三昧。而诸如来皆悉成就。广如华严经说。由小乘耽寂灭定。故不知此。禅即无上乘禅。定即首楞严定。如上所有。如来一一皆深入无际。不独只得而已矣。寄言叹德已竟。

　　△二绝言叹二智。分二。一举绝叹之由。

　　舍利弗如来能种种分别(至)言辞柔软悦可众心。

　　从上将自他所证权实二智。极力称扬。如此甚深。如此难解。如此禅定三昧。如此未曾有法。皆是无上大智慧人。所知所见。非汝辈可能拟者。如谓龙象蹴踏。非驴所堪。意在愤激二乘慕大之志。说至于此。可谓发千钧之弩矣。次欲离言。是彰言之所不及也。不知绝言处。乃极力言也。故又呼舍利弗曰。如来能种种分别。此能字。正对彼二乘之不能也。如大富人。出无量珍奇。示贫穷子。看伊是何等作用。能种种分别。能巧说诸法。其所分别巧说之言辞。无不一一柔软。令闻者之心。无不欣悦畅豫也。悦可众心一句。又是冷击会众之语。试问闻者能悦能豫否。此但以权实二智。激励之次。总其所有无不成就。

　　舍利弗取要言之无量无边未曾有法佛悉成就。

　　若欲为汝一一发明如来知见。纵穷劫难尽。今且撮略取要而言。则无量无边未曾闻未曾见之法。我无不成就。然所得之法。既无边量。岂片时所能尽。片言所能言哉。此其所以为绝叹之由也。

　　△二正绝言叹。又二。一绝言。

　　止舍利弗不须复说。

　　上既言。无量未曾有法。皆已成就。是欲将此法尽付与人。使一切人皆证此也。其奈此法言不可及。只得绝言称叹。此处下一止字。非不欲说。恨会众智不易预斯闻也。况此是如来最上修行。闻者实难领略。欲默不言。情难忍舍。故只得自称自叹而已。试看如来此衷。是何等急切。于此之后。累止累叹。而不明明说破者。足见婆心斯切。

　　△二释意。又二。一最上修行不可说。

　　所以者何佛所成就(至)唯佛与佛乃能究尽。

　　释意。如云你谓我如来何故止而不说。以我所成就者。第一之法。非二非三也。况此希有之法。乃九界众生。所不得者。其所不得。由甚深难解。我所以止而不说也。唯此是我与诸佛。乃能究尽。此外皆不能知。

　　△二甚深境界不可说。

　　诸法实相所谓诸法如是相(至)如是本末究竟等。

　　此承上言。诸佛乃能究尽者何法。即诸法之实相也。诸法。即世出世一切情无情法。是权是事也。实相。即诸法中之第一义。是实是理也。此处正要令人知世间相即出世法。即权即实。即理即事。不坏世相。而成实相。若必谓离事而明理。是弃波而求水也。离权而明实。是忘形而觅影也。此皆不达圆实之旨。是故诸法实相一句。便是为二乘人。作开权显实之张本也。天台依义读文。凡有三转。一云。是相如。是性如。乃至是报如。二云。如是相。如是性等。三云。相如是。性如是等。又第一是相如者。即空义。第二如是相者。即假义。第三相如是者。即中义。三一圆融。不纵不横。一界具十。十界具百。百界具千。如是展转。则不尽矣。又九界为权。佛界为实。则佛界圆摄九界。而九界又不离佛界。方是诸佛实相义也。直指云。理应取十法界之俗谛曰相。十界真谛曰性。十界本具曰体。十界业用曰力。十界功能曰作。十界作成曰因。十界助发曰缘。十界循业发现日果。十界酬赏不差曰报。森森之法。起于一心曰本。万境如如。终归实际曰末。从因至果。了然不昧。三际平等。十方坐断曰究竟。以根本智。当阳一照。十界全空曰如。以差别智。行布无碍。十界不坏曰是。全俗即真。是理无碍。全真即俗。是事无碍。真俗互融。是理事无碍。真俗双超。是事事无碍。此解甚为切实。但等字未审。所等何法。据知音谓。楞伽云。诸佛有四种等。谓字等语等法等身等。若此则是诸佛之等。非诸法等也。况此明言诸法实相。则实相即如矣。一法如。法法皆如。一法是。法法皆是。所谓真如遍一切处。岂有一法不如。一法不是耶。所以等者。等一切法也。

　　△二偈颂。分二。一颂寄言叹。又二。一合颂二佛。

　　尔时世尊欲重宣此义而说偈言。

　　世雄不可量诸天及世人一切众生类无能知佛者。

　　世雄者。世即三世。举三世则十方在焉。雄即雄猛。谓十方三世一切如来。皆具大威雄勇猛之智故。则智慧摄入雄字中矣。不可量。即颂上甚深无量。即诸佛实智。下三句。颂诸佛权智。无能知者。即难解难入也。

　　佛力无所畏解脱诸三昧及佛诸余法无能测量者。

　　此颂释迦二智。佛字。颂上吾从成佛也。是实智。力无畏等。颂诸功德。是权智。诸余法者。即无量无边未曾有法也。以其佛智甚深。故无能测。佛智无边。故不可量也。

　　△二合释结叹。

　　本从无数佛具足行诸道(至)我已悉知见。

　　本从下二句。颂佛曾亲近百千诸佛尽行道法。甚深句。颂成就甚深未曾有法。难见等。颂意趣难解于无量劫两句。颂知见波罗蜜皆已具足。是皆明因具足。道场得成。方是果具足。我已知见。颂如来知见广大深远也。道场者。据理。以如如智。契如如理。理智不二。即一真寂灭场地。依事。即菩提树下。得道之场也。行此诸道已已字。即功圆行满。一念顿悟自心之时。一了一切了。故曰我已悉知。

　　△二颂绝言叹。分五一颂不思议境。

　　如是大果报种种性相义。

　　天台云。此颂十如是。大即妙也。十界不同。故言种种。但举初后。中间可知。义兼颂究竟等也。义即义理。祗一究竟之言。有空假中义理故也。

　　△二追颂绝言境。

　　我及十方佛乃能知是事。

　　颂上取要言之佛悉成就也。是事者。即难解难入之不思议法也。

　　△三追颂正绝言。

　　是法不可示言辞相寂灭。

　　颂止不须复说也。实相无相。本非方所。故不可示。实相离言。言不可及。故曰言辞相寂灭。上才言是事。此即言是法。究竟即是诸法实相四字。

　　△四颂举不知人。分八。一总拣不解。

　　诸余众生类无有能得解。

　　此即举七方便人。谓人天声闻缘觉藏通别。共七种。皆如来方便接至此。是总拣。后所拣者。亦不出此。

　　△二别拣能入。

　　除诸菩萨众信力坚固者。

　　诸菩萨。当指圆教中人。信力坚固。即十信位已去。三贤并地上菩萨也。

　　△三拣二乘人。

　　诸佛弟子众曾供养诸佛(至)其力所不堪。

　　此拣二乘不能解也。直指曰。诸佛者。谓佛佛皆有二乘弟子众。指四果言。见思二惑已尽。名无漏最后身由果缚未断故曰住。是诸人。指初果至四果。困守偏空。无志向大。故曰力所不堪。

　　△四独举身子。

　　假使满世间皆如舍利弗尽思共度量不能测佛智。

　　前泛举声闻。此的举在会之众。直指云。舍利弗。是声闻中最胜者。假如满世间人。个个智如鹙子。尽其心思。共相度量。决不能测如来妙智。何也。以此法非思量分别之所能解。

　　△五诸弟子众。

　　正使满十方皆如舍利弗(至)亦复不能知。

　　此拣尽十方诸声闻也。直指云。前曰假使。尚是仿佛。此言正使。是决定语。前云满世间。此言满十方。推广言之。不但如舍利一人。即如目连迦叶等诸。弟子。亦皆充满。则十方声闻。无量无边矣。任彼尽其心思。共相度量。又岂能知佛智哉。尽(津上声)。度(音铎)。

　　△六辟支佛众。

　　辟支佛利智无最慢后身(至)莫能知少分。

　　此拣尽十方诸缘觉也。直指云。一念了别。缘生如幻。故曰利智。是已证无漏最后身者。前四果虽满十方界。其数尚稀。今满如竹林之稠。则众又多矣。而心则共一。以众多之一心。经无量劫。共思佛智。犹不能知少分耳。

　　△七发心菩萨。

　　新发意菩萨供养无数佛(至)不能知佛智。

　　此拣别教三贤初发心者。直指云。从别入圆。故名新发意。又圆教初住。亦名新发意。然既近无数佛。岂止供养而已。则六度兼修为因。了达诸义是慧。而亦兼福。则二利将满为果。以中道观智。照明真俗。故曰了达。心中朗朗。而推己利人。故善说法。此等菩萨。其数又不止如竹林而已。如稻麻竹苇。则其数犹不可尽。充满十方刹。咸同一心。共以妙智测量。经恒河沙劫。亦不能知佛智也。妙智。即中道观智。苇(音委)。

　　△不退菩萨。

　　不退诸菩萨其数如恒沙一心共思求亦复不能知。

　　此拣通别不退人也。通教第三八人地。至第七已办地。断界内惑。名位不退。别教初住至七住。断界内惑。亦名位不退。入八住至十向。名行不退。如是菩萨数如恒沙。一心思求。亦所不能知也。

　　[△@△]问。从前重重料拣。人愈多。劫愈久。智愈深。而竟不能知者。何也。答。是智不出识心度量。以识心测佛智。如适越者。不之南而之北。愈行愈远矣。不见道。思而知。缘而虑。尽是鬼家活计。岂能究竟佛智哉。问。前谓众生与声闻不知。则固是矣。说辟支莫知少分。似稍有所知。至于菩萨。已能近无数佛。又能达诸义趣。既以妙智思惟。岂亦全无知耶。况复言不退菩萨亦所不知。此何言哉。答。菩萨虽曰妙智。只不过以胜二乘若果是证真妙智。于如来所说。如仲尼见温伯雪子矣。何如来又言咸皆共思求耶。则思求二字。便是可拣之由。新发意不知者。为后授学无学中。疑阿难不应得记之案。不退人不知者。为提婆品中。智积不信龙女成佛。及寿量品中。弥勒不信后地涌众之案。

　　△五唯佛与佛知。分二。一显佛知。

　　又告舍利弗无漏不思议(至)十方佛亦然。

　　天台云。无漏者。举权实二智。皆无漏失也。盖权实不二。一一难测难知。故云不思议。甚深句。颂第一希有难解之法。我今具得三句。颂唯佛与佛乃能究尽也。

　　△二明佛示。又二。一诸佛显实。

　　舍利弗当知诸佛语无异(至)要当说真实。

　　此处方说出止而不说之意。正所以显发一乘。乃极力提拔也。故此频唤身子。而教当知。欲其生决定信。知本来是佛。就此一肩荷也。云诸佛语无异者。说无二三。本来不异。汝于佛语。当生大信力也。无异语者。是决定说。大信力者。是决定信。然所以教信诸佛者。乃所以教信我也。则我此后。定非从前指示。决要为汝说一乘道。汝亦定要生决定信。就此知归可矣。则真实二字。正是止而不说者也。

　　△二释迦开三。

　　告诸声闻众及求缘觉乘我令脱苦缚逮得涅槃者。

　　此与后两段。是预断权疑之语也。天台云。上言诸佛显实。此言释迦开三。非各具一边。要知开三必显一。显一必开三。彼此互明。以显佛佛道同也。设有疑者。谓如来既有真实之法。何故不疾说。而必欲待后说耶。曰机不等耳。众生为苦恼煎迫时。急欲离苦得乐。故告诸求声闻缘觉者曰。我欲令汝脱诸苦缚。说有涅槃。其实非真。此后必应为说真实法也。诸苦缚。即苦谛中三苦八苦等。以苦能系人。故曰缚。涅槃即三三昧涅槃也。

　　佛以方便力示以三乘教众生处处着引之令得出。

　　设谓四十年来所闻者。皆三乘法。而诸佛所说者。亦三乘法。则三乘之名。古今定矣。岂三乘为不实之法乎。曰此皆是我方便示相而已。岂实法哉。然则三乘不实。宜乎不必宣扬。何佛佛皆说三乘耶。曰为一切人。闻有著有。闻空着空。大似避溺投火。只得假此三乘。引之令出其着耳。岂真有谓哉。况此等权执。乃二乘人不能认实相者。必有之疑。故。如来先将一一破除。不令有怀犹豫之心。则于大乘。可企及矣。略陈开显已竟。

　　△二腾疑致请。分二。一叙疑。又二。一经家叙。

　　尔时大众中(至)阿若憍陈如等千二百人。

　　此集经者。叙众疑也。有诸声闻。就因言。漏尽罗汉。就果言。于千二百中。独举陈如者。以小乘中最初称解者也。从前既称有解有入矣。今佛概拣不知。安得不动执生疑。故首举之。

　　及发声闻辟支佛心比丘比丘尼优婆塞优婆夷。

　　此皆学无学人。故曰发心。然叙疑中。但举二乘一类之机者。以此经意。原为彼称扬妙智。在激发向大之心。所以二乘执重疑深。故偏举耳。前料简中言不退菩萨亦复不知。此虽不言。至后陈疑中。则有求佛诸菩萨大数有八万。盖可见矣。

　　△二会众念。分二。一疑佛二智。

　　各作是念今者世尊(至)一切声闻辟支佛所不能及。

　　世尊自出定已来。费却许多心力。始得二乘弟子作如是念。生如是疑。则知此后受大有待矣。各作念者。因闻佛极力称扬佛之智慧。而声闻人。若师若资。无不作念。谓今日是何等因缘。而世尊殷殷勤勤。称扬赞叹。言佛所得之法。如是甚深。如是难解耶。此疑实智。有所言说。意趣难解。是疑权智。于中若权若实。皆谓我辈所不能知。若我等果实不知。前来不应许得涅槃。若我等实知。何故又言一切声闻所不能知。岂佛别有何等法门。是我等所不知所不证者。此是疑佛智。

　　△二疑己所得。

　　佛说一解脱义(至)而今不知是义所趣。

　　此是疑己所证。是非不果也。一解脱。即四十年前所说之解脱。乃不了义说。今谓得此法者。乃不了义法也。证涅槃者。乃中止化城也。是小歇场。非究竟宝所。而自疑谓。若我所得非真。则一解脱义。我已证得。已到涅槃。若此即真。何故言一切声闻类。无能测佛者。如是循环自揣。不知是义所归。是义者。即佛所称叹义。趣者。归也。

　　△二正请。分三。一初请。又二。一当机陈请。又二。一长行。又二。一陈疑。

　　尔时舍利弗知四众心疑(至)甚深微妙难解之法。

　　众人意念。不敢形言者。以智不及大人所酬。而身子智超群辈。则已领知众心。故得陈己陈人之所疑也。此下三请。而如来只二止之。并前成三止矣。盖佛观众机。有三周得益者。前后不同而止。故有所因也。身子疑何因缘。而如来答为一事。则所谓要当说真实也。诸佛第一方便。疑权智。甚深等。即疑实智。今舍利弗疑。则于法说之后。便得授记。陈如等各疑。则于喻说中。各得授记。新发心人疑。则于因缘周后。各得授记。所谓不疑不悟。以其疑有浅深故。得开解授记久近之不同耳。

　　△二陈请。

　　我自昔来未曾从佛(至)甚深微妙难解之法。

　　我自从佛数十年来。竟未闻有如是极称佛慧。正欲显扬。便止而不说。唯此所以令入群疑竞起。况今在会人。孰不心疑。我故敢请如来敷陈此事。毕竟有何缘。如是称叹。是何法如是甚深。如是难解难入耶。

　　△二偈颂。分四。一颂权实二智疑。

　　尔时舍利弗欲重宣此义而说偈言。

　　慧曰大圣尊久乃说是法。

　　此颂疑佛实智。慧日者。日能破暗。世人作息。皆仗日光之力。而佛以智慧化人。九界众生之作息。无不仗佛慧之所烛也。故称为大圣尊。久乃说者。谓数十年含忍不说。今始说之。

　　自说得如是力无畏三昧(至)诸佛之所得。

　　此颂明权智难测无能问也。力无畏等。一一照长行可了。道场。即一真寂灭场地。亦即菩提树下。谓世尊于道场所得之法。日甚深者。曰无上者。谁能以问。而问之也。如佛谓假使满世间人。皆如我身子。尚不能测。我独岂能测乎。如我一类声闻人中。又亦岂有能发问者乎。因无能问。故佛出定。只得自说。其所说者。皆是我辈难入之境。所谓唯佛与佛。乃能知之。

　　△二三乘四众疑。

　　无漏诸罗汉及求涅槃者(至)愿佛为解说。

　　无漏者。已证三三昧人。求涅槃者。犹未证得者也。已证未证。皆堕疑网。由不达大乘实相故也。然求缘觉者。亦有一类。即比丘比丘尼众。更兼人天八部。相视犹豫者。以其闻所不闻。故疑无二也。犹豫。即不决所疑也。曰皆堕疑网。曰相视犹豫。曰何故说是。曰是事云何。其欲了之情。何等紧切。则瞻仰愿说之诚。可概领矣。

　　△三独陈身子疑。

　　于诸声闻众佛说我第一(至)时为如实说。

　　此身子自陈。世尊平日。于声闻众中。称我第一。今闻如来所叹诸佛智慧。竟蒙然不解。斯岂为智哉。但不知。所叹者是如来果上空竟之妙法耶。是因中所行之妙道耶。次下请佛开示。然我虽有微少智慧。皆仗如来说法恩力致之。是则为佛口所生子矣。即今合掌。待佛以微妙音。称时称机。如实说之。可也。观身子合掌瞻待之际。可谓全身拶入。其为入佛知见也不久矣。

　　△四总明众会疑。

　　诸天龙神等其数如恒沙(至)欲闻具足道。

　　此总明众会。已该此界他方诸天等。数如恒沙。则知非本会矣。诸菩萨。前致请科中。未见标举。文略也。故此言数有八万。皆为求佛果者。又见其为深位矣。轮王以万亿国言。乃佛圆音所感。承佛威神。来至法会。今皆合掌至敬。愿闻如来具足发明难思道也。

　　△二如来止答。

　　尔时佛告舍利弗(至)诸天及人皆当惊疑。

　　如来此处。又止而不说者。以法难思故。说之恐惊。时听。所以郑重不说也。。

　　[△@△]问。叙众科中。举皆二乘。今佛所止者。独曰天人惊疑者。何也答。若论声闻。在前一翻止处。已生疑致请。决意要闻。所谓合掌瞻仰待。岂得又惊疑而不欲闻耶。此第二止。又是激未信者信耳。

　　△二次请。又二。一当机呈请。

　　舍利弗重白佛言(至)闻佛所说则能敬信。

　　此是身子。代为人天作请主耳。两言惟愿说者。意在切闻妙法。而必无疑也。然今此会众虽无量。非凡杂也。皆深种善本。根利慧深之人。必能敬信。但惟愿说之。然则如来岂不知会众根利慧深。必待身子请白而后说耶。不然。如来不说者。乃极显妙法之难宣也。身子请白者。乃发起会众之乐闻也。

　　尔时舍利弗欲重宣此义而说偈言。

　　法王无上尊惟说愿勿虑是会无量众有能敬信者。

　　王有自在义。如来得法自在。故称法王。佛居等觉之上。更无过者。故曰无上尊。下三句。乃至诚恳请之词。

　　△二如来止说。

　　佛复止舍利弗(至)增上慢比丘将坠于大坑。

　　尔时世尊重说偈言。

　　止止不须说我法妙难思诸增上慢者闻必不敬信。

　　今第三止中。又举出增上慢人。则可谓意尽无余矣。谓我若说此妙法。有一类增上慢人。不信生谤。由此毁谤大乘。必至堕苦。是以不说犹妙也。若实行增上慢人。闻如此言。自应移腔易调。慢有七种。恃己凌他。名我慢。同德相慠。名单慢。于同争胜。名过慢。于胜争胜。名慢过慢。未得谓得。名增上慢。于劣自安。名卑劣慢。不礼三宝。名邪慢。然世尊止而复止。不欲为说者。非吝言也。以妙法难言。非有非空。离名离相。即诸相而离诸相。以至离即俱非。恐著相声闻闻不生信。故至再三止说也。

　　△三再请。分二。一当机再请。

　　尔时舍利弗重白佛言(至)长夜安隐多所饶益。

　　佛既复止。而当机重白。此可谓引援得力。大法可投矣。身子因佛固止不言。所以再请云。今此会众。如我一类。尚有百千万亿。皆从久远。受佛教化。自必能敬信也。安隐对惊怖言。长夜表一真之正位。谓皆能安隐于真俗不二之地。故曰。多所饶益。

　　尔时舍利弗欲重宣此义而说偈言。

　　无上两足尊愿第一法(至)则生大欢喜。

　　当机自称己为长子者。以权智出于实智。故有子义。因闻佛言所得第一希有难解之法。故必请说第一法也。观佛已曾教化两句。则大通王子之远因已露。岂定期身子为实声闻耶。其间请意。勤勤恳恳。无非欲发明此难解之法。故请毕则曰生大欢喜。及至如来许说之后。讫此品终。亦曰无复诸疑惑。心生大欢喜。是知师资之意。无非要使一切人。必至法利充满。得大欢喜而后已。

　　△二如来许说。

　　尔时世尊告舍利弗汝已殷勤三请岂得不说。

　　上因当机坚请。并会众诚求。则知信根已植。无复疑惑。信植为成佛果之真因。不疑能受难思之指点。故发言许说也。略开三显一已竟。

　　△二广开三显一。所谓广者。广上略词。凡七品半经。皆开三显一。又分三段。一为上根作法说周。分五。一如来正说。分二。一长行。分三。一诫听拣机。

　　汝今谛听善思念之吾当为汝分别解说。

　　如来既已许说。又必诫听者。为今日之法。非常言也。曰谛听。曰善思。乃欲令当下领悟也。分别解说四字。为一经权实本迹之大案。使如来但只入定放光。则此妙法无由开显。使出定叹德止而不说。此妙法。又岂能令众知哉。幸而因当机坚请至此。许其分别之。则难入之门。应能入矣。既许其解说之。则难解之法。必能解矣。分别者。分其权迹之因。即开示也。解说者。解其本实之缘。即悟入也。以是知权实本迹开示悟入。总不出分别解说四字。明矣。

　　说此语时会中有比丘(至)即从座起礼佛而退。

　　此于如来未启口时。便有五千人退坐者。足见为罪根深重之增上慢也。所以如来再四不说。为此众耳。若论辅佐如来出世利生者。则又有说焉。据迹。实为在会有一类怀上慢人。不喜大乘。深耽小果。故今五千众。权为退席。至令如来贬责小果之罪深垢重。而赞怀真实道者。必可以进趣佛乘。使彼实行声闻。愤大乘想。则其益人。犹非浅浅。论本。皆具顶门正眼之流。见如来才许为分别解说。便拂袖而行。意使会中定性声闻。知有向上不传之妙。岂向人口角头。食余涕耶。此所谓苍鹰才见。便生擒。安可与猎犬之无灵性守枯桩者。同日语哉。不然。世尊尚于大法未扬。号令未举。此辈便作此去就。须知辅化之流。所当为者。不止于此。佛云。示众有三毒。而现邪见相。我弟子如是。方便度众生。足见礼佛而退四字。大有关系。所谓礼佛者。有所本也。退席者。有所归也。决非弱丧不知归者可拟。

　　所以者何此辈根深重(至)有如此失是以不住。

　　天台云。五浊浑多。名罪重。执小翳大。名智深。未得三果言得。未证四果言证。名增上慢。有如此失者。谓障执慢三种之失。所以不住也。

　　[△@△]此处当有别论。所谓狮子林中。原无异兽。岂灵山会里。犹藏无行之人。设有已经四十年淘汰。必不如是之甚。依身子请词中。有佛已曾世世教化如是等。若果以不信退席。则身子识人不尽。或谓恐今会暂到者。容或有之。即使暂到。必因如来圆音所感。亦皆善根深厚。设实有增上慢人。退席而去。法则不圆。何以称妙。又何以谓断疑生信之用乎。须知自诫听拣机下一节。乃经家叙陈。当时有如是退席之人。见其将闻即退。故以罪深等责之也。观佛后文。但云。彼退亦佳。不甚深斥。足识其为本会之引缘也又如来于第三止中云。诸增上慢者。闻必不敬信。彼感此应。何等明白。具眼者审之。

　　世尊默然而不制止。

　　天台云。上闻略开三显一。言略义隐。犹未生谤。足以作系珠因缘。去则有益。若闻广开三显一。必乖情起谤。住必有损。是故不制止也。

　　[△@△]又须知如来默然不制止处。犹为可想。足见是父是子。所谓鸳鸯绣出从君看。不把金针度与人。

　　尔时佛告舍利弗我今此众无复枝叶纯有真实。

　　天台云。枝叶细末。不任器用。此等执方便者。于大非器。今谓无枝叶。已成全材。堪为大乘法器。

　　[△@△]约理。离根本外。岂复别有所谓枝叶哉。是则枝叶明妄。根本即真也。妄存混智。法则不妙。今谓无枝叶有真实。斯可谓实相为体矣。据此则可以将五千人。表五识圆尽。所谓眼不见色。耳不闻声。鼻不知香。舌不了味。身不受触。是枝叶尽也。唯一志向前。而为根本。是纯有真实义。如此说者。则不致偏枯。

　　舍利弗如是增上慢人(至)汝今善听当为汝说。

　　天台云。应知上慢不全无法。但以浅位。自谓增上。而慢他人也。以退为佳者。由以小自翳。复妨他大。今退无谤法之愆。复无障他之过。故云佳矣。

　　[△@△]佳者美也。如来美其枝叶脱尽。唯一真实。斯谓妄尽真存。则施大法无难矣。故下嘱云。汝今善听。如师子乳。唯琉璃瓶能贮。

　　△二受旨诚听。

　　舍利弗言唯然世尊愿乐欲闻。

　　天台云。唯然者。应声之切。即应诺也。唯之声速而质。诺之辞缓而文。

　　[△@△]愿乐者。洁诚尽敬之意。如谓我辈勤恳之甚。孰不欲闻也。

　　△三正与开示。分二。一广开诸佛权实。又二。一总明诸佛。分四。一叹法希有。

　　佛告舍利弗如是妙法(至)如优昙钵华时一现耳。

　　此科为一经大案。正为当机。分别解说。一切声闻辟支佛。所不能知。唯佛与佛。乃能究尽之诸法实相也。知音云。如是二字。即前谓诸法如是相等之十如是。妙法二字。即前文性相本末等之诸法。前云诸法。此云妙法者。前由会众未发大心。则三乘不得滥于一乘。性相未融。本末未会。不得究竟成一相一种。故谓之诸法。以法相未忘故也。所以二乘人不得授记作佛。今既请为如实开示。而如来又许为分别解说。则性相本末等法。皆归实相。将一切差别染净三乘二乘。融为一法。摄无量义。而为一义。故曰妙法。而二乘人。始有受记劫国庄严之分。故如来至此。始指定前文。曰如是妙法也。

　　[△@△]时乃说之者。时字最重。时未至。即大圣当阳亦无如之。何故。四十年来。虽抱如是妙法。无开口处。时一至。则百卉吐芳。皆各自有生芽。故身子三请。遂开劫外百代之香。是以十方三世一切诸佛。欲畅本怀。无不待时。而会众得闻。如是唱演。真为千生希觏。正如优昙出现。是人力所不能强。今将欣逢。而卒然放颜。实为奇遇。未可作等闲观也。优昙者。即灵瑞大宝青莲华。此华出时。定有金轮王应世。国土自然严好。人民寿命。皆得增长八万四千。故借世间希有之瑞宝。以喻出世希有之妙法也。

　　△二说无虚妄。

　　舍利弗汝等当信佛之所说言不虚妄。

　　上言说时已至。此言语无虚妄。虽说种种道。其实为一乘。而教必令信者无他。只一大事因缘而已。

　　△三开方便门。

　　舍利弗诸佛随宜说法(至)譬喻言辞演说诸法。

　　此正释前智慧门难解难入。随宜者。是诸佛开方便门。随其众生根信欲乐之权法也。何故方便权说之意趣。亦如是难解难入耶。言诸佛虽有种种缘喻言辞等。其实皆一法也。所演说诸法。即一乘也。非离此外别演一乘。是所以难解入也。

　　△四示真实相。分五。一标人法殊胜。

　　是法非思量分别之所能解唯有诸佛乃能知之。

　　此释前智慧甚深。是法者。即承上演说诸法。即是实相之妙法也。思量等。六识本具分别功能。七识执我。有思量功能。谓我虽以种种方便。所演者唯一法也。此法决不可以思量分别解。故汝二乘。每用思惟。无能究竟。而此即权即实之法。唯有诸佛乃能知耳。

　　△二论出世本怀。

　　所以者何。诸佛世尊。唯以一大事因缘故。出现于世。

　　此又承上言。法既殊胜。唯佛乃知。则人无能知。故此又论。诸佛本此权实无二之法。由人无能知。故出世为人指示。所以云诸佛唯独以此一大事而出世也。总万有之志为一。尽圣凡之量为大。发能所之功曰事。具本末之性为因。成自他之德为缘。如来本为与人。显发各自具得之甚深智慧。故曰一大事因缘。又云唯有此事。更无余事也。

　　△三征出世因缘。

　　舍利弗云何名(至)一大事因缘出现于世。

　　上明诸佛本此出世。此问诸佛本此出世为何因缘。故下云。原为要与众生。开示此法。令人各各悟入此法。故此出世。

　　△四正分释四门。又四。初明理一。又二。一正释。

　　诸佛世尊欲令众生(至)入佛知见道故出现于世。

　　诸佛世尊。总三世十方尘刹之诸佛。是乘此大事出世。为能开能示能悟能入之人。乃一理之所主也。欲者要也。令者使也。众生总该九界之有情。开者。发其蒙闭也。知见二字。总摄六根。加一佛字。乃众生本具之妙法。即如来藏身三昧。故曰佛知见。此属因中知见也。复加使得清净。足显是在迷之体。不经开发。未必清净。然一切如来出世。本要使九界众生。各各开发本有之佛知见。而使之六根俱得清净也。是则一开之后。永离六尘痴惑。更不为迷执权疑。所封闭也。示者。有所昭告于九界众生也。则此佛知见三字。乃诸佛世尊所证得者。属果上知见。盖众生虽则佛知见本具。不假修习。何以能知。故诸佛先示已证。而出定扬德矣。则前来放光现瑞。皆示佛知见也。而开示属教。为佛所开发指示也。悟者。忽然惺觉也。承上如来开发指示本具六根之妙明真性。及至功穷力极之时。而一朝豁然。如从梦起。始悟自性之佛知见也。入者。亲临也。又言知见道者。即所到之处。由佛开示之后。起行功夫。修证毕到之地。故曰知见道也。此悟入属机。又一三属性具。二四属修成。前征诸佛。何故出现此。谓为要开示佛知见故。为使众生悟入佛知见故。则是佛知见。便为一大事。而大事即因也。开示悟入。总属引起修证之缘。是为一理之因缘也。

　　△二结成。

　　舍利弗是为诸佛以一大事因缘故出现于世。

　　此方结成。佛原为开示佛知见。而令入悟入佛知见之故。所以出现于世。

　　△二明人一。

　　佛告舍利弗诸佛如来但教化菩萨。

　　天台云。就昔方便。谓教化三乘。其意本为化菩萨也。如彼穷子。自谓客作贱人。而长者所观。实为己子。则所为之人。无二三也。故曰教化菩萨。

　　△三行一。

　　诸有所作常为一事唯以佛之知见示悟众生。

　　○三乘众行。名之为诸有所作。为圆故诸。所以为一事也。其所行所作。亦唯以佛知见。是趣无他行也。

　　△四教一。

　　舍利弗如来但以(至)无有余乘若二若三。

　　一佛乘者。即一大事。乃佛知见也。余乘即二即三也。天台云。若是则般若中之带二。方等中之带三。皆不了义说。及至今日。则教唯一乘矣。

　　△五结诸佛如是。

　　舍利弗一切十方诸佛法亦如是。

　　此承上诸佛出世皆如是也。则又言一切十方。乃总统无余之意。所谓佛佛道同也。

　　△二别明三世。分三。一明过去。又二。一开权。

　　舍利弗过去诸佛(至)而为众生演说诸法。

　　○此广举过去诸佛为一大事出世。所有教理行果无二。演说诸法。是教无二。

　　△二显实。

　　是法皆为一佛乘故(至)究竟皆得一切种智。

　　○为一佛乘。是理无二。令众生闻法。得一切种智。是行果无二。是法。即演说诸法中之是法也。非离诸法外。另说是法。故谓开权显实。则实乃权中之实。决定不二。

　　△二明未来。亦二。一开权。

　　舍利弗未来诸佛(至)而为众生演说诸法。

　　△二显实。

　　是法皆为一佛乘故(至)究竟皆得一切种智。

　　○此广举未来诸佛出现于世。为众生故。所有教理行果。亦复如是。

　　△三明现在。分三。一标出世意。

　　舍利弗现在十方(至)多所饶益安乐众生。

　　此于现在。则举十方。而又言无量百千万亿土。明横遍之依严。诸佛世尊。该尽正报无余。虽多佛出世。无非以一大事因缘。而开示之。必多所饶益。令一切众生而悟入之。必多所安乐。此是诸佛出世之本意也。

　　△二方便开权。

　　是诸佛亦以无量无数方便(至)而为众生演说诸法。

　　△三为众显实。分二。一别明现在教行。

　　是法皆为一佛乘故(至)究竟皆得一切种智。

　　此上三翻。皆言凡佛出世。说虽三乘。究竟唯一。从佛闻法者。虽有小大之别。究竟到头。还归一切种智。世尊如是举扬。意使会众各自领悟。故前嘱云。谛听善思之也。

　　△二总明三世人理。

　　舍利弗是诸佛(至)欲令众生入佛之知见故。

　　诸佛说虽有二。其实皆教菩萨法。所示者佛知见而汝等所悟入者。亦佛知见。幸勿自限自小。可也。直指云。此总举十方诸佛次第出世。所有教理行果。悉皆无二。以结章初诸佛世尊开示悟入四门之旨。承此四门。扫荡大小圣凡迷悟混浊之执。便见真俗一如。凡圣一体。古今一色。是名佛之知见。

　　△二广开释迦权实。分四。一明开显。

　　舍利弗我今亦复如是(至)方便力而为说法。

　　上已引明三世。此则彰自所由也。谓不但三世十方诸佛。为一大事出世。开权显实。即我今日。亦复如是。前来不说一乘者。深知汝等有种种欲。种种者。如三界权小。各各所欲不同。不但只欲而已。又加深心所著。只得随诸众生本有着性。故不得不施方便也。前云。众生处处着。引之令得出。故以种种因缘等。而为权说。此正属开权。

　　舍利弗。如此皆为得一佛乘。一切种智故。

　　如此二字。指上开权所说之意。竟不为他。总皆要一切人得佛知见。成一切种智故。所以将无数方便。而诱引之也。此方显实。一切种智。即佛种智也。

　　△二明五浊。分二。一标意。

　　舍利弗十方世界中尚无二乘何况有三。

　　若论此法本来清净。湛一如空。二尚不有。况复三乎。但未审诸佛何故不即显实。而必欲开权。

　　△二明浊。

　　舍利弗诸佛出于五浊恶世(至)众生浊见浊命浊。

　　此方明不得已而说二说三也。天台云。劫即时分。浊者。即浑而不清也。且众生心水。本来清净。只缘五重乱想。杂入其中。顿成浑浊。然劫浊无别自体。但有下之四重。便得浊名。故曰劫浊。见浊。即五利使为体。广开有六十二见。烦恼浊。即五钝使为体。五皆昏烦恼闷身心者。众生浊。亦无自体。揽见慢果报三浊。立此假名。命浊。即连持色心而为体也若论五浊之相。四浊增剧。聚在一时。名劫浊。瞋恚增剧。刀兵起。贪欲增剧。饥馑起。愚痴增剧。疾疫起。三灾起故。烦恼倍隆。名烦恼浊。诸见转炽。名见浊。粗弊色心。恶名秽称。名众生浊。催年减寿。名命浊。

　　○又自近论。以人寿百岁时。始入劫浊。溯流而言。众生无始。自晦昧为空时。便入劫浊。并该四大山河等。有成住坏空之劫也。见浊者。以四大本皆无情。由因妄织。虽针锋草刺。咸成痛觉。而众生坚起我见。为诸见之主也。烦恼浊者。烦扰也。恼劳也。缘尘盈念。无时而不劳扰也。众生浊者。由流转诸趣。变幻一切众生之相故也。命浊者。由六根结滞。命托于中。根尘揽结。则为命存。根尘离散。则命亡也。

　　如是舍利弗劫浊乱时(至)于一佛乘分别说三。

　　此总该五浊。悭贪即烦恼。嫉妒即见。不善根即命。由此五浊浑深。众生障重。所以诸佛只得开方便门。隐实施权也。

　　△三明真伪。分二。一拣伪。

　　舍利弗若我弟子(至)非阿罗汉非辟支佛。

　　上既说明开权。原不得已则所说皆一。若我弟子自谓已证罗汉。已得辟支。如来正当显发一乘。汝又不闻。而亦不知。返谓此为教菩萨事。是以方便为实。则非真也。故曰。非佛弟子等。

　　又舍利弗是诸比丘(至)若不信此法无有是处。

　　自谓得道。则非佛所许也。虽得尽分段。而变易未忘。岂真是最后身耶。不复志求者。即不回心也。若但得小果生满足。证而不回心向大。亦即是未得谓得。未证言证。便是增上慢流。亦是罪根深重。定非吾子也。何故。若实有证。岂不信有向上涅槃耶。

　　△二明真。

　　除佛灭度后现前无佛(至)解义者是人难得。

　　前谓得罗汉辟支不信。为增上慢者。由佛现在有说有示。而不乐闻。自谓有所得有所证也。若佛灭后。出无佛世。则无开示之人。虽于此经不生信受。犹可许为非上慢之俦。何也。佛灭之后。虽有此经。以其甚深难解。求其读诵者难得。若能解义。此犹为难得。若有求证无上道者。则毕竟如优昙华。一切皆爱乐。此所以许其为真矣。

　　若遇余佛于此法中便得决了。

　　天台云。恐有疑者。谓若佛灭后。而不能解此甚深义趣。则未来人。永无证真之时矣。曰。不然。若于他国。遇佛出世。必说此经。若一闻之。即得决了。故佛云。我余国作佛。更有异名。为说妙法。是其意也。

　　△四明无妄。

　　舍利弗汝等当一心(至)无有余乘唯一佛乘。

　　自若我弟子。至于此法中得决了一节。皆激责之词。至此方明示会众决当生信无二无三也。佛自出定以来。重重拂三乘之迹。重重显一乘之妙。此处又举唯一佛乘。自誓无虚。以劝会众。一心信解者。无别。只要人自信自知。各各具有眉间一段光明。而光中圆具十法界相。决不得推向诸佛分上。而埋没己灵。故后颂中结云。自知当作佛决定无有疑者。亦从此再四叮咛。一心信自本具一心。解自本佛之不虚妄语也。

　　△二偈颂。分二。一颂上许答。又二。一颂已退不堪。

　　尔时世尊欲重宣此义而说偈言。

　　比丘比丘尼有怀增上慢(至)不堪受是法。

　　此颂五千退席。长行但举五千。此分四众。直指云。约理是四众人。同转五识。并诸心所也。出家二众谬谓得道。故所使属上慢。在家自恃尊贵。故所使属我慢。女人则又信力眇劣者。故所使属不信。不自见过者。因心所盖覆也。戒有缺漏者。以心所纷飞不定也。瑕玼。乃美玉之玷。所使是真如之玷。言护惜者。心所造恶。不欲他知也。心所之黠慧。曰小智。心所之浮伪。曰糟糠。真如将转。曰佛威德故去。心所虚妄。曰鲜福。心所无体。曰不堪受法。始见妄尽真穷。而一朝脱落。是退席意。约法。是身子等。不执权教枝叶。将近一实。故此许说。瑕(音遐)。鲜(音鲜)。

　　△二颂已住诫听。

　　此众无枝弃惟有诸真实舍利弗善听。

　　诸字。非众多之谓。是成颂之辞。所谓繁柯脱落尽。唯有一真实。此又诫善听者。乃重重警惺也。

　　△二颂上正答分二。一颂四佛章。又四。一颂诸佛。又五。一颂诸佛施权。又二。一正颂施权。

　　诸佛所得法无量方便力(至)令一切欢喜。

　　前三句明诸佛证得此法。复以方便变通。所谓头头演妙也。佛所得者。是自证之实智。长行谓如是妙法也。无量方便两句。是权智。长文谓诸佛随宜说法也。众生心念。即九界众生之念。于事未行之先作想念也。种种所行。乃念中所存之事多而难言之数。所行道三字。乃发行事业之道路也。若干。是不尽之言。诸欲性者。九界众生。乐欲不同。故曰诸欲。然而欲之所私。若染若净。皆禀先世善恶之业因也。佛知众生如此根性不同。故以方便引导。令一切人。随其本性。得欢喜耳。

　　或说修多罗伽陀及本事(至)优波提舍经。

　　天台云。修多罗。此云契经。有总别两种。总则为圣教之通名。别则于十二部中直说法相者是。伽陀。此云孤起。不颂长行。乃孤孤另起者是。本事。即说往昔本所行事。如舍头目髓脑国城妻子之类者是。本生。即说往昔于九界中受生之事。未曾有。即佛现种种神通。众生怪未曾有者是。因缘。有内外大小之分。如化城品说宿世因缘之事。譬喻。如本经优昙钵。并火宅等喻是。祇夜。即重颂。优波提舍。此云论议。如外道与佛论量人天因果世出世法有无真假等是。此佛四十年前随宜所说。性相本末诸法。载之九部。若加方等无问自说并授记三种。成十二部。

　　△二结施权意。

　　钝根乐小法贪著于生死(至)为是说涅槃。

　　此结成施权之意。知音谓。此九部之说。非佛本怀。乃不得已。为钝根众生。乐于小法。不信大乘。而爱着生死。往昔于无量佛所。不行甚深妙道。故为众苦恼乱。由此等人。只得为说有余涅槃。作止息也。

　　△二颂显实。分四。一颂理一。

　　我设是方便令得入佛慧(至)以故说是经。

　　设方便者。正应长文是法非思量分别之所能解。原以此法难思难解。只得说九部法。权引于人。令入佛慧。既曰方便。岂是实法。所以不说汝等有成佛分。其不为汝等作授记者。非吝而不说。以说此大法时节未至。及今汝二乘。机已纯熟。必当作记之时。岂更如前来二三其说。是决定显发佛之知见。说大乘耳。正应长行时乃说之。要知今日所说是实。则四十年前之九部法。不过随顺方便。原其本意。无非假此权说引入大乘为本。以故今日竟为汝等。说此妙法华经也。

　　△二颂人一。

　　有佛子心净柔软亦利根(至)皆成佛无疑。

　　颂上诸佛如来但教化菩萨。此但申明为诸菩萨说大乘也。心净者。迷悟情忘。柔软者。真俗一致。利根者。理事齐到深妙道。即福慧双修。况此等人。既能行深妙道。则心如佛矣。既得柔软无嗔。则形如佛矣。内外如佛。岂不于来世得作佛耶。此皆为最上乘根。深心念佛下。又明一类发大乘心者。虽未于无量佛所行深妙道。而今亦以深心念佛。严持净戒。闻知有得成佛道之时。生大欢喜。我故知彼决定信向。心行俱严。所以为彼说大乘也。凡此会中。有声闻菩萨。闻说大经。乃至一偈。亦可作当来成佛之因。故知此会人无大小。皆一机也。此声闻菩萨。应指通别中三乘人。

　　△三教一。

　　十方佛土中唯有一乘法(至)说佛智慧故。

　　此颂如来但以一佛乘。为众生说法。无有余乘若二若三也。天台云。无二者。无通教中半满相对之二。无三者。无三藏教中之三乘也。如此二三。皆是假名引导众生。即方便教也。上言声闻菩萨闻说一偈必至成佛无疑者。以今日所说乃佛之智慧故耳。

　　△四颂行一。

　　诸佛出于世唯此一事实(至)此事为不可。

　　前三句。颂上诸有所作常为一事。终不以小乘两句。颂明常为一事之意。佛自住大乘。至以此度众生。颂上唯以佛之知见示悟众生也。诸佛所以出于世间。唯示佛知见一事。为实说。二乘三乘。皆非本愿。而如来终竟不以小乘化度于人。次下释成。何故不以小化人。佛自己既住持大乘。而所得之法。皆定慧庄严。唯以此定慧庄严之法。而度生也。下又转释云。若佛自己证得无上大乘平等之法。而又以小乘化人。则佛有爱己之心。必堕悭吝之过。而于出世。为一大事因缘。相倍戾矣。故曰此事不可为。

　　△三颂劝信。分二。一举果劝信。又二。一举内心。

　　若人信归佛如来不欺诳(至)而独无所畏。

　　此出成诸佛以大化人之意。若人者。即能信能归之人。人既归信于我。我岂欺诳于人。如来不欺。则所作真实。是身净。为人可归。如来不诳。则所说不虚。是口净。为人可信。无贪嫉。则愿人成佛。是意净。为人可念。三业既净。而诸法中恶。皆已断除也。诸法者。即众生三业不净。于诸尘境上。起种种业。今言断者。以如来三业清净。则诸恶永断。故于十方。出世利生。任于九界。纵横而无所畏也。

　　△二举外色。

　　我以相严身光明照世间无量众所尊为说实相印。

　　由上三业净故。则感如是庄严。若使如来有高下彼我之见。说大说小。则成欺诳。岂得相好严身光明普烛。为无量人天之所尊敬。又岂能为无量人天。说实相法印乎。此欲使人决定。信其不二也。实相印者。佛以妙法为印。印定九界众生。悉皆作佛。若究竟不说实相一乘。则非真印。即为假说。是妄传其旨矣。

　　△二举因劝信。

　　舍利弗当知我本立誓愿欲令一切众如我等无异。

　　此是如来因中。所有誓愿。即四弘誓也。欲令一切众如我无异。是众生誓度。度生非备达法门者不能。故摄法门誓学也。

　　如我昔所愿今者已满足化一切众生皆令入佛道。

　　愿已满。即佛道已成。成佛者。岂烦恼不断。则今说一乘妙法。即酬因答果矣。

　　[△@△]问。佛愿云。众生无边誓愿度。则愿度一切也。即今众生未尽。何云愿满。答。论佛成等正觉时。则一切众生。同成正觉。岂于佛外另有不度之生耶。若据此会。且就一期应缘将毕。令三乘人。皆得授记成佛。是名愿满。故云。但有闻法者。无一不成佛。

　　△四颂五浊。分三。一总明五浊障重。

　　若我遇众生尽教以佛道无智者错乱迷惑不受教。

　　众生受苦。诸佛兴悲。悲苦相对。故云相遇。又遇者。即众生有感。佛即时应。感应潜通。故名曰遇。如谓众生不遇我则已。若遇我。必为说佛知见。无论四生六道。尽教成佛。其奈众生无智。错乱修习。不唯不得成佛。而返成声闻缘觉外道天魔及魔眷属。此皆是闻而不解。不舍识心者。自成错乱也。又有少智乐小法者。固守己执。坐证偏空。妄谓得证。不信作佛。不发大乘心。不行深妙道。此又是不闻不见不舍权执者。自成无智也。则无智错乱四字。含两种人不受教。错乱修习者。因迷不受。无智修行者。因惑不受。且迷者。如迷方之人。总不知方向何所。惑者。虽知方向。但将南为北。故迷惑二字。虽有轻重。总为不受教也。

　　△二别释五浊深源。分五。一众生浊。

　　我知此众生未曾修善本(至)备受诸苦毒。

　　天台云。善本即真如实相也。五欲即色声香味触。痴即无明。爱即贪欲。此众生。即前迷惑不受教者。谓我知此等人。于曩劫中。未闻佛之知见。所以妙善根本未修。其所以无善根者。只因坚着五欲。由痴惑无明。生诸贪爱。由贪爱故。生诸苦恼也。欲因缘者。痴爱为因。五欲为缘。又财色名食睡五者。皆为人之所欲也。由此诸欲因缘。致令堕三恶道。三恶道。即地狱饿鬼畜生。三皆极恶人所居之地。故曰恶道。不唯三恶道而已。由此因缘。轮回六趣三苦八苦。三毒诸毒。无不备受。则此众生可谓浊之极矣。故曰众生浊。

　　△二命浊。

　　受胎之微形世世常增长薄德少福人众苦所逼迫。

　　命以连持色心为名。形字。便具足色心二种。微形者。对广大法身而言也。谓众生所具之法身。本周法界。终不为五阴之所罗笼。只缘一念不觉。顿成迷倒。以诸欲因缘。轮转不息。从生至生。了无出要。故受此微形。由惑业相引故。世世增长。如此从苦入苦。皆由德薄垢重福少业深。所以受生老病死。众苦逼迫。则慧命丧亡。成命浊矣。

　　△三见浊。

　　入邪见稠林若有若无等依止此诸见具足六十二。

　　此由众生为苦所逼。妄求脱苦。误入诸见。总属邪解。故名邪见。稠林者。以诸见稠密如林故。有无。即断常二见。等者。等身边邪见戒及六十二见。由此诸见浑浊。而正见不兴。成见浊矣。天台云。如外道计我。有四句。一色即是我。二离色是我。三色大我小。我住色中。四我大色小。色住我中。于五阴中。各计四种。成二十见。又约三世。各具二十。成六十见。加本有断常二见。成六十二。稠(音酬)。

　　△四烦恼浊。

　　深着虚妄法坚受不可舍我慢自矜高谄曲心不实。

　　虚妄法。即前所执诸见也。由着之深。所以受之。亦坚而不能舍也。彼既执邪为正。返谓正不可及。即生大我慢。下视一切。则自高自矜也。谄曲者。以己谬解。谄媚于人。望人曲从于己。皆不实之心。由此搅扰心田。昏烦恼闷。成烦恼浊矣。矜(音京骄矜自负也)。

　　△五劫浊。

　　于千万亿劫不闻佛名字亦不闻正法如是人难度。

　　因上四浊。扰乱本真。则长劫沉沦。受诸极苦。既迷一真妙性。则不知本自天然。是不闻佛名字也。既执邪见妄理。则不闻本有妙法。是不闻正法也。如是执妄迷真。正因不显者。岂易度哉。

　　△三结说小大之由。

　　是故舍利弗我为设方便说诸尽苦道示之以涅槃。

　　此正明为五浊众生故。说三乘四谛法也。苦即苦谛。以果摄因。而集谛在矣。尽苦之道。即三十七品道谛也。示涅槃即灭谛也。

　　我虽说涅槃是亦非真灭(至)来世得作佛。

　　言我所说所示之涅槃。乃空无相无作三三昧有余涅槃。是皆功勋所至。既属功勋。而曰有余。岂真是如来大寂灭海。如金出矿。如木成灰之究竟涅槃耶。故曰是亦非真灭。诸法从本来等。谓世出世间种种诸法。皆即如来妙明圆心。所谓本如来藏。性色真空。不假功勋。自来寂灭。于中觅一毫去来生灭之相。了不可得。故曰从本来常寂灭也。今欲得证此常寂灭相。须是汝诸佛子行持此道。得福智圆满。方始成佛。此所谓事非顿除。因次第尽也。

　　△五颂不虚。

　　我有方便力开示三乘法(至)唯一无二乘。

　　前两句明释迦开三。次两句明诸佛显实。下四句总明诸佛与我所说毕竟不二。要知我说三乘。原为显一。诸佛说一。方便开三。总为一大事因缘。出现于世。此正颂长文。汝等当信解佛语。言无虚妄。无有余乘。唯一佛乘。

　　△二颂过去佛。分二。一颂开三。

　　过去无数劫无量灭度佛(至)演说诸法相。

　　颂过去无量诸佛。为一大事出世。开权说三。无不以方便说诸法相。诸法相者。即前谓十界十如之法相也。

　　△二颂显一。分二。一总颂。

　　是诸世尊等皆说一乘法化无量众生令入于佛道。

　　说一乘。是教一。化无量众生。是人一。令入佛道。是理兼行一也。

　　△二别颂分二。一总约五乘显一。

　　又诸大圣主知一切世间(至)助显第一义。

　　此明过去诸佛观机迟钝。从实立权。以证今日之开权显实不虚也。知字。即佛观机。知一切世间。若天若人。以至群生之类。各各深心之所欲也。深心者。乃人天着境之心。坚不可拔。所欲者。即乐欲五尘也。由此欲习难除故。佛以异方便。渐渐诱引。必得佛慧。故曰助显。异方便者。即人天所作。有为功用。乃至一华一香。一声一色。故曰异。无非引人归第一义。故曰方便。

　　△二别约五乘显一。分三。一约菩萨。

　　若有众生类值诸过去佛(至)皆已成佛道。

　　天台云。若作五乘释者。但是六度菩萨乘。若作七方便释。兼得通别菩萨乘。何故三教大乘。皆行六度。而用心有别。以相心行六度。即三藏菩萨。以无相心而行。即通教菩萨。以非相无相心次第行。即别教菩萨。今但列六度。未审判属何教。依上云异方便。即三教菩萨之方便也。六度。前五属福门。后一属慧。故曰种种修。虽佛权开方便。其实引之。令入佛道。故曰皆已成道。

　　[△@△]问。科中既云显一。则六度当是大乘正方便也。何得同曰异方便。答。方便虽异。而引入之佛道一也。况此是佛举过去修行。至今已成道之因。人亦不过详明。光中所见修行事相。令今会未至者生信耳。虽曰显一。其实即权之一。虽正异之称不同。总属如来方便。皆渡河之筏也。

　　△二约二乘。

　　诸佛灭度后若人善软心如是诸众生皆已成佛道。

　　天台云。六品叹阿罗汉心调柔软。又净名云。住调伏心。是贤圣行。此偈约声闻缘觉。但曰善软心。三字为因。便结云。皆已成佛者。要知修心既善。则不为三界恶习牵引受生。而分段可离。心既调适柔软。定非刚强难化之流。则进趣佛果无难。故断曰成佛。则善软心。乃佛异方便之所成也。

　　△三约天人。分二。一约缘因显实。分十。一供佛起塔。

　　诸佛灭度已供养舍利者(至)积土成佛庙。

　　此引过去诸佛灭度之后。有诸众生。于像法中。广收舍利起塔供养。塔既以万亿言。而皆以七宝庄严。则其所得之福。不可量也。然石庙与塔。名异体同。亦即安处法身之慈悲室也。经云。如来室者。大慈悲心是。慈能与乐。则可以自安安人也。旷野乃人所不经处也。而亦起塔。则见佛身无不在也。此中以宝以石。以木以土。无非是成佛之因。玫(音梅)。瑰(音规)。樒(音密)。

　　△二戏沙作塔。

　　乃至童子戏聚沙为佛塔如是诸人等皆已成佛道。

　　聚沙虽戏作塔。即真正聚沙时。则念念皆佛。岂不为成佛之本耶。如是诸人等。总举起塔庙者。言塔高显。表智。庙广大。表理。即事不坏俗谛。是福足。即理不违真谛。是慧足。福慧双严。故皆得成佛。直指云。约理。沙表尘尘三昧。所谓一尘与法界齐等。则一一尘中。有尘数诸佛。据此则又非异方便可拟。但应真圣流。现童子身说法者有之。如华严之自在主童子。善财见于河渚上聚沙为戏者。是也。

　　△三至心建像。

　　若人为佛故建立诸形像刻雕成众相皆已成佛道。

　　此下总标诸佛灭后。有于像法中造像功德。前起塔为供舍利。乃佛遗形。虽非全真。而是分真。今像虽设立。而是假名。亦即令人从假而悟真也。雕(音凋)。

　　或以七宝成鍮石赤白铜(至)皆已成佛道。

　　此并后两段。乃别列造像者。有此三种。从胜向劣。先明以宝等各随己力。以欣心供养。不出此种种诸物也。故结云如是诸人。虽所造之物不同。其瞻敬之诚无二。故皆得成佛。鍮(音偷)。铅(音延)。胶(音交)。漆(音七)。

　　彩画作佛像百福庄严相自作若使人皆已成佛道。

　　次约彩画。又劣于雕刻。言百福庄严者。乃佛本具之相好也。今若有人。能画如来如是相好。或使人作。佛因已植。皆得成佛也。

　　△四戏画作佛。

　　乃至童子戏若草木及笔(至)皆已成佛道。

　　又次言童子以戏心作像。事虽戏。而欲作之心等也。足见是心作佛。是心是佛。如是之人。由假而真。令功德渐积。则福生矣。悲含慧心。戏作者像成。未有不至诚求应。则属智心。智积而慧自生矣。福慧渐具。必成佛果。

　　△五结成显实。

　　但化诸菩萨度脱无量众。

　　此总结上起塔造像等之异方便也。方便虽异。总为成佛之基。则此等亦即是化菩萨法。非仅人天有漏善也。由此奇异方便。事不论贫富。心不论智愚。则人人可得而为。所以度脱者众。造像功德经云。有十一种功德。一世世眼目清净。二生处无恶。三常生贵家。四身有金色。五丰饶珍宝。六生贤善家。七生得为王。八作金轮王。九得生梵天寿命一劫。十不堕恶道。十一后生还能敬重三宝。约理。起塔表见法身。造像表见圆理。既得见法身具圆理。非佛而何。所以结此方便。皆是化菩萨法。故科云显实。

　　△六诸尘供养。

　　若人于塔庙宝相及画像以华香幡盖敬心而供养。

　　此引古供像得道之异方便也。直指云。既有敬心供佛。其佛在矣。必至成佛。约理。华表圆行芬敷。香表信戒普薰。幡表智悲运转。理事双融。故曰敬心供养。

　　若使人作乐击鼓吹角贝(至)尽持以供养。

　　此引古供乐得道之异方便也。尽持妙音。以供养佛。则与起塔造像之心等也。直指云。乐有八音。表八正道之法音。以娱佛也。乐书云。有梵贝。大可容数斗。南蛮国吹以节乐。箜(音空)。篌(音候)。

　　或以欢喜心歌呗颂佛德乃至一小音皆已成佛道。

　　上以乐之妙音供此。以口之妙音赞。皆佛之异方便也。歌。歌扬。呗。赞颂。而所歌所颂。皆佛妙德。非词曲也。乃至者。超略之辞。则不止一小音而已。小音尚得作佛。况作梵耶。一音尚尔。况众音耶。且音之所起。发于内心。又是欢喜至诚。岂非成佛因乎。呗(音败)。

　　△七散心献华。

　　若人散乱心乃至以一华供养于画像渐见无数佛。

　　前是敬心献供。此是散心献华。心虽散而觉有佛可供。是可以发良知之由矣。此中以一华以画像言。其况意可知。曰渐见。曰无数。佛则知因虽微。而积之可成佛也。

　　△八身业供养。

　　或有人礼拜或复但合掌乃至举一手或复小低头。

　　此以身业供养之异方便也。始从见佛作礼。必至五体投地。次但合掌。又次但举一手。又次只小低头。论此等因心极微。而必至成佛者。正如人食少金刚。必至穿皮而出也。

　　△九结成福聚。

　　以此供养像渐见无量佛(至)如薪尽火灭。

　　此字指上诸尘供养。并至心散心之意业。歌呗颂德之口业。及前科之身业。由此三业供养之因。渐见无量诸佛。修诸善本。已至成佛度生。既酬因答果。能事已毕。则入无余涅槃也。薪喻化机。火喻智愿。机尽智亡。如薪尽火灭。

　　△十散心念佛。

　　若人散乱心入于塔庙中一称南无佛皆已成佛道。

　　此明散心念佛之异方便。对前诸供养属事。此虽散心念佛属理。不唯念念无间。即散心一念。亦可以为成佛之因也。天台云。南无或云那谟。此云皈依。亦云度我。大品云。若有人称南无佛陀。乃至毕苦。其福不尽。

　　△二约了因显实。

　　于诸过去佛在世或灭后若有闻是法皆已成佛道。

　　此举过去九界众生。或佛在世亲闻说法。或佛灭后从师得闻。以此闻法之因。皆成佛道。直指云。此皆是引过去诸佛化导仪式。为此会三周作证也。

　　△三颂未来诸佛。分二。一颂开三。

　　未来诸世尊其数无有量(至)以无量方便。

　　此颂未来诸佛出世。开权无量方便。即权智化导。谓种种因缘等也。

　　△二颂显一。分四。一颂人一。

　　度脱诸众生入佛无漏智若有闻法者无一不成佛。

　　无漏即实智。佛以一音。说一乘法。所谓皆是一相一种。说既是一。令闻者入佛无漏。皆是菩萨。故人是一乘。

　　△二颂行一。

　　诸佛本誓愿我所行佛道普欲令众生亦同得此道。

　　诸佛。即未来诸佛。本誓愿者。佛于因中发愿。愿一切众生皆成佛道。故自行此道。令人闻此修此。而亦复得此也。

　　△三颂教一。

　　未来世诸佛虽说百千亿(至)是故说一乘。

　　前四句明未来诸佛。虽则从权说百千万亿无数法门。是皆方便。其实本意。原为开示佛知见。而圆成一大事因缘。故说一乘。两足者。即福足慧足也。知法等。大窾云。知者。即佛正遍知觉也。法者。即心法也。常者。乃真常不变也。无性者。无自性无他性也。若此一真如心法不常。即成断灭。何有三乘五性乎。若此法定五。则声闻只是声闻。缘觉只是缘觉。乃至人天六道。只是人天六道。永无成佛之时。决定不易也。由知此法真常。而无一定之性。故随熏成种。以凡法熏之。成凡圣法熏之。成圣。所谓体不变。而用随缘也。体不变即常也。用随缘即无性也。佛种从缘起者。谓成佛种子。皆从缘引而发起也。故一切诸佛。因福慧具足。知一切众生本具此不定之性。故以一乘大法薰之。由此缘引。必至成佛。故曰是故说一乘也。既说一乘。则教唯一矣。

　　△四颂理一。

　　是法住法位世间相常住于道场知已导师方便说。

　　是法即一真如心法。亦即本经所称之妙法。此法字。乃世出世间之大本大宗也。法位者。乃四圣六凡。情无情境。大小染净。皆是此法所住之位。住者。未尝须臾离也。世间相该情无情相。常住者。即俗即真。本无生死成坏之相。则头头法法。无非皆是平等一寂灭相。如云此一真如妙法。住持于情器二世间。万法位上。则本无生灭。何法而不常住也。道场知已者。然此法虽是平等一相。生佛本具。亦必待坐证道场。悟佛知见。始得证知。既知此已。则可以为四生导师。而用方便。为说此法也。此四句。为出定叹德中。唯佛与佛。乃能究尽诸法实相。独详明于此。意为身子等千二百人。是未来成佛者。故此特言之耳。

　　△四颂现在佛。分三。一标化意。

　　天人所供养现在十方佛(至)亦说如是法。

　　此又广引现在十方诸佛。虽如恒河沙数出世。一一为大事因缘。以三乘法为安隐火宅直至成佛。故说如是之法。如是法者。即道场所知之法。

　　△二颂显实。

　　知第一寂灭以方便力故虽示种种道其实为佛乘。

　　知字。是唯佛与佛之知。第一寂灭。是理一。即摄人。佛乘是教一。即摄行。

　　△三颂开权。

　　知众生诸行深心之所念(至)随应方便说。

　　此又承上显实科中。既知是第一。宜乎即说第一。何故定用方便。盖因众生有无量行业不同。各各深心所著所念不同。欲性有勤怠不同。习业有深浅不同。诸根有利钝不同。佛悉了知。故作种种因缘等之方便说耳。颂四佛章已竟。

　　△二颂释迦章。分二。一略颂权实作总譬本。

　　今我亦如是安隐众生故以种种法门宣示于佛道。

　　我即释迦一化之主。亦如是者。同以一实。化众生也。天台云。此为下大长者譬作本也。安隐者。即大涅槃常乐住处。此处寂静。无五浊障。故名安隐。亦对不安隐而言。即为下火宅譬作本。众生。即五道众生。为下五百人譬作本。种种法门。即对不种种言。为下唯有一门譬作本。虽说种种。其实一乘。故云宣示佛道。此是世尊自序出世苦心。与三世诸佛化仪无异。使会众决定不疑。必至成佛。此明如来显实。下即明开权。

　　我以智慧力知众生性欲方便说诸法皆令得欢喜。

　　智慧力。即权智力也。知众生性欲者。天台云。即知五道根性。三乘差别不同。为下三十子譬作本。诸法。即三乘法。随情称机而说。故皆令欢喜也。此段偈语虽略。收尽如来一大化缘。开权显实。原始要终。罄无不尽。故科云。略一大譬喻。总不出此。故云作总譬本。

　　△二广颂六义。作别喻本。分六。一颂上五浊。分三。一明能观智。

　　舍利弗当知我以佛眼观。

　　○此为下长者能见譬作本。佛在法身地上。以佛眼圆照一切众生。本皆是佛。若根利浊轻。则应现舍那身。说一乘法。若根钝浊重。则脱璎珞。现老比丘像。惊入火宅。方便开三。秪是因时鉴机。故曰以佛眼观也。

　　○问。若论观色。应是天眼。若分别根机。应是法眼。云何皆言佛眼耶。答。佛眼圆通。举胜兼劣。又四眼入佛眼。则无异也。

　　△二明所观境。

　　见六道众生贫穷无福慧。

　　此众生浊也。由无量劫不修福德。贫穷故无福。志困故无慧。故曰贫穷无福慧。

　　入生死险道相续苦不断。

　　此命浊也。入字。即背觉合尘。乃从瞑入瞑也。惟生死险道。入之即丧法身失慧命。故化城品谓。迥绝多毒兽。又复无水草。人所怖畏处。是也。

　　深著于五欲如𤛆牛爱尾以贪爱自蔽盲瞑无所见。

　　此烦恼浊也。既于五欲深着。则欲境牵连。烦恼延绵。无时暂息。身心皆不安稳。而众生竟不以为苦。返爱之乐之。实可怜愍也。𤛆牛者。西南夷有兽。如牛。尾长而五色。牛爱其尾。常就身护之。故至为人所杀。喻人贪诸欲而自害者亦然。因贪爱之心。蔽其智慧。如生盲不见。必至堕坑落堑。故曰以贪爱自蔽等。牦(音茅)。

　　不求大势佛及与断苦法深入诸邪见以苦欲舍苦。

　　前两句即劫浊。次即见浊也。谓不求等。正为浊之所蔽。佛有大悲。能拔二死之苦。有大慈。能与二严之乐。接九界人。出生死海。可谓有大势力。而众生不求有脱诸苦缚之谛缘等法。而众生不修。其所以不求不修者。为着诸邪见也。以苦舍苦者。盖原自慧不发妄起常断有无等见。非因计因。非果计果。如诸外道。持牛狗等戒。事火从水。卧棘吞炭。妄谓苦尽乐生。得至涅槃。斯皆为邪见之所浊也。又大势佛。即吾人一真如心。势力有不可思议者。若一念真心圆发。则何生死不断。何佛道不成。所谓外求有相佛。与汝不相似。

　　△三明起悲应。

　　为是众生故而起大悲心。

　　为是众生者。即指五浊极恶众生也。以佛眼圆观。一如己子。为是极苦众生。始能动佛深大悲心。必欲曲设方便。而救济也。若舍一众生不化。不名大悲。

　　△二颂施方便。分二。一拟用大乘不得。又三。一拟法大而难施。

　　我始坐道场观树亦经行(至)微妙最第一。

　　始坐者。即始成正觉。坐菩提大道场。说华严时也。观树经行者。即不离一切菩提树。而升忉利等处。经行也。三七思惟。即顿演华严时。由二乘在座。不见不闻。则如来思惟。其法不能普利。欲作逗机方便之思惟。非离说华严之外。另作三七观树经行之思惟耳。思惟是事。即佛出世度生之一大事。我所得智慧两句。谓我若概以大法施之。则我所得之慧。微妙而不可测知。第一而不可疾证。且微者。非二乘所见。妙者。非二乘所知。第一非二乘所学。故谓之佛知见之无上道也。由此思惟。始有脱珍着蔽双垂两相之举。

　　△二拟障重而梵请。

　　众生诸根钝着乐痴所盲如斯之等类云何而可度。

　　上念己证法大。此念钝根难化。以微妙法。投痴钝机。大似方木遇于圆孔。岂求有以益乎。诸根钝者。即不见不闻不解不信着乐等。谓此皆着五欲为乐。因无明痴惑之所蒙蔽。如此之人。岂易可度耶。此是初七自忖自度之思惟也。

　　尔时诸梵王及诸天帝释(至)请我转法轮。

　　若据一四天下。只一梵王。由如来统御大千。有百亿四天下。则有百亿梵王。故曰诸也。然诸天亦只但请而已。自亦未定所请之大小乘法。何以知之。观如来念处。谓若说大法。众生在苦。若施小教。非我本怀。便可见矣。此中不见菩萨声闻请法。何也。曰。诸天以乘急戒缓故。况天为外护。请法亦当。菩萨正闻华严大教。岂复请小。声闻二乘。无心希取。何有请法之由。又须知此诸天众。皆是登地菩萨所示现者。则与如来。可谓唱拍相随矣。此总举三界诸天请转法轮也。此处是瞿昙翁。城堑不牢。却被诸天窥见一班。便向众中。作请法主。当时若不开此线道。至今令一切人。个个鼻孔撩天。多少稳便。虽然。不因夜来雁。争见海门秋。

　　△三念无机而取灭。

　　我即自思惟若但赞佛乘(至)疾入于涅槃。

　　此述第二七。既受天王请。且又作思惟。若但只赞佛乘。而众生沉没于五欲中。不唯不信。而恐返生破法因缘。至令堕苦。非独无益。而返害之。如此者。我宁不说。只可速取涅槃。

　　△二念同诸佛方可。分二。一念诸佛方便。分三。一明三乘拟宜。

　　寻念过去佛所行方便力我今所得道亦应说三乘。

　　此述第三七思惟。起大喜心。先推开显规仪。然我所得道。既同诸佛。度生亦应如彼。而说三乘可也。

　　△二明诸佛叹慰。分二。一正叹释迦。

　　作是思惟时十方佛皆现(至)而用方便力。

　　十方佛现。是应念即至也。知音云。初七独循于己妙法难投。诸佛之法。亦不现前也。二七循人机苦难信。诸佛之法。亦不现前。今至三七曰。人我两忘。上循诸佛之理。下顺众生之机。则十方诸佛。一时出现也。此为化城喻中十六王子今现在十方成佛之案。则此诸佛。亦非分外别有之佛。乃三七功成。而一时齐现者也。梵音者。说法无染。慰者安也。喻者劝也。诸佛以无染之音。安慰劝成。而称赞之。善哉者。一是赞美开方便门。一是喜幸同一指示也。释迦此云能仁。乃如来姓也。文即儒义。是能仁能儒也。以所得之法无有上。故曰第一。随诸一切佛。而用方便力。乃出成所叹之意。下始引己作证。

　　△二出陈自己。

　　我等亦皆得最妙第一法(至)但为教菩萨。

　　我等下四句。出陈诸佛隐实施权之意。少智下四句。单明施权。虽复下两句。独明显实。前唯佛与佛乃能究尽之语。至此亦明。

　　△三明释迦酬顺。又三。一正酬顺。

　　舍利弗当知我闻圣师子深净微妙音称南无诸佛。

　　此正酬答诸佛也。乃还复宾主之道。说无上法曰深。说无染法曰净。具深净二义曰妙音。南无二字。是敬从顺命之义。非请诸佛度我作归依之语。

　　复作如是念我出浊恶世如诸佛所说我亦随顺行。

　　此是顺慰施教也。前梵王请法。由如来拟宜未决。似不肯说小乘也。以非己志愿故。今受诸佛劝请。故不得已而开方便也。又作念云。我今正遇浊恶之世。若不开三。决难毕愿。亦只得如诸佛言。而随顺施权也。况世尊出世。人寿百岁。正五浊炽盛之时。

　　△二明施化。

　　思惟是事已即趣波罗奈(至)为五比丘说。

　　此正显如来作方便说。是事者。即思惟诸佛施权之事也。波罗奈。即中印土境。亦名鹿苑。乃古国王养鹿之园苑。五比丘离佛之后。居此修行也。世尊于此一十二年。说阿含小教之地。知音云。诸法寂灭相者。乃佛自证之理。离心缘相。此法实不可说。今以方便之力。分作三乘。为五比丘说也。佛念五人当先得度。故至鹿苑。一夏调根。先为陈如。说四谛法得度。次为频鞞䟦提。说布施生天福乐。二人同时证果。三为迦叶拘利二人。亦如前说。皆得圣果。有言。五比丘者。佛初为太子时出家。父命随侍三人。一名阿鞞。此云马胜。二䟦提。此云小贤。三拘利。华言未详。又云。即摩诃男。母族二人。一阿若多。此云解本寂。即陈那也。二迦叶。此云饮光。此五人皆久为亲承执侍者。故以先度。

　　△三明得益。

　　是名转法轮便有涅槃音及以阿罗汉法僧差别名。

　　转有流行不滞之相。轮有推碾运动之功。转法轮者。即三转四谛之法。而轮行成十二也。一示相转。日。此是苦逼迫性。此是集招感性。此是灭可证性。此是道可修性。二劝修转。曰。此是苦。汝应知。此是集。汝应断。此是灭。汝应证。此是道。汝应修。三作证转。曰。此是苦。我已知。汝亦应知。此是集。我已断。汝亦应断。此是灭。我已证。汝亦应证。此是道。我已修。汝亦应修。涅槃音者。谓陈那等。闻法得果。断见惑。分证有余涅槃。则说有涅槃之音。始于此矣。阿罗汉。是僧所证之果。由是则有佛法僧三宝。名字现于世间。故曰。法僧差别名。

　　△二释久远常示。

　　从久远劫来赞示涅槃法生死苦永尽我常如是说。

　　天台云。恐有疑者。谓佛于最初。尚未能鉴机。须待寻念诸佛。而诸佛慰喻之后。始知根性。作分别说也。故佛以此偈释云。非我不知用于方便。特欲引明佛佛道同。岂识我从久远劫来。常赞常示此涅槃之法。常言有此生死苦尽之僧。非今日始有此三宝名也。故曰常如是说。

　　△三颂显一乘。分四。一得显实之机。

　　舍利弗当知我见佛子等(至)方便所说法。

　　此又从上久远劫来。常说法教化。一种大乘机发。必当为彼说大乘道故。又言舍利弗当知。今日必说大乘者。由机感故耳。我见者。即以佛眼观见。圆机在座。言志求佛道等。谓有一类佛之真子。本志欲求无上菩提。有百千万亿众。皆生殷重恭敬之心。来到佛所。既曰来到。非展转传闻。是亲见佛亲闻法也。既曰恭敬。必深生法爱。是有所见有所知也。如此等人。非于一佛二佛而种善根。已于百千诸佛之所。曾闻方便所说法也。天台曰。此有四种。有障除而机未发者。如诸罗汉。有机发而障未除者。如本会人天。有机发障除。如诸佛子。有机不发障未除。如增上慢人。今所言乃机发障除之辈。

　　△二正显大之时。

　　我即作是念如来所以出为说佛慧故今正是其时。

　　前谓诸佛如来时乃说之。则今正是时也。如来作念。谓我本为一大事因缘。出现于世。原为开示佛之智慧。然今既机动。时当可说。

　　△三施一乘之教。

　　舍利弗当知钝根小智人(至)但说无上道。

　　四十年前。非不说大。为众生根钝智浅。多诸憍慢。着诸邪见。闻不能解。恐成谤法堕苦因缘。今有大机。称适本怀。我故生大欢喜。作无畏说也。无畏者。非别有所畏。乃不畏闻法者堕苦也。正直。对权巧说。不似前来方便权巧作诱引之谈。今当但说无上道矣。

　　△四明入理之益。

　　菩萨闻是法疑网皆已除千二百罗汉悉亦当作佛。

　　此菩萨指四十年前怀大种而未成熟者。亦即能闻此法之人。皆可得菩萨名。疑网者。于三疑之中。此属疑法。谓此菩萨根人。虽信知成佛。而一向所闻。皆方便说。又不免疑大法果实有无。今闻如来尽舍方便。说无上道。则疑惑之网。悉解除矣。今闻修法。不为菩萨得益。即汝等千二百人。从前不许成佛者。到今尽情印许。当来成佛。决定不虚。如此闻说。乃机教相扣也。

　　△四颂法希有。分二。一颂如是妙法。

　　如三世诸佛说法之仪式我今亦如是说无分别法。

　　三世诸佛所有说法之仪式。皆前权后实。则我今来。还亦如是。前权已说。今决定开显一乘。说无分别法也。

　　△二颂时乃说之。分二。一举难得之人。

　　诸佛兴出世悬远值遇难(至)斯人亦复难。

　　前两句明诸佛难遇。且五浊世中。众生无福。虽诸佛常住世间。若逢不逢。若见不见。故梵王请佛。有云。一百八十劫空过无有佛。所以曰悬远。既去佛悬远。岂容易值。故此为难。正使出世两句。言佛虽出世。欲为众生说此难信难解之法。须待其时。非时不说。则知说此一乘妙法。犹不易也。无量无数劫闻法难者。言众生过无量劫。始得遇佛。正遇佛时。有眼不见。有耳不闻。如王舍城十万亿人。有三万亿人见佛闻法。三万亿人但见佛不闻法。三万亿人不见佛不闻法。则知见佛。得闻此大乘妙法犹为难也。能听是法者。如在会人天百万。无不闻也。能入理受持者。几人哉。是谓信解受持者。不易得也。由此佛法难闻难遇。故举优昙华喻明之也。

　　△二举难逢之喻。

　　譬如优昙华一切皆爱乐(至)过于优昙华。

　　此华三千年。始得一开。则天上人间。实所希有。若见此华。无不爱乐。时时出者。谓此华非时不现。现则是时也。总喻前所遇之佛。所演之教。所闻之法。所听之人。并皆如此华之希有难遇也。下又明闻法欢喜。乃至发一言称美者。此不过泛泛闻法之流。即此尚为难得中之难得。况一心信解受持者耶。既能信受能赞美。即不必广兴供养。则已供养三世如来矣。何也。况三世诸佛所证者此法。所以出世开示者亦此法。今既有能信此法。而生赞叹者。是与如来。同成正觉。即为如来所喜。而受其法供养矣。如此等人。岂易得哉。故曰过于优昙华。

　　△五颂上不虚。分二。一人不虚。

　　汝等勿有疑我为诸法王(至)无声闻弟子。

　　汝等勿疑者。乃嘱令此去更勿犹豫。我为大法之王。说皆诚实。况今在人天座上。告非一人。所说非二非三。乃一乘道也。所教非声闻弟子。乃菩萨乘也。汝等岂更疑哉。

　　△二法不虚。

　　汝等舍利弗声闻及菩萨当知是妙法诸佛之秘要。

　　非二乘所能测者。谓之秘。总十法界之妙者。谓之要。既诸佛以此法。为秘为要。犹为可信。前是嘱令于佛勿疑。此是嘱令于法勿疑也。

　　△六颂上敦信。分二。一拣众。

　　以五浊恶世但乐着诸欲如是等众生终不求佛道。

　　五浊众生。但着诸欲。如𤛆牛爱尾。岂有乐法之心。故须拣之。且着涅槃者。尚拣非大乘法器。况着欲之人乎。是知此人决定不求佛道。我亦不以秘要法。而为彼说。

　　当来世恶人闻佛说一乘迷惑不信受破法堕恶道。

　　观此分明是嘱舍利弗说法之时。来世者。时愈降。恶人者。信愈寡。愈下之时。愈恶之人。岂易为说此难信之法。如是愚迷痴惑者。闻而不信。必破法堕苦。无疑矣。此见说法者。不得不慎。须知此秘要之义。非器莫授也。

　　有惭愧清净志求佛道者当为如是等广赞一乘道。

　　此又嘱其当说者。不得失机失时也。惭愧者不迷。清净者不惑。志求佛道者。对上不信受而言。如此等人。当为广赞一乘无上妙道。斯可谓应机说法也。自汝等勿有疑。至此数段语意。世尊虽未与舍利弗作授记成佛之语。而意中已有嘱。其利己利人之实。前嘱令勿疑佛法。是慰其自利之心。此嘱令拣人宣说。是授其化人之教。则如来苦口热肠谆谆训诲。意其将来为人天眼目。作教化主也。即此便是身子一期得记已竟。

　　△二敦信。

　　舍利弗当知诸佛法如是(至)不能晓了此。

　　此总以结劝。谓诸佛为一大事出世。开悟众生之说法仪式。先小后大。并皆如是。其不习学此者。自不能晓了此也。返显身子能习学。能晓了此妙法也。此处便是世尊知身子已得悟入之语。

　　汝等既已知诸佛世之师(至)自知当作佛。

　　汝即舍利弗等。于迦叶目连须菩提迦旃延。为喻说周中得记之人。再之等千二百人。为因缘周中授记之者。既已知。即上法说周中种种开示。汝等已知诸佛是世间调御之师。又知诸佛所说之法。权实大小随宜方便之事。佛法既知。则从前所有一切疑惑。尽除无余矣。疑念未除。喜心何发。今则欢喜无量也。其所以得欢喜者。谓人身难得。今幸得矣。信心难生。今幸生矣。诸佛难值。幸然值矣。佛法难闻。幸然闻矣。此犹不为大喜。且此大法宝藏。自尘点劫来。所未得者。即四十年中尚未开许声闻成佛。今闻我如来语意悲切。心知于当来世。决定成佛。岂不为生大欢喜者耶。自如来出定。双叹权实二智已来。于中广引三世诸佛出世事相。以及自己四十年来曲垂方便之苦心。一一吐露。无非发明眉间光中所具之四圣六凡权实之相。而还复如来为一切人出世本怀。开示佛知见。一大事因缘也。将此权实智慧之法。从始至终。发扬一周。为舍利弗说。而舍利弗。于中亦无多疑问。但一味默然谛听。说至最后。便道个汝等既已知。心生大欢喜。斯可见当机了然开悟。权疑顿息。是之谓知子者惟父而已。如来正说已竟。

　　妙法莲华经授手卷第二
卍新纂续藏经第 32 册 No. 0623 法华经授手


　　妙法莲华经授手卷第三

　　楚衡云峰沙门　智祥　集

　　譬喻品第三

　　品节云。此品大意。由前品世尊直吐本怀。身子为智慧上首。故先领悟。因悟证佛知见。故始识前愚。悔过自责。遂蒙授成佛之记。夫声闻人。久滞权乘。今一闻便信。即得授记作佛者。由悟知一切法。即心自性。成就慧身。不由他悟也。既许作佛。又必应历多劫者。以无明未尽。直须久远。历事多佛。磨炼净尽。方取实证。授记之义。大都如此。至于四众。向以小乘执情深重。怀疑不信。各各自谓。决无成佛之分。亦无志愿。今见身子得记。而一众皆生欢喜。故解衣供佛。以表解脱之意。身子智慧增胜。已得信入。而大众尚多信不及者。故特请世尊。说其因缘。令离疑悔。然世尊说火宅喻。以叙三界生死之状。明如来悲救之心。先许三车。而后等赐。正显今日废权立实之意。诸声闻人。纵有执吝涅槃而不舍者。今闻其说。亦决定信向矣。故次以信解品名。譬者比咒也。喻者晓训也。借事比譬。以晓了法说之意。故云譬喻品。

　　△二身子述承教开解。分二。一经家叙仪。

　　尔时舍利弗踊跃欢喜即起合掌瞻仰尊颜。

　　尔时者。即承上说法。开解一大事因缘。已悟佛知见时也。踊跃欢喜。由前闻法开解之所至。妙法既得。而妙悟全彰。安得不喜。合掌瞻颜者。经家将述其自陈。先叙容貌。已见三业至敬也。跃(音约)。

　　△二身子自陈。分二。一长行。又三。一标喜。

　　而白佛言今从世尊闻此法音心怀踊跃得未曾有。

　　法音者。即上开三显一。种种因缘。以及授记声闻成佛等之法音也。盖此法音。昔所未闻。今始闻之。故得踊跃而未曾有也。

　　[△@△]须知身子此喜。不得于今。而得于昨也。前品如来谓汝等既已知诸佛方便事。无复诸疑惑。心生大欢喜。自知当作佛。则欢喜之怀。已为如来预陈之矣。至于身子。此去如是披肝露胆。说尽从前数十年迷态。正见今日得之深。所以悔之极也。

　　△二特释。分三。一释。昔感伤。

　　所以者何我昔从佛(至)失于如来无量知见。

　　昔字。指方等时也。意谓我今日踊跃欢喜。而谓得未曾有者何。盖以如是之大法。我于方等时。何尝不闻。又何尝不见如来授记诸菩萨成佛。但我在会。似无所预。而竟不能及于斯事。真甚感伤也。夫同居同处。同见同闻。而独不同记。是自失于如来无量知见矣。此盖述其自愤自责。所以有今日之欢喜者。皆由昔日之感伤致之也。预者及也。参入也。

　　△二释昔怀念。

　　世尊我常独处山林树下(至)是我等咎非世尊也。

　　此申明感伤不预之故。叙其平常所用心也。常独处者。非偶然处也。山林树下。乃离喧别杂之地。行坐。乃作思惟时也。每作是念者。非一翻思念也。法性。即此妙法之实性。同入者。自谓与诸菩萨。共入法性。谓我昔独处时。或坐或行。常自思惟。我与菩萨。同证是性。宜同与授记。何故如来独以小乘法。济度乎我。复又思惟。此必是我心未广。力未充。志愿不堪。而不勤求之罪。实是我咎。非世尊二其心也。

　　△三释昔不待。

　　所以者何若我等待说(至)终曰竟夜每自克责。

　　此申明自咎之由也。待字。有功力纯熟时至气化之候。因字。是佛因二乘时未至。而不疾以授记也。谓二十年前。如来忍待不言者。皆因我等功力未纯时未至也。若我等以此待意。而自待之。锐志精修。能忘旧劣。佛必以大乘。而度脱我矣。乃竟不识如来方便开权。初闻所说。便孟浪信受。一着思惟。便孟浪取证。缘此之故。在昔日夜。所以无时无处不自克责者也。

　　[△@△]遇便信受。乃形容不实之因。思惟取证。是形容不实之果。每自克责。虽是愤小向大之志。其勤学勇敢之诚。又不啻如来因中之剜灯割肉也。岂真以小乘目之哉。克(音客)。

　　△三结成。

　　而今从佛闻所未闻(至)从法化生得佛法分。

　　此方明今日得真知实证也。未曾有法。乃即权即实之智慧也。断疑悔者。既知权即实。不复更疑己疑人。盖疑有三。一疑法。谓如来所有之法。若果不二。我今已证也。何得独记诸菩萨。岂我之证非真法耶。二疑人。谓佛无不以等心济诸子也。何今记有差别。而独不念吾侪耶。三疑已。谓坐道场转法轮。事任非轻。或非吾辈所堪担荷耶。悔有二。一悔过不能改。二悔善不能迁。如是疑悔。今皆永断。故曰断诸疑悔。泰然者。明身心遍欢喜也。若疑悔不除。终婴长叹。曷克使身心遍乐。今快疑尽信真。始脱然无虑。得安稳矣。信既真。则知己与佛又何尝异。故吾即真佛子也。口生法化。为法身之所由生。是知佛法即吾法。故得其分矣。

　　[△@△]身子谓今日乃知。非泛常知也。正是彻头彻尾。实悟实证处。所谓豁顶门正眼。跨向上玄关。岂不曰未曾有而得法分乎。

　　△二偈颂。分三。一颂标喜。

　　尔时舍利弗欲重宣此义而说偈言。

　　我闻是法音得所未曾有(至)闻亦除忧恼。

　　此颂叙今得。而陈喜幸也。法音者。即闻上开显佛佛不二之权实法音也。得所未曾有。谓四十年来。今才闻得。故心大欢喜。然从前所纡绝分之疑网悉除矣。昔蒙佛教。虽曰小乘。而大已寓其间。是知佛音圆妙。权实咸彰。故甚为希有闻之者。各得所解。尘累斯脱。故曰。苦恼悉除也。如我今日。闻此法音。诸漏俱尽。忧愁俱释。其明验也。

　　△二特释。分三。一颂感伤。

　　我处于山谷或在林树下(至)而我皆已失。

　　此颂复明感伤。我处二句。标感伤之地。行坐句。标感伤之时。思惟句。标感伤之由。呜呼。哀叹声。自责。感伤之实。谓我不得预斯事。实怪不得佛。云何。自问之词。自欺。谓我不得授记。实自欺自昧。不肯勇猛精进。皆标感伤之心也。所以感伤者何。谓我亦佛子也。一解脱义。我亦得也。既与诸菩萨。同入无漏。曷彼独得记。而我独不能于将来演无上道。具相严身。以及十力等诸功德耶。此感伤之实也。无漏乃前所谓思惟取证之有余涅槃。非究竟无漏。同共一法者。谓我与菩萨。同共入于一法性中。我独不得者。谓菩萨独得也。如是等二句。结上所有一切功德。而我皆失之矣。

　　○金色者。即佛全体。皆紫金光色。三十二者。一足下安平如奁底。二足下千辐轮相。乃至第三十一眉间白毫相。三十二顶上肉髻相。十力者。始从是处非处力。乃至第十漏尽力。诸解脱。即八解脱。八十种好。始从无见顶相。终至手足有德相。十八不共法者。始从身业不失。终至智慧。知三世无碍。皆不与二乘人共。

　　△二颂怀念。又二。一怀不得佛。

　　我独经行时见佛在大众(至)为失为不失。

　　前是自惟失佛自证功德。此是自惟失佛利生功德也。谓每见如来。处于海会众中。广宣道法。我独不能说也。见佛名闻。周遍十方。我独无此名也。见佛能广利群生。我独无此利也。然每自思惟。未尝不抚心痛愧也。退思如来所证所宣所怀所示。我皆有之。今不能证不能行。是自欺也。妄以有余涅槃。为有得有证。而不求无上乘。是自诳也。我昔常于日夜。几经思惟。不得此事。将欲请问。如来自利利人一段妙用。我果失耶。我不失耶。此二十年前之怀也。

　　[△@△]观身子谓独经行见佛之语。非徒谓见今佛也。乃亲见法身如是尊特。而法身所具之妙用。如是广大。从前不肯承当。乃自欺自诳也。思欲求佛印可。而故以问世尊也。

　　我常见世尊称赞诸菩萨(至)令众至道场。

　　常见者。言于方等会上。见如来弹斥小乘。而褒圆妙。极赞诸菩萨也。是以我常曰夜。而筹量此大乘妙境。我岂绝分耶。如来岂私我不施以大乘。而济之耶。今闻会权归实之法音。始知昔所说者。乃随宜之妙应也。虽曰说小。其实无漏难思之一乘。意已建矣。而必使我等至道场矣。

　　[△@△]前曰常于曰夜思惟是事。念不得佛。则是事。即名闻十方饶益众生之事也。此曰日夜筹量者。念不得法。则是事。即为佛所称赞付佛法事。无漏二句。明今皆得矣。则无漏句。是得法。至道场。乃得佛也。

　　△二念证小果。

　　我本着邪见为诸梵志师(至)得至于灭度。

　　此颂念昔证小。有负如来悲救之深心也。谓我昔日本一着邪之人。不唯自着。而复为着邪之师。说着邪之法。安知有此正知正见。世尊以佛眼。观知我后来决定作佛。目前不过着邪迷之耳。故为我说诸空法。拔去邪根。我即因空得证。生安隐想。殊不知如来说此空法。原是应病之药。权巧方便。令离诸着。而我遂谓得至涅槃。岂不负此一段深心乎。梵志。即婆罗门外道也。

　　△三颂今得。分四。一颂自觉。

　　而今乃自觉非是实灭度(至)永尽灭无余。

　　此颂述今觉。以明前非也。前自谓得至灭度。由不觉耳。今得佛印可。始知非实。惟灭度非实。在我必不能具种种相好。在人等必不志诚敬信。若得福智圆满相好严身。为天人恭敬。始可谓永灭无余之究竟大涅槃耳。身子至此。权执已断矣。

　　△二颂除疑。

　　佛于大众中说我当作佛(至)我闻疑网断。

　　此颂述今除疑。以表当日之多疑也。谓我昔请佛宣扬此事。佛于人天众前。说我等定当作佛。闻如是法。言自省自责。积至今日。疑悔方得悉除。如初闻此说。心大惊疑。意中自揣。莫非是魔现作佛。以恼我之心。乱我之定耶。不然。何轻谓佛道人人可得而成耶。佛又不惜婆心。以种种因缘。巧说诸法。引导我等。我方痛自克责。精进愈坚。今始得云消雾散。则此心安然如海。不复更有诸疑惑矣。身子至此。权疑已绝矣。

　　△三颂知权。

　　佛说过去世无量灭度佛(至)谓是魔所为。

　　此颂明心安如海。由于知权即实也。从前尚有大惊怖大疑虑。何故一旦心安如海。盖因我佛广引诸佛开权显实。皆以种种方便。引接众生。又如今日世尊。示生出家得道。说法中间。一动一静。一语一默。无非以方便诱进。使人人如己也。故知世尊所说。一一皆称真妙义。如实而说。彼波旬万不能到。而我前所谓魔来致恼者。定知我堕疑网。自心沉孽。故作此语。今始知魔之与佛。皆吾自致之也。身子至此。已知权中实矣。

　　△四颂证实。

　　闻佛柔软音深远甚微妙(至)教化诸菩萨。

　　此颂表疑悔永尽。自证作佛也。闻柔软音者。说之深远故柔。叹之微妙故软。则下句承上而有也。世尊以此极柔软之音。演极清净之法。令我等闻之。疑断信生。安住于一乘实智之地。则身心遍喜。定知当来决定成佛。亦如今日世尊。无二无别。仍为人天所敬。仍转如是法轮。仍于最后。开一乘道。教诸菩萨。此皆是我亲闻法音时。真知实证也。身子至此。已承当圆满觉矣。述承教开解已竟。

　　△三如来述久修授记。分四。一昔曾教大。

　　尔时佛告舍利弗(至)引导汝故生我法中。

　　前是身子述己得证之由。其忧疑克责。已非一日。今如来将欲授记。亦即于此。明教化之缘。其方便引导。亦不自今日始。但此大事因缘。疑不尽不可说。知不真不可说。故含忍至今。待其时至也。今幸身子亲自证得。所以在人天众前。将彼远本。尽情吐露。以明当机之得解。由真积之已久。至此始可为真佛子也。二万佛者。当佛在二万亿威音王佛时为常不轻菩萨。求无上道所亲近者。教汝者。谓我为菩萨时。尚不以小乘化汝。况今日耶。长夜随学者。明身子从上劫来。已亲勤道法。不徒此生此时也。但以长夜二字。表其不得大乘之实。由无明未破。惑暗未尽也。我以方便等。谓我从前亦设权设巧。引尔知归。故尔根种未昧。今虽失足外道。我但以方便引汝。汝便生我法中。为佛真子也。生字。正应当机口生法化之意。

　　△二中忘取小。

　　舍利弗我昔教汝(至)而便自谓已得灭度。

　　昔教者。谓于二万佛时。曾教汝立大志。发大愿。求成佛果。依依如昨。观汝今来。竟尔悉忘。以致才得除邪证空三昧。便谓已得灭度。此正为汝不思之过。岂是我如来。真以小乘。故限汝哉。

　　[△@△]身子适来。已自陈灭度非实。自知佛果已证。从前志愿。那得忘却。我佛之所以重宣者。借身子以启诸声闻之疑也。

　　△三还为说大。

　　我今还欲令汝忆念(至)教菩萨法佛所护念。

　　还欲。对昔教言。忆念。对忘失言。谓我昔固以此教汝。汝今既忘。我必还欲令汝忆昔本愿之所行。原不为求声闻而止。本愿所行无上道也。是以今对人天。为尔辈住声闻者。故说大乘妙法也。然喻如莲者。根茎华果。皆莲自具。不待外求。此乃为教菩萨法。非教声闻法。此乃为佛所护念。非佛所弹斥者。溯前验今。原无两事。汝试忆念本所行道。岂非此耶。知音云。为诸声闻下五句。一经文字之大关键。一经义理之大肯綮。大关键者。上三句。自此品直案。至授学无学人记品止。下二句。自法师品直案。至普贤劝发品止。总为一经之关要也。大肯綮者。谓诸佛出世。本为一大事因缘。开示众生成佛知见。原不为诸声闻说小乘也。

　　△四正与作记。分二。一长行。分十。一明时节。

　　舍利弗汝于未来世过无量无边不可思议劫。

　　此正与授记。然作佛必经多劫者。以福智未具。行解未圆。惑习未尽。无明未融故也。待时成道。理所必然。天台云。若论圆发大解。自知成佛。何须授记。所以欲作记者。有四意。一昔未记二乘。而今始记。二中下未悟者。以作记勉之。三令闻者得结缘种。四满其本愿。故须记也。

　　○又此下。正是为声闻说大乘经处。以结成世尊为一大事因缘出世。上节述于二万佛所为无上道。是佛与身子。述过去大事之因。此节是佛与身子。成未来大事之缘也。

　　△二行因。

　　供养若干千万亿佛奉持正法具足菩萨所行之道。

　　此先言行因。供养等。举得福慧之深因。供养是福门。供既多。福必广也。奉法是慧门。法既持。慧必深也。然此二种。皆是因中所当行者。故曰具足菩萨所行之道。

　　△三得果。

　　当得作佛号曰华光(至)天人师佛世尊。

　　次言果德。直指云。华表如如理。光表如如智。以智契理。故曰华光。此别号也。通号如常释。

　　△四国土。

　　国名离垢其土平正(至)七宝行树常有花果。

　　次言国土。上明正报庄严。此彰依报庄严也。直指云。国喻一真法界。离垢者。迷悟双超也。平正。乃真俗不二。此属如如理境。清净严饰。喻十度互融。安隐者。谓安然而处。稳然而乐也。丰乐。喻方便具足。人天。况戒善增盛。此属如如智境。总以理智而得是名也。琉璃。喻一真清净。八交道。即大乘八正道。乃游戏法界之道路也。金绳。是琉璃地上纵横之界线。喻万善之宝。以理统之。七行树者。喻七觉支傍严妙境也。华果。喻万行庄严。因果具足也。此皆由差别智所感。

　　△五说法。

　　华光如来亦以三乘(至)以本愿故说三乘法。

　　次明说法。亦以者。准诸佛仪式也。诸佛出浊恶世。故说三乘。身子之国安隐丰乐。况且菩萨众多。天人又盛。何亦说三乘耶。本愿故耳。准大悲空藏经云。身子于六十劫。行菩萨道。因婆罗门乞眼唾而践之。身子起嗔。退作凡夫。发愿成佛之日。开三乘法。

　　△六劫名。

　　其劫名大宝庄严(至)其国中以菩萨为大宝故。

　　次言劫名。劫名大宝者。以菩萨为出世大宝故。况数不可记。岂易易得哉。记云。楚国无以为宝。惟善以为宝是也。

　　△七众数。

　　彼诸菩萨无量无边(至)如是菩萨充满其国。

　　次言眷属。直指云。华承足者。喻智为理载。福慧如如。即德本也。能所不到。始谓净修。由深契佛心。故为佛所叹。况又常修佛慧。具大神通。由佛慧修。所以诸法之门。无不善知也。由质直念坚。所以得神通广大也。有如是福智具足之大菩萨。充满其国。

　　[△@△]菩萨非佛智而莫知。是见其不可数也。非徒不可数。其为已也智慧深。而福德广。神运无方。质直无伪。兼为至尊所叹。远劫真修。如是者一亦可珍。况数不可计耶。

　　△八寿量。

　　舍利弗华光佛寿十二小劫(至)其国人民寿八小劫。

　　次言寿量。梵语劫波。此云时分。以劫初人寿十岁时。子年倍父年。如是增至八万四千岁。后百岁又减一岁。如是又减至十岁。此一增一减。名一小劫。二十翻增减。名一中劫。成住坏空。各二十翻增减。名一大劫。空劫亦言二十翻增减者。且约住劫数量言之也。今释迦出世。正当二十小劫中第九减劫也。

　　[△@△]今言华光寿十二劫。除为王子时。独言成佛之寿。后出人民八小劫。方是概论。然则彼国人之寿分。亦极长矣。

　　△九补处。

　　华光如来过十二小劫(至)其佛国土亦复如是。

　　次明华光转记者。作补处大士也。坚满是因名。华足为果号。三德具足。而坚固圆满者。始称佛矣。多陀阿伽等。解现序品。次言华足如来之依报国土眷属庄严。一皆与华光佛等。

　　[△@△]以华足安行。为佛号者。显即事即理因果具足也。观今会不唯记授华光。而坚满亦得为释迦亲口作记。于无量无边劫前。岂非宿世因缘耶。

　　△十流通。

　　舍利弗是华光佛灭度之后(至)亦三十二小劫。

　　次明法住久近。叙流通之记也。直指云。佛住时依佛而修。则修证无二。佛灭后依教而修。亦得证果故曰正法。像法之时。众生但依教明理而已。于中起行证果者少。但知名相。不悟自心。故曰像法。三十二者。由此法薰修。转八识成智。转八邪为正。转八苦为解脱。转八倒为正见。则可为正法住世之数。

　　[△@△]经文自佛说经入定放光动地已来到此。方为一结局。可见佛为一大事因缘。出现于世。开示悟入之明证也。

　　△二偈颂。分二。一正颂。分九。一超颂得果。

　　尔时世尊欲重宣此义而说偈言。

　　舍利弗来世成佛普智尊号名曰华光当度无量众。

　　此颂授第二果记十号之文。普智者。佛有正遍知觉故也。

　　△二追颂行因。

　　供养无数佛具足菩萨行十力等功德证于无上道。

　　供佛行道。乃二严之因。具足者。无法不修也。由福智俱修。使力无畏不共等诸功德。渐渐具足。则无上道始证入矣。

　　△三超颂劫名。

　　过无量劫已劫名大宝严。

　　颂明授依报庄严之记。既曰大宝庄严。当是实报土也。

　　△四正颂国净。

　　世界名离垢清净无瑕秽(至)常有花果实。

　　直指云。上二句。当是一真法界之相。故曰清净无秽。次二句。方成实报土境。末二句。显万行圆满理智一如也。

　　△五颂明众数。

　　彼国诸菩萨志念常坚固(至)善学菩萨道。

　　志念坚固。是广行六度。不休息也。得根本实智。神通。即六通。波罗蜜。即十度。为万行之本。得差别权智。故曰皆悉具足。权实既具。于诸佛所。始为善学其道也。

　　△六正颂说法。

　　如是等大士华光佛所化。

　　如是等。指上不可称数菩萨。虽众多如是。皆是补处一生。故曰大士。次句溯其原由。乃华光佛所化也。

　　△七颂明寿量。

　　佛为王子时弃国舍世荣(至)寿命八小劫。

　　凡佛必以王子出家者。亦以见其荣不可恃。贵亦当修下。此者可悉知也。真指云。内不住根。曰弃国。外不住尘。曰舍荣。始出十八界家。终出无明家。故日最后成佛。

　　△八颂法久近。

　　佛灭度之后正法住于世(至)像法三十二。

　　正法有教有行。果证不虚也。像法有教无行。但存三宝像貌名字而已。颂意照前可知。

　　△九颂供舍利。

　　舍利广流布天人普供养。

　　舍利流布。以显法身常住世间。令无量众作大佛事。此又见真慈不尽也。正颂已竟。

　　△二叹结。

　　华光佛所为其事皆如是(至)宜应自欣庆。

　　所为者。谓从因至果。所作为事。皆如此也。下二句。言福智双满。为世出世之最胜者。孰与之为伦匹哉。后始结云。彼即是汝。正显十世古今始终不隔当念。岂离此而另有彼耶。至此始还复身子所问。为是究竟法。为是所行道。故先与述明二万佛中之事。乃所行之道也。后与劫国庄严。即究竟之法也。如谓汝云愿出妙音。为如实说。汝之始终所为。我已如实说之矣。汝宜应宝惜自庆可也。如来述久修授记已竟。

　　△四会众述欢喜求请。分二。一长行。又二。一经家叙众喜陈供。

　　尔时四部众(至)各各脱身所著上衣以供养佛。

　　此众乃序分中所列之人。见身子前有愿乐。为天人所敬。佛即对天人。与之授记。故今大众皆生欢喜。供养庆赞。而发回向。是亦希成佛道也。此欢喜踊跃一句。便是会众将来得记之原委。与身子之大欢喜同意。脱上衣供佛。一以见虔诚之极。一以表不执权疑。能解能脱也。此见四众八部之自庆如此。闼(音答)。紧(音谨)。踊(音勇)。跃(音药)。

　　释提桓因梵天王等(至)一时俱作雨众天华。

　　此述三界天子欢喜之状。亦以妙衣为供养者。是执习俱除也。衣乃一向着而不解者。况日上衣。是可谓难舍者矣。今以供佛。则知有所重而舍也。直指云。约理。见身子以二乘得记。各各自悟所依之偏空。及人天十善幻福。与色界四禅八定八背舍等。悉皆如梦。故假脱衣。以表舍凡小法执也。散四花者。花乃天人所爱。此表舍诸爱见也。理契佛心。曰供养佛。衣住而转者。喜心感之也。意明回小向大。转三为一耳。乐自作。花自雨。表眼色耳声。皆成大乘空相。

　　△二会众解开权显实。

　　而作是言佛昔于波罗奈(至)无上最大法轮。

　　佛昔下。领解从前开权之意。今乃下。领解显实之心。无上最大者。领知前云但说无上道。又云。最妙之法轮也。

　　△二偈颂。分二。一颂前开显。

　　尔时诸天子欲重宣此义而说偈言。

　　昔于波罗奈转四谛法轮(至)少有能信者。

　　前四句。颂昔权说。波罗奈。说小乘之地。五众。得小果之人。生灭。谓生灭四谛。异乎无生无作四谛也。后四句。颂今实。法深奥故。难解难入。所以能信者少也。

　　△二自述回向。

　　我等从昔来数闻世尊说(至)最尊无有上。

　　此述陈从事世尊已来。每常闻法。未有如今之甚深难解。然世尊今日。说此妙法。幸我等得闻随喜。必有成佛之时。况世尊明言。但有闻法者。无不成佛。且今见尊者。得受妙记。拟知我等必当作佛。于一切世间天人之中。我亦必为最尊无上士矣。一切世间者。即该三种世间。一器世间。二有情世间。三至正觉世间。

　　佛道叵思议方便随宜说(至)尽回向佛道。

　　佛道下二句。申明法华之权实莫测。结上深妙之义。末四句。是不住三世福业。亦不住现前慧业。以福慧双施。回小向大。而结成随喜之义。为上根法说一周竟。

　　△二为中根作喻说。分四。一譬喻开显。又二。一世尊述譬喻开示。又二。一当机述请。分三。一自述无疑。

　　尔时舍利弗白佛言(至)三藐三菩提记。

　　知音云。此是身子要同列者。开佛知见。亦同己之除疑得记。故代为致请。以发起种种譬喻之端。亦应方便品中知四众心疑自亦未了之文。佛既与授记。则自疑已了。今为欲完四众心疑。故作此请也。

　　△二同辈有感。

　　是诸千二百心自在者(至)闻所未闻皆堕疑惑。

　　若论自己。幸已得记。不敢更问。今为会众。潜疑深笃。又不得不问也。心自在者。即真穷惑尽也。住学地者。远指过去。近指阿含方等时。故以言昔。教化者。佛教以真穷惑尽得果之法也。生死。是世间之苦。涅槃。是出世之乐。如来教彼离苦得乐。故曰我法能离等。彼诸学人。即得承教开解。始离诸见也。我见者。三界苦因。我见为本。即身见也。有无。即断常见。等字。即摄一切见。言离者。即诸见忘也。二乘人才离诸见。便谓已得涅槃。无复进求。此是述前权执之相。今闻下。方述有疑。由未至究竟。今闻开权显实。普令成佛之言。竟不识为何等因缘。故致生疑欲请也。

　　△三普为四众。

　　善哉世尊愿为四众说其因缘令离疑悔。

　　善哉者。乃身子代请恳切之诚也。谓我等已蒙慈济。于如来所有方便。前权后实之因缘。业已知矣。而疑网亦断矣。奈何今会四众。促难领悟。故必欲再请垂慈。重为敷演。使其疑悔消除。证真实道。始不废如来出世所为之大事因缘也。此欲完结方便品中所谓何因何缘殷勤称叹之案。故至重举因缘而请也。当机述请已竟。

　　△二如来委答。分三。一发起。又二。一抑令愤勇。

　　尔时佛告舍利弗(至)是诸所说皆为化菩萨故。

　　我先不言。举前以醒。今疑之。不当复作也。谓先已言诸佛横说竖说。无非逗此一实。其间或许或呵。无非引人了此一大事。是方便品中。业已尽情吐露。复有何疑何悔。云何更许如来再说。

　　△二引令速进。

　　然舍利弗今当复以(至)诸有智者以譬喻得解。

　　然身子既以婆心为众复请。佛亦只得垂手为众再说因缘。到此显实。即无别因缘可语。譬喻借事显理何妨。又假喻以明斯义。古之觉物。不废比况。正以物之得解。因彼达此。易为明也。

　　△二譬喻。分二。一长行。此去长文。并后一百行偈说譬喻。后六十五行偈劝信。又分二。一开譬。又二一总譬。分六。一大长者譬。又二。一出名位。

　　舍利弗若国邑聚落有大长者。

　　此下总一譬喻。显明如来出世本为一大事因缘。由三界众生着诸欲境。痴惑所蒙。不求出要。只得开权拯接。如后文云。若我但以神力智慧。舍于方便。众生不能以是得度。故今因当机重请。再为中根。说方便因缘也。于中事相配合。诸家各有所长。但依文义契合者就之。若字。即假若设若也。乃立譬喻之本。国邑聚落。皆自广而狭。各能统摄也。国能摄邑。邑摄聚落。论长者之宅。犹为聚落多宅中之一宅也。今先明能度之主。以依正二报合举。内含隐胜现劣从实施权之义。既以一火宅喻三界。则国应喻一真法界。邑喻实报庄严。聚落喻凡圣同居。聚落中一宅。始喻一三界。则以宅中五百人。喻五道。方为𠃔当。由寂光摄实报。实报摄同居。如国之大小统摄。义无不明。以事合理。显然可见。是为能居之依土也。次出能化之主。长者。乃通称之名。作一宅主也。即喻佛化身。于同居土中。为引导师。天台云。如世长者。具足十德。一姓贵。即三皇五帝之裔。二位高。乃盐梅阿衡之相。三大富。则铜陵金谷。丰饶不尽。四威猛。如严霜隆重。不肃而威。五智深。胸如武库。而权奇超拔。六年耆。苍苍棱棱。而物仪所伏。七行净。如白圭之无玷。八礼备。见节度以安庠。九上敬。为至尊之敬仰。十下归。令四海以瞻依。十德具足。故所称大也。出世长者。即是如来。姓从真如实际中生。位则九界众生。为无有上。富以万德庄严。威具雄猛无敌。智则三智融。而正遍具尽。年则亘古今。而尘沙莫计。行以智运三业。无过无失。礼以道统恒沙。为模为范。上为十方智觉之所称。下使万方含识之所戴。是名出世大长者也。

　　△二论德业。

　　其年衰迈财富无量多有田宅及诸僮仆。

　　衰迈句。所说不一。况此喻乃四十年后之言。又在本会唱灭。当以化缘将终。涅槃时至为喻。不必另喻多种也。财富无量。总喻万德。如云无量知见波罗蜜皆以具足。田宅与僮仆。云多有者。正出上财富无量之义。田宅皆不能移动者。喻实智。所谓法空为室也。僮仆。乃运用之人。喻权智。所谓权能作事也。迈(音卖)。僮(同音)。仆(音扑)。

　　△广舍宅譬。

　　其家广大。

　　前既以长者。喻佛化身。则此大家。当喻同居土。无疑矣。家以广大言者。由三界广含万有。无不包容。则二十五有。皆藉之以安身命也。

　　△三惟一门譬。

　　惟有一门。

　　一门者。凡圣共游之门。喻真心也。类中虽有圣凡。心外别无出入。但众生迷此。而成生灭。诸圣悟此。即是真如。出入之迷悟不同。而圣凡总由一心。故日惟有一门。

　　△四五百人譬。

　　多诸人众一百二百乃至五百人止住其中。

　　此概举二十五有而言也。直指云。多诸人众。喻十二类生。五百者。喻五道众生。同居三界。止住其中者。喻众生各着我法二执。贪恋三界。不肯弃舍。知音谓。此准化城喻。先以五百由旬为譬。是通喻三界众生。数合五百。至后过三百由旬。化作一城。是别喻二乘出三界得涅槃。

　　△五大火起譬。分二。一明所烧宅相。

　　堂阁朽故墙壁隤落柱根腐败梁栋倾危。

　　堂是下层。喻自地已上至欲界。阁是上层。喻色界朽故者。属有漏无常也。墙壁。喻四大地水火风。况三界皆依四大执持。而仍为四大所坏。隤落者。四大减损也。柱根喻三界有为。福善腐败者。善根微弱也。梁喻欲界戒善福梁。栋喻色界禅定慧栋。倾危者。喻福慧力薄而不能支撑也。是知三界所有皆为幻化。隤(音颓)。败(音拜)。

　　△二出能烧火境。

　　周匝俱时歘然火起焚烧舍宅。

　　此譬三界中总八苦五浊煎逼之相。于颂中详演。言八苦五浊。遍在四生四大之间。故云周匝。以业同同现。故云俱时。歘然者。本无今有也。焚烧舍宅。即世界坏相。然古以堂阁等。喻一身皮肉毛发。似与前后诸文落落不合。况明以火宅。喻一三界。则于此诸譬。似不敢多录。歘(音虚)。

　　△六三十子譬。

　　长者诸子若十二十或至三十在此宅中。

　　此指圣凡共一处也。直指云。前曰多诸人众。指五道言。今曰长者诸子。是别举三乘。受佛法分。故有子义。一十喻菩萨。二十喻缘觉。三十喻声闻。三乘人同居三界。因细惑未除。根本无明未破。故同受斯报。但与下凡。分粗细耳。人以百言。子以十言。见三界五道众生。受佛化为子者。仅十而矣。足知得斯道。出三界者。无几也。总譬竟。

　　△二别譬。分四。一长者见火譬。

　　长者见是大火从四面起即大惊怖。

　　长者见。乃标出能见之人。起同体大悲。示生三界。应上文我以佛眼观也。大火起者。即标所见之境。应上见六道众生也。大火。即五浊八苦。有煎逼义。从四面者。下文明以生老病死为四面。但不恰火起之义。且生死等。是苦果。由贪嗔痴等四分烦恼所集。则火从贪等四分中起义为当。大惊怖者。示垂慈拔苦之心。此等众生。如来从久远劫。教以大乘。今一旦废忘。故见而惊也。不但退失先心。而返起种种重恶。故曰大怖。

　　而作是念我虽能于此(至)心不厌患无求出意。

　　作念者。应前三七思惟。将欲隐胜现劣也。所烧之门。即圣凡同具之一心。佛亦从凡夫地上。知生灭为苦。修不生灭性。而证此心。故得成佛。观我虽二字。即是如来不忍舍诸众生而自求安乐也。谓我虽以智照之力。于此所烧之门。则安隐至于菩提。得不生灭。而诸子下。正是起悲救之心。后文云。三界众生。皆是吾子。于火宅内乐着嬉戏者。天台云。着见名嬉。着爱名戏。即众生贪着五欲。诸邪见执。而不舍离。所谓入生死险道。相续苦不断也。不觉知者。失佛知见。不觉五阴八苦。而醉心役役尘劳者也。不惊怖者。如诸天人。虽有天眼悉见诸苦。每闻天鼓法音悉知是苦。而不求出要。所谓深著于五欲。以贪爱自蔽也。火逼等四句。谓三界中人。欲界已下。为三毒八苦之火所逼。是粗相。如果报火业火等。色界已上。为五阴炽盛。及细惑烦恼之火所逼。至于苦惑当前。极难堪忍。实为切己。而是中众生。竟不生一念厌患之心。而求出意。所谓不求大势佛。及与断苦法也。

　　△二舍几用车譬。分二。一先舍几譬。又二。一劝门拟宜。

　　舍利弗是长者作是思惟(至)若以几案从舍出之。

　　应上观树经行。初作思惟时也。身譬神通。而能荷负。手譬智慧。而能运为。有力者。由智慧神通具足。是有力义。衣裓。是外国盛华之具。又云。胸前护衣裓服也。几即香几。案即案牍。今取譬。如后文云。若我但以神力及智慧力。赞如来知见力无畏者。众生不能以是得度。上既以神力为身。慧力为手。则衣裓当喻佛知见。几喻十力。案喻无畏。谓我今衣裓在身。几案在手。以吾之力。亦可以载诸子从舍出之也。此是如来最初成道。拟用大法济之。如华严耳。裓(音格)。

　　复更思惟是舍惟有一门(至)或当堕落为火所烧。

　　复更者。即受天王请。而又作思惟时也。应前若但赞佛乘。众生没在苦。是舍唯一门者。谓三界生死。苦乐升沉。所出入者。皆此一心也。由信力轻微。智不广大。故云狭小。幼稚者。以善根微弱。无大乘想也。未有识者。因无明浓厚。乏佛知见也。此为善弱。次明恶强。恋着戏处者。即深着诸见。而迷恋欲境。以苦为乐。所谓众生诸根钝。着乐痴所蒙也。或当堕落。应前破法不信故。坠堕三恶道。或当者。拟或有之也。谓我虽身手有力。兼得济胜之具。奈火大门小。子幼无识。以无知好戏之子。出怆惶狭小之门。不惟无益恐见其为火所烧也。应前云如斯之等类。云何而可度。稚(音治)。

　　△二诫门拟宜。

　　我当为说怖畏之事(至)具告诸子汝等速出。

　　此正出陈作思惟之意。我当为说等句。即是世尊为诸众生。说众患难也。此舍已烧下四句。见其恳切之甚。惟恐其错。足失身也。作是念已下。方是将思惟已成之念。出示于人。而具告诸子。有急急乎。不能少待之意。故曰汝等速出。即此一语。斩钉截铁。有如春雷出蛰也。直指云。观初云歘然火起。次云四面火起。又云火来逼身。又云此舍已烧。语意何等至紧。又岂止有痛哭流涕之状。如云一失人身。万劫不复也。下云。宜时疾出。无令为火之所烧害。又不啻有捶胸顿足之情也。

　　父虽怜愍善言诱谕(至)但东西走戏视父而已。

　　此喻一往迷理逐妄之状。直指云。如来屡经接引。而三界众生。全不肯信。且不以生死为惊。不以五阴为畏。业识茫茫。了无超出之想。不知三毒为火。不识三界是大牢狱。亦复不知各各本具之佛性。如何丧失。但任其从劫至劫。马腹驴胎。死此生彼。而无休息。轮回六道。以苦为乐。故云东西走戏也。如华严有眼不见。当面错过。不得大法受用。故云视父而已。

　　△二用车譬。分四。一拟宜三车。

　　尔时长者即作是念(至)令诸子等得免斯害。

　　应上寻念过去佛所行诸方便从一立三之意。前言苦痛切己。犹是近死。今云必为所焚。即有死义。当设方便。是隐胜现劣。说三乘法也。我及诸子等。喻说无议法说。似难通会。须知佛以对机而言。如来以慈心。遍视一切。犹如己子。众生病即佛病也。若独以众生分中而言。虽在最迷最苦之间。而此灵明不昧之佛性。未曾暂舍。是我及诸子义。

　　△二父知子心。

　　父知诸子先心(至)奇异之物情必乐着。

　　天台明有小乘得度之机。先心各有所好者。是远劫受薰种子。大小不同。而性欲各别也。又智曾习大。故曰先心。中厌老死。是各有所好。珍玩奇异。喻证偏空等理。观以宿因。投其所好。是知情必乐着。所谓随顺方便也。

　　△三叹车希有。

　　而告之言汝等所可玩好(至)汝若不取后必忧悔。

　　此叹车希有。譬上正施三乘。思惟是事已。即趣波罗奈。示苦集灭道之相。此最初示相转也。

　　如此种种羊车鹿车牛车今在门外可以游戏。

　　声闻人闻四谛法。而出三界。喻羊车。缘觉人观十二因缘性空。而出三界。喻鹿车。中乘菩萨。修六度行。出三界。喻牛车。车喻所证之理。兽喻能证之智。三车虽指现成。其实要他依法修行。断见思惑。越分断生死。出离火宅。方得一一受用。故曰今在门。外。可以游戏。此第二作证转也。要解云。车表果法。不属三界。故云在门外。可以游戏者。喻法乐自娱也。牛乃服乘之有力者。正譬大根以任大乘。羊鹿非可服乘。徒以像牛。为幼稚玩好之具。权譬小根。以任小乘。知羊鹿非可服乘。徒为玩好之具。则二乘不足致道。徒为戏论之法而已。

　　汝等于此火宅宜速出来随汝所欲皆当与汝。

　　宜速出者。䇿进之辞。末二句。含有大白牛车之意。此第三劝修转也。直指云。门外无车。而云三车并在。三车无一。而云随汝所欲。皆示以方便之智也。故向后有非为虚妄之证。

　　△四适子所愿。

　　尔时诸子闻父所说(至)竞共驰走争出火宅。

　　天台云。适愿者。机教相称。即闻慧也。心勇锐者。思心动虑。即思慧也。互相推排者。推四真谛理。排伏见惑。由邪正未决。故名互相。此入修慧。属暖顶位。竞者。竞所胜理。初则遍观上下八谛。历十六行相。竞趣真谛。后则缩观。至欲界苦谛下趣苦法忍。名忍法位也。共者。是世第一位。同观欲界苦谛。与忍位不别。故云共也。驰走者。入见道十五心。速疾见理也。既断见惑。分得涅槃。合上有涅槃音也。争出者。即修道位。争出三界。成无学果。断思惑尽。合上及以阿罗汉法僧差别名也。知音云。经文读之。虽似平淡。而叙事脉胳。自有轻重。如初云。歘然火起。次云。或当堕落为火所烧。虽有歘然所烧之患。而曰起。曰或。何等缓颊。至是则曰已为大火所烧。而曰我及诸子必为所焚。则又何等怆惶。先曰了无出心。东西走戏。视父。而已。何等怠顽。今曰心各勇锐。互相推排。争出火宅。则又何等精勤。可见方便力用。而实相容易难言也。锐(音胃)。

　　△三等赐诸子。分四。一喜子免难。

　　是时长者见诸子等(至)其心泰然欢喜踊跃。

　　正喻开权显实也。直指云。见思既尽。分断已离。不被三毒五欲所逼。故曰。安隐得出。正应前我能于所烧之门安隐得出也。至此则四谛皆是真常。故曰四衢道中。尔雅云。四达谓之衢。偏空是其所守。故为露地而坐。言露者。已不为诸惑所被。而十八界籓篱已撒。故无障碍。赖耶习尽。故谓泰然。得六通自在。故踊跃欢喜。然心泰然者。即当归于父言。据前见火起于四面。即大惊怖。今幸得安隐而出。故泰然矣。前云。若不时出必为所焚。何等痛惜。见诸子东西走戏。何等忧戚。今见露地坐故。欢喜矣。足见父子天性相关色身法身体俱不二。衢(音渠)。

　　△二诸子索车。

　　时诸子等各白父言(至)羊车鹿车牛车愿时赐与。

　　天台云。应前我见佛子等。志求佛道者。咸以恭敬心。皆来至佛所。文中虽无索字。就此即明索车之意。据二乘之索意有三。一机索。即于鹿苑证小之后。至方等中。冥有大益。每被斥不谤。则索意有在也。二情索。于般若中。领知大法。而乐大心起。纵未彰言。而索义亦切矣。三口索。即本会发言三请。诚然欲乞门外三车。原为假立。诸子未出。拟必得车于门外。一出乎门。则父之权设方便。不喻而知矣。既跨足门外。即父果有三车。与之诸子。亦无可用。是知此处索车。正所以得父心矣。故谓梦里明明有六趣。觉后空空无大千也。但所言各白者。由悟有深浅。智者知本无车。而故从父索。如狮子儿有返踯之踪也。或滞迹者。欲究其底蕴。亦容有斯索意。

　　△三等赐无二。分三。一正标等赐。

　　舍利弗尔时长者各赐诸子等一大车。

　　应前正直舍方便。但说无上道。天台云。既言赐诸子。则视子无二。譬观一切众生。等有佛性。于车亦等者。皆是一相一种。圣所称叹。教菩萨法也。直指云。此隐伏三周普记之案。本具之理。如天普盖。故喻以大车。诸子迷故索三。慈父开故等一。是知前品三乘。原止一乘。此中三车。原是一车。以其法等人等。正等正觉。故曰等赐。

　　△二广明车相。又二。一叙车体。

　　其车高广众宝庄校(至)重敷婉筵安置丹枕。

　　此正喻无量义定。以理得名也。唯理能载物。故以车喻之也。直指云。真俗并持。故曰大车。竖穷三际名高。横遍十方曰广。万行修饰。如众宝庄校。周匝栏楯。喻总持。持万善。遮众恶也。四面悬铃。喻四无碍辩。下化众生也。幰盖。喻慈悲普覆也。杂宝严饰。喻万善。以严慈悲。大经云。慈若具足十力无畏等。名如来慈。宝绳交络。喻四弘誓。坚固大慈心也。垂诸华璎。喻四摄。神通等。悦动众生也。重敷婉筵者。譬五十七位。真如理境。安置丹枕。喻妙觉果海。正寝绝待也。天台云。枕乃休息身首者。譬一行三昧。息一切智一切行也。已上总明车上庄严。喻如如理。寂而常照。从体起用。是一为无量。成理无碍法界。幰(音显)。婉(音宛)。

　　驾以白牛肤色充洁(至)又多仆从而侍卫之。

　　此正喻无量义经。从根本智得名也。直指云。智为前导。故曰驾。此智不受一尘。曰白牛。体具万德。如肤充。烦恼不染而色洁。又实智能出生一切差别智。故曰肤色充洁。权实二智。不离其体。曰形体姝好。具十如是大义。曰有大筋力。全体即用。全俗即真。因果一如。曰行步平正。智无内外刹那三世。曰其疾如风。又多仆从者。譬方便波罗蜜。随处运用。即二乘小行。众魔外道。皆随方便智用。又果地神通运役。亦仆从义。姝(音枢)。

　　△二释车由。

　　所以者何是大长者财富无量种种诸藏悉皆充溢。

　　此喻佛自住大乘。终不以小乘教人。直指云。财富无量者。即权实二智。禅定解脱力无畏等。皆具足也。种种诸藏者。即行藏理藏。空不空藏。自行圆满名充。以之化物名溢。

　　而作是念我财物无极(至)各各与之不宜差别。

　　天台云。正明以等心与之之故。由财物无极。于子无偏。安得不等与大车。七宝无量者。喻今经开显。若教若行。皆摩诃衍法。幼童皆子者。即三无差别也。等赐大车。是法无差别也。

　　所以者何以我此物周给一国犹尚不匮何况诸子。

　　释成财富无量之意。此物。即喻佛知见。乃如来普为人天所开所示之物。周给者。遍该善恶信不信种。于无缘尚度。况机熟有缘。而曾受大法薰习者耶。

　　△四得车欢喜。

　　是时诸子各乘大车得未曾有非本所望。

　　譬上菩萨闻是法。疑网皆已除也。天台云。三乘之人。本求羊鹿牛车。期出分段。今得大白牛车。尽于变易。过本所望。岂不欢喜。

　　△四无所虚妄譬。分三。一问。

　　舍利弗于汝意云何(至)珍宝大车宁有虚妄不。

　　此承上等赐一大车来。直指谓。前许三车在门外。其事似虚。今所赐等一大车。乃昔未许者。而今与之。其实似妄。你试看。如此者。果虚妄耶。非虚妄耶。正喻三乘之设。不过藉以出三界而已。究竟非实。故先有而后无。一实之理。虽先未说。而开佛知见。究竟是实。故先无而后有。以此虚妄二字。打通前后关键。从非本所望一句生来。

　　△二答。分二。一免难不虚。

　　舍利弗言不也世尊(至)于彼火宅而拔济之。

　　身子因问。领知不虚之意。谓前云。长者所设方便。令诸子等得免斯害。则三车之设。乃方便耳。今诸子争出火宅。意在于车。而长者之意。本在脱苦。今苦难既脱。则方便之验正着。岂返受虚妄不实之咎哉。何也。全身免火。已得玩具。譬得小乘五分法身人空慧命。则为已得心所好也。况此本是如来方便拔济之心。何成虚妄。

　　△二过望不虚。

　　世尊若是长者(至)欲饶益诸子等与大车。

　　此明大车之锡非本所望也。即使长者到火宅之外。一车不与。尚非虚妄。何故。以车为免难之由。今免难后。不唯与车。而且与大车。是诸子所不望者。岂反责父。有虚妄罪乎。此喻世尊虽说三乘。而作念实在大乘。是绝无虚妄之意。身子于此证成不虚。已为四大弟子千二百人立断疑生信之案。故品后则自陈信解矣。

　　△三叹。

　　佛告舍利弗善哉善哉如汝所言。

　　如来欲当机自陈赐车之意。故以虚妄不虚妄。发彼所见。幸而身子同声相应。即函称之以善哉也。如云诚如所言。即此一语。便知身子谓从佛口生。得佛法分。果为不妄。开譬一科已竟。

　　△二合譬。分二。一合总譬。分五。一合大长者。

　　舍利弗如来亦复如是则为一切世间之父。

　　天台云。因前品单以法说难明。故许以譬喻得解。至喻后再将法合。是欲为中根开解。而亦显如来说法理事兼至也。举一切世间者。约处以定名位也。上云。国邑聚落。今合譬直言一切世间。则该摄三土。皆是妙色心果报之处。如来福应三土。故为一切世间之父。

　　于诸怖畏衰恼忧患(至)恒求善事利益一切。

　　此言如来独得真常。而起利生之悲智也。怖畏下三句。皆世间苦境。如来于因中。五住尽。二死忘。无恶不断。故曰永尽无余。而悉成就等。皆出世妙乐。如来于果上。权实融。智悲运。万德具备。故曰利益一切。正合上财富无量。而冥应众机也。知见言无量者。即权实诸智。应有无量力无畏。皆智德中摄。合上财富。明矣。大神力亦应有无量二字。如本经弹指謦欬三变净土放光现瑞等。皆神力中少分。合上田意。全权即实。全实即权。是智慧之力。智为一切所寄托处。合上宅意。具足方便等。即十度诸智。合上及诸僮仆意。慈悲。乃施化之本。无懈。即不尽之心。此等功德而悉成就也。此明自证。下方出利物之心。来生三界也。恒求善事。即应机济物。利益一切。即誓度众生也。

　　△二舍宅。

　　而生三界朽故火宅。

　　天台云。三界者。自地狱已至人间。名五趣杂居。自人间至他化天。名欲界。四禅十八梵天。皆有形色。名色界。四空天。惟识性安居。名无色界。三处各有界限种族。故曰三界。

　　[△@△]生三界者。即承上无倦之心。为利益故生。非有所感招而生也。朽是坏劫相。故是住劫相。三界乃如来行化之场。曰故宅。合上其家广大。

　　△三合五百人。

　　为度众生。

　　众生乃诸圣之根本。佛不度生。圣何从立。故佛佛成道。誓度众生。乃化化不绝之意也。众生之性。本来是佛。由诸惑染。覆彼心灵。所以如来随其根性而度脱之。则三乘五性。总曰众生。故五百人与三十子。并此合也。

　　△四合大火起。

　　生老病死忧悲苦恼愚痴闇蔽三毒之火。

　　生老病死。是尽世间所不免者。天之与人。但分粗细。是根本苦。忧悲苦恼四字。总言即一切苦。别论。忧即怨憎会。悲即爱别离。苦即五阴炽盛。恼即求不得也。以愚痴暗蔽为苦者。盖一切众生。本具如来德用。由愚痴暗故。失佛见。愚痴蔽故。失佛知。因失佛知见。所以枉受轮回也。是知生死苦果。及三毒苦因。皆从愚痴建立。则愚痴为苦大矣。三毒者。谓以迷心对一切顺情之境。引取无厌。名贪。以迷心对一切违情之境。而生恚怒。名嗔。迷一切事理之法。无明不了。起诸邪行。名痴。三皆名毒者。因能坏出世善根故。以此合上歘然火起。

　　△五合惟一门。

　　教化令得阿耨多罗三藐三菩提。

　　菩提觉道。似难以合一门。但诸圣所证。凡愚所迷。亦不外此也。今如来出世。以己所证。发彼所迷。多方巧示。使诸众生。念念熏修。转生灭。成一真如。出离生死。而证涅槃。唯此一门而已。故合上一门。

　　△二合别譬。分四。一合长者见火。分三。一合能所见。

　　见诸众生为生老病死(至)如是等种种诸苦。

　　见诸众生的见字。是能观智。诸众生下。方是所观境。合上大火从四面起。火既大。则所聚之患必多。故如来以佛眼。见诸众生。为种种患之所烧煮。总三苦八苦为火也。八苦者。生死等是四。贪着等。是求不得苦。地狱天上受生。有五阴炽盛苦。加冤会爱离为八。三苦者。忧悲烧煮及地狱三途。是苦苦。舍所爱境而别离。是坏苦。五阴不停。是行苦。一切众苦。从四颠倒生。故合上四面火起。

　　△二合广所见。

　　众生没在其中(至)虽遭大苦不以为患。

　　直指云。如来见三界五道三乘诸子。恒被八苦所烧。乃为总标苦本。稍有福者。为财色名食睡五欲所醉。受种种苦。无福德者。追求五欲之因。后受三涂之果。三途报尽。生人间天上。又不免贫穷困苦。于父母妻子之间。有爱别离苦。于水火盗贼债主仇家。有冤憎会苦。仍复生老病死。轮回六道。苦不可穷。而此诸子。返以为乐。游戏四生。于本具之佛性。不觉不知。于生死之危险。不惊不怖。明知是苦而不生厌离。明知有佛而不求解脱。甘于此三界火宅。随业受报。东西驰走。虽遭如是大苦。而不以为患。此即诚为可怜愍者。正合上苦痛切己心不厌患无求出意。

　　△三合起惊怖。

　　舍利弗佛见此已(至)佛智慧乐令其游戏。

　　合上身手有力一节。然众生以愚痴自蔽。固为三毒等火。煎逼不已。我既为彼父。岂不当为救济之方。与拔其苦难耶。即以大悲力。化诸众生。拔五浊苦也。若但拔苦。而不令至乐。则父道亦有缺焉。故又与佛智之乐。令其游戏。是以大慈力。令诸众生。得二严乐也。火宅中之诸子。以五欲乐。欢喜游戏。乃自取之耳。此以佛智慧乐。令其游戏。乃佛与之也。虽苦乐之境不同。惟其心之一转耳。

　　△二合舍几用车。分二。一合舍几。又二。一合拟宜。

　　舍利弗如来复作是念(至)众生不能以是得度。

　　天台云。上譬有劝诫二门拟宜。今但合劝门者。劝是正修。而诫乃傍助之耳。今拟宜中。神力合身。智慧合手。如来知见合衣裓。力无畏合几案。众生不能以是得度者。由法大机小不相投也。

　　所以者何是诸众生(至)何由能解佛之智慧。

　　此释成所以不得度之故。合上诸子幼稚未有所识恋着戏处一节。其所以不能得度者。由五浊障深。正为诸火所逼。大乘微妙难思之法。何由得解。

　　△二明息机。

　　舍利弗如彼长者(至)然后各与珍宝大车。

　　此重举前文。以明用权显实之意。

　　△二合用车。分四。一合拟宜三车。

　　如来亦复如是(至)于三界火宅拔济众生。

　　以法对喻。一一可见。故知如来隐胜现劣。以一说三。于三界火宅。用方便者。岂得已耶。

　　△二合父知子意。

　　为说三乘声闻辟支佛佛乘。

　　此明佛说三乘也。乘以运载为义。天台云。声闻以四谛为乘。缘觉以十二因缘为乘。菩萨以六度为乘。运出三界。归于涅槃也。六度菩萨。于当教内。亦称大乘。今名佛乘者。菩萨三十四心。顿断见思习气。而得成佛。故亦名佛乘。

　　△三合叹车希有。

　　而作是言汝等莫得乐住(至)声闻辟支佛佛乘。

　　此明佛谕舍贪取乐也。天台曰。三界火宅。是指明苦谛。色声香等。是集谛。皆由五尘积聚增多。而有火宅诸苦也。五尘俱有亲疏。色亲者。为男女美好之色。疏即世间玄黄赤白等。声亲者。即男女歌咏之声。疏如丝竹环佩及种种声等。香亲者。即男女身香。疏如世之沉檀龙麝种种香等。味亲。如肴[貝*善]饮食等种种美味。疏如药草果食等。触亲。即男女身分柔软诸触。疏如冷暖涩滑等。此名五尘。亦名五欲。为诸苦所因。故为集谛。速出三界。即指出灭道二谛。示三界外有智断三乘之果。故令速出。当得三乘。合上三车。今在门外。于三转四谛中。此即示相转也。

　　我今为汝保任此事(至)如来以是方便诱进众生。

　　保任者。是担当不失也。由此行径。俱为己历之途。今使汝等勤行于中。所有一切关要。我皆为汝担当保任。必至得此声闻辟支佛佛乘而后已。岂复有误于汝等哉。但诸子当专志前行。勿生退堕可也。如此语意。何等苦切。何等紧要。此是第二作证转也。

　　复作是言汝等当知(至)便得无量安隐快乐。

　　此合上汝等所可玩好希有难得一节。天台云。如此三乘。是诸佛方便引物仪式。故曰圣所称叹。得无生智。曰自在。得无尽智。曰无系。我生已尽。不受后有。名无所依。所作已办。梵行已立。名无所求。此皆序权智之功。乘是三乘下。方序实智。以无漏二字。总下力无畏等。皆是无漏。非权乘之有漏智也。五根五力七觉支八正道四禅八定八解脱及正定等。总属实智。故便得无量安隐快乐。此是第三劝修转也。

　　△四合适子所愿。分三。一合羊车。

　　舍利弗若有众生(至)为求羊车出于火宅。

　　此明诸子从化而证道果也。先明声闻乘。直指云。若有众生。是泛指六道而言。宿习有三乘种子。故曰内有智性。今从佛闻三乘圣教。即便信受。即闻慧也。殷勤精进者。指三十七品助道功夫。见思惑尽。方出三界。即思慧也。自求涅槃者。得人空慧。证有余涅槃。即修慧也。从教生解。故名声闻乘。声闻力弱。只能自利。如诸子求羊车出火宅也。

　　△二合鹿车。

　　若有众生从佛世尊(至)为求鹿车出于火宅。

　　此明缘觉乘也。梵语辟支迦。此云缘觉。亦名独觉。出无佛世。以宿习智种。自知生死是苦。自发断苦之慧。今从佛闻十二因缘。则深增慧种。返覆推穷十二缘理。况此缘理。本自有之。非佛天所作。故曰自然慧。好乐独居。直下照了缘理如幻。证偏寂境。故曰善寂。深知诸法因缘者。能于流转还灭二门。观因缘理。诸法。即十二缘法也。缘觉人从他闻法少。自推义多。取喻如鹿不依人也。又性兼通教。有回顾之慈。亦如鹿之回顾群类也。

　　△三合牛车。

　　若有众生从佛世尊(至)为求牛车出于火宅。

　　此明别教菩萨乘也。直指云。约所破之惑。始从阴处界三。以至七大同转。约能破之智。始从信位。及住行向地等妙二觉。一切皆欲了达。故云。求一切智。真俗并观。曰佛智。权实双融。曰自然。以本妙明应物。曰无师。如来知见十力等。即法身般若。属实智。慜念安乐等。属权智。由权实双运。故曰大乘。名为摩诃萨者。以自他俱利故。此菩萨体用相称。自在雄猛。有普载之德。故取喻牛车。若约时判。羊鹿二车。是序方等阿含前二十年事。牛车。是序般若会上后二十年事。若约机判。则前后互显。

　　△三合等赐大车。分二。一双牒二喻。

　　舍利弗如彼长者(至)等以大车而赐诸子。

　　此明等赐无二心也。前喻中。有免难索车等赐欢喜四科。今合唯二者。以到无畏处。兼索车意。以等赐中。兼欢喜也。

　　△二双合二譬。分二。一合免难。

　　如来亦复如是(至)怖畏险道得涅槃乐。

　　此以如来亦复如是。应成等赐大车之义。天台云。如来以一乘妙法。为大车。则体具万德。空有双持。真俗并驾故耳。以佛教门者。即四谛十二因缘六度等法也。怖畏者。即三界火宅。险道者。即六趣升沉。极险恶道也。

　　△二合等赐。

　　如来尔时便作是念(至)皆以如来灭度而灭度之。

　　此合其车高广众宝庄严。以至种种诸藏悉皆充溢一节。如来作念。正是法华。广集诸王。付嘱家业之时。无量智慧力无畏等者。即此诸法。便是如来大法宝藏等。与大乘者。即将上无量智慧等三德秘藏。付嘱诸子也。不令有人独灭度者。即三周普记。令一切人普皆成佛。如至此会。摄三乘归一。收权小入实。则人无异人。法无异法。生佛不二。圣凡一致。是名以如来灭度。而灭度之也。

　　是诸众生脱三界者(至)能生净妙第一之乐。

　　此合我财物无极。并各乘大车非本所望一节。直指云。先举三乘众生依权智而出三界。如诸子于露地坐矣。悉与诸佛禅定等。即等心赐与之意。诸佛之禅。真俗一体。属般若德。诸佛之定。空有一如。属法身德。诸佛之解脱。权实并运。属解脱德。三德体具。四智圆明。是为佛娱乐之具。悉皆与三乘诸子。名付家业。如上所付之法。皆是一相一种。断非权小可得。而持一相一种者。心佛众生。三无差别。成一真法界。故曰一相。十方谛求。更无余乘。故曰一种。然此诸法。皆为众圣。共相守护者。直至常乐我净萨婆若海。故曰能生净妙第一之乐。

　　△四合无虚妄。

　　舍利弗如彼长者(至)然后但以大乘而度脱之。

　　此明权实无虚妄也。牒喻可知。如来无虚妄者。是总结权实不虚也。初说三乘权。引众生出于三界。是如来施权不虚。后以大乘。而度脱之。普令三根同成正觉。是与实不虚也。

　　何以故如来有无量智慧(至)于一佛乘分别说三。

　　何以故。乃征释无虚妄之故。谓何故如来必欲先权后实耶。以如来智慧禅定诸法宝藏。本无穷极。而先说权教者。由机小不能领受。今皆尽与大乘之法。虽如来尽与。而众生不能尽受故。只得于一佛乘。说二说三也。身子前问。愿为四众。说其因缘。故今曰以是因缘也。汝前谓千二百人。闻所未闻皆堕疑惑。汝等今日。当知皆是诸佛方便之力。其实元一佛乘。但分别而说三也。如来如此委曲垂慈。则疑者之心。应冰判矣。长行譬喻已竟。

　　△二偈颂。分二。初一百偈颂前。又分二。一颂开譬。又二。一颂总譬。分四。一颂大长者。

　　佛欲重宣此义而说偈言。

　　譬如长者。

　　此颂明能救之人。为一宅主也。天台云。颂上位号。亦兼名行。德业为国邑聚落所崇。乃年德俱高之长者。喻舍那如来为三土之大教法王也。

　　△二颂广舍宅。

　　有一大宅其宅久故(至)周障屈曲杂秽充遍。

　　大宅。喻三界之总相。久故者。由众生从旷大劫。迷真逐妄。幻成此三界妄境也。顿弊者。喻坏劫将至。总标三界不牢固之相也。堂舍下。至杂秽充遍。总明三界火宅成住坏空之四相也。色界为堂。欲界为舍。不免堕落。故曰高危。柱根。乃业识命根也。以业运识。曰摧朽。梁栋倾危者。即善福减损也。基陛。乃运生运业之无明。隤毁者。即久故深沉也。墙壁圮坼。即四大减损也。泥涂。乃四大中杂染之心。陁落者。即杂染纷萦也。覆苫。乃以障四面之风雨。喻我人四相念念生灭。故曰乱坠。一切散善戒法。乃三界覆护之椽梠。差脱者。即废忘不修也。周障。是六识周回障隔也。屈曲。是六根屈折不合也。由识依根。而取诸尘。故曰杂秽充遍。良以三界虽广。乃一切众生妄惑所成。所谓迷妄有虚空。依空立世界。则所譬皆不离众生虚妄成就也。若以之喻人一。体虽甚相当。不若喻明三界之相为切。此世界相续也。圮(音痞)。坼(音册)。阤(音矢)。苫(闪平声)。椽(音传)梠(音吕)。差(音雌)。

　　△三颂五百人。

　　有五百人止住其中。

　　三界分二十五处。以所依之处不同。则能依之类。亦种种矣。总皆为五道众生。则三十子亦摄于其间。此众生相续也。

　　△四颂大火起。分四。一明地上火譬欲界。又四。一明所烧之类譬十使。又二。一正明所烧。又曲分二。初明禽兽被烧譬五钝使。

　　且三界众生。形由业感。业由妄生。于中善恶升降。横竖大小。虽报受不同。有种种千万。其展转轮回皆由无明三毒并五浊十使之所运。则成业果相续矣。如来今欲详陈三界所有一切弊恶之相。使人知此皆是众生迷惑所成。若一念顿发妙智。翻染成净。始信其清净本然中。由诸众生不守自性。则忽生山河大地及诸众生之有为相也。故自此下。详明三界中极苦众生。受三途苦报。有如此情状。先出畜生报。为贪嗔痴慢疑五钝使。所招感也。此下多依天台释。但以圆圈代之。科分为二。一别开五钝。分五。一慢使。

　　鸱枭雕鹫乌鹊鸠鸽。

　　○慢者。自举轻他。如鸟之陵高视下也。故以八鸟譬之。陵他为慢。自贵为憍。依文殊问经。有八慢。壮盛憍如鸱。性憍如枭。富憍如雕。自在憍如鹫。寿命憍如乌。聪明憍如鹊。行善憍如鸠。色憍如鸽。是八者。皆慢之所使也。鸱(音笞)。枭(音骄)。雕(音貂)。鹫(音袖)鸽(音合)。

　　△二嗔使。

　　蚖蛇蝮蝎蜈蚣蚰蜒。

　　○嗔者。不忍诸恶也。有三种。一非理嗔。不问可否。歘然而起也。二顺理嗔。谓人实恼我而起也。三争论嗔。谓以己为是。以他为非也。蚖蛇最大而毒。不触而螫。如非理嗔。蝮者复也。触之则复。怒时毒在于头。又云蝮蛇。鼻反。其上有针。此唯胎生。生时辄坼其母蝮。触之其毒不可当。喻执理嗔。蜈蚣。一名蝍蛆。见大蛇。缘而食恼。庄子中。有蝍蛆甘带者。是也。蚰蜒即蜈蚣类。颈赤者为蜈蚣。颈不赤者名蚰蜒。有百足。亦名马蚿。亦名商距。庄子谓商距驰河者。是也。喻戏论嗔。且世之怀嗔毒人者。虽异其形不异其嗔。闻此当须知悔。蚖(音元)。蝮(音福)。蝎(音歇)蜈(音吴)。蚣(音公)。蚰(音尤)。蜒(音延)。

　　△三痴使。

　　守宫百足鼬狸鼷鼠(至)𧏙螂诸虫而集其上。

　　○痴者。于境不了。即无明也。有二种。一独头。二相应。守宫者。即蜥蜴也。亦名蝘蜓。以朱饲之。其体尽赤。捣之万杵。以点女身。终身不灭。与人交则隐矣。俗谓蝎虎。善缘篱壁。此譬独头无明也。鼬。即野鼠。赤黄色。善食群鼠。狸。善卜者也。行则止。而拟度之。鼷鼠。最小之鼠。一名甘口鼠。伤人不知痛。此譬相应无明也。诸恶虫者。从痴根本。备起诸结使也。交横句。明诸使相缘。或缘三界。如交横起之速疾。如驰走屎尿句。明痴心所著之境。皆不净也。𧏙螂亦名蛣𧏙。冲波。传曰𧏙螂。无鼻而闻香。经营秽场之下。故曰。𧏙螂之智。在于转丸也。世人着诸欲境。痴心延绵。不少异也。鼬(音右)。狸(音离)。鼷(音奚)。𧏙(音腔)螂(音良)。

　　△四贪使。

　　狐狼野干咀嚼践蹋(至)饥羸慞惶处处求食。

　　○贪者。迷恋不舍也。有二种。一有力。二无力。狐乃妖媚之兽。礼北斗而致灵。善于变化者。狼大如狗。野干即狗类。夜鸣而为怪。此为兽中着妖着魅者。粗嚼曰咀。细嚼曰嚼。哜者啖其肉。啮者齿其骨。此譬有力贪。以威势竞取。如狐狼等。无力贪。但能从他乞索粗弊。如野干等。况贪心取境。有用不用。有用而取。如咀嚼。无用而取。如践蹋。又贪心取境。或取一物。或取多物。如哜啮也。骨肉狼藉者。积聚五尘。不知止也。群狗抟撮者。譬以有力夺无力者之状。两足翻寻曰抟。收聚一处曰撮。狐狼所食之余。狗来抟撮也。曰群狗。曰竞来。形容无力妄夺者。可发一笑。贪不知足。如饥。求不能得。如羸。慞惶者。种种营觅也。处处求食者。驰逐五尘之境也。又慞惶者。恐惧不安。多贪之人。虽富而贫。故曰慞惶处处求也。干(音岸)。咀(雎上声)。嚼(墙入声)。蹋(音踏)。哜(音齐)啮(音孽)。抟(音团)。撮(钻入声)。羸(音雷)。慞(音张)。惶(音黄)。

　　△五疑使。

　　斗诤揸掣啀喍嗥吠。

　　○疑者。犹豫二边也。向前相夺曰揸。往后相扯曰掣。乃斗诤之状。䘖物死争。曰啀喍。失物泼叫。曰嗥吠。此争斗之声。喻世人持疑不决。发言争论彼我是非之相。有如此者。别开五钝已竟。揸(音楂)。掣(音彻)。啀(音崖)。喍(音柴)。嗥(音豪)。

　　△二总结变状。

　　其舍恐怖变状如是。

　　此总结上五使也。其舍喻三界。言三界人心。具此贪嗔痴慢疑。可恐可怖。其变态真如上鸟兽虫蛇。莫能测度也。

　　△二明鬼神被烧譬五利使。分二。一总明利使。

　　处处皆有魑魅魍魉。

　　此以三界中鬼趣。譬众生具足五利之心。形状如此。前贪嗔痴慢疑。尚只使得凡夫。故曰钝。惟此身边邪见戒。这五桩无论凡夫逃脱他不得。即四谛五阴。触着皆有。如我欲学佛学圣。他便在学佛学圣中。令人不知不觉。使你差错了路头。故曰处处。以其利于上五使也。魑魅者。物之精。山泽之怪也。西京赋云。山神虎形曰魑。宅神猪头人形曰魅。魍魉者。木石变怪也。此四者。能隐能显。若有若无。巧怪百种。变幻不一。故以此譬众生身边邪见戒之心也。

　　△二别开五利。分五。一邪见。

　　夜叉恶鬼食啖人肉(至)斗诤之声甚可怖畏。

　　○此譬邪见。由计断常。不信因果。故名邪见。夜叉此云捷疾鬼。譬邪见者。拨无因果也。人是善报。譬出世因果。邪见之人拨无善报。如食人肉也。毒虫是恶报。譬世间因果。邪见之人拨无恶报。如啖毒虫也。孚乳句。广雅云。孚亦生也。乳者养也。卵属以爪护所生曰孚。胎属以身藏所产曰乳。凡世间之法。善恶各从其类。从同类因。生同类果。藏护者。因能有果名藏。必得不失名护。此言世间善恶。各有所藏所护也。夜叉争食者。譬邪见人拨无善恶因果。是争取食之也。食既饱者。乃邪见之心成就也。恶心转炽者。增广邪见之心也。斗争声者。内心成就。外彰言教。宣无因果之法致令闻者堕落三途。故言甚可怖畏。

　　△二戒取见。

　　鸠槃茶鬼蹲踞土埵(至)往返游行纵逸嬉戏。

　　○此譬戒取。执邪为道。名非因计因。如外道持牛狗等戒也。鸠槃茶此云瓮形。亦名可畏。即无常杀鬼。譬修有漏善。能胜诸虫也。虚坐曰蹲。实坐曰踞。土捶。即垄断也。譬外道修十善戒。能生六欲天高处。如土埵也。离地一二尺者。增修诸禅。得色界定。如上一尺。得无色定。如二尺也。得升上界为往。退堕下界为返。妄起戒取之见。如纵逸嬉戏。蹲(音存)踞(音据)。埵(音朵)。

　　捉狗两足扑令失声以脚加颈怖狗自乐。

　　○狗即苦果。足譬苦因也。邪戒本非是因。虚妄计之为因。坚持不舍。如捉狗两足也。又谤世间无苦因果。是扑令失声。返着邪戒为正修。以苦舍苦。如以脚加颈。将苦为乐。持说不定。如怖狗自乐也。

　　[△@△]问。佛令人持十善戒法。为生天因。亦是方便。此何故作鸠槃茶譬答。因不同也。佛教正因。久令增进。必得正果。今外道所持邪戒。又谤世间无苦因果。由其因果差错。故作此譬也。颈(音景)。

　　△三身见。

　　复有诸鬼其身长大(至)发大恶声叫呼求食。

　　○此譬身见。于阴入界中。妄计为身。名身见。竖入三世计我名长。横遍五阴计我名大。计我自在。不修善法。即无惭愧。名裸形。以恶庄严故黑。无功德资故瘦。计我者。不出三界。故言常在其中。计我在心。发言宣说有我之相。故言发大恶声。冀因此说。望得道果。故言叫呼求食也。裸(音裸)。瘦(音𠻳)。

　　△四见取。

　　复有诸鬼其咽如针。

　　○此譬见取。谓因此妄见。通至非想。名见取。非想无常。而计涅槃。如咽细命危而保其寿。故言其咽如针。

　　△五边见。

　　复有诸鬼首如牛头(至)饥渴所逼叫唤驰走。

　　○此譬边见。于身见上计我。复计断常。执常非断。执断非常。随执一边。名边见。断常二边。如牛头二角。为身是我。为我是身。依我见起边见。如头两角也。计断常之过。能断出世善根。如食人肉。能断世善根。如复啖狗。或时计常。或复计断。前后回转。如头发髼乱。计常即破断。计断即破常。如残害𠒋险。无有智定饮食自资。如饥渴所逼。各陈一见。如叫唤驰走也。正明所烧已竟。髼(音蓬)。

　　△二总结利钝。

　　夜叉饿鬼诸恶鸟兽(至)如是诸难恐畏无量。

　　○初二句总结欲界烦恼之相。上句结利使。下句结钝使。次二句通结利钝。并是有漏之心。无道味充食曰饥。生死速疾曰急。四向者。见惑虽多。不出断常有无四句也。窥窗牖者。窥小视也。明其邪观空理。虽有观察。非为正见。所以不得广大真空之境。故如窥窗见空也。后二句收广总结。由众生不修正法。邪解成非。故至堕苦。所以恐畏无量也。明所烧之类。譬十使已竟。窥(音奎)。牖(音有)。

　　△二明火起之由。譬五浊。

　　是朽故宅属于一人其人近出未久之间。

　　○三界是佛应化之处。往来八千返。岂非久故耶。大窾云。此譬如来在世教化众生。令伏烦恼。由应化他方。暂时不在。致令众生烦恼火起。问。上才言属。此便言出。既属则不出。既出则不属也。此义何如。答。上不言属。则于己无干。何有救济之情。下不言出。则并己被焚。何有救济之功。则属与出。皆有关系也。

　　△三明火起之势。譬浊相。

　　于后宅舍忽然火起(至)摧折堕落墙壁崩到。

　　此去正明三界坏劫之相。又前叙畜鬼。二道境界。已如是矣。此似明地狱境界。况地狱诸苦。唯火为重。又狱乃囚系之所。况三界九地众生。无时解脱。岂不成囹圄之场。故知凡有系处。狱义在也。天台云。三界为宅。五阴为舍。四面是处所。即身受心法也。于四法中。起四倒见。则五浊八苦俱作。故云一时。相续渐增。故云俱炽。后宅舍者。应即坏劫时至。由众生无明浓厚。五浊浑深。则四大四相。我人炽盛。则将三界有为福善。并皆毁尽。便是栋梁等震裂之相也。爆(音报)。

　　△四明被烧之相。譬众苦。

　　诸鬼神等扬声大叫(至)周慞惶怖不能自出。

　　○坏劫既至。众生福尽。而起种种恶业。与诸邪见。是皆为业火之所逼也。上以鬼神。譬利使。今言扬声大叫者。如计常者。谓法定常。以有还无。无即是所计之常也。计断者。谓法定断。唯此一死。更无复续。各执一见。皆成决定宣说。故云扬声大叫。雕鹫。譬钝使。鸠槃茶。乃利使中戒取。本不计断。今见无常。但生疑怖。而利钝诸使。并着不知出离之方。故云惶怖不能出也。明地上火起。譬欲界竟。

　　△二明穴中火。譬色界。

　　恶兽毒虫藏窜孔穴毗舍阇鬼亦住其中。

　　○四禅之定。如孔穴不深。虽出于欲界。不及门外虚豁。犹得免于欲界之粗恶猛焰。利使众生。亦得禅定。故曰毗舍住中也。毗舍。即啖精气鬼。初二句钝使。次二句利使。以十使粗细。分高下也。窜(音㸑)。

　　薄福德故为火所逼。

　　此方出其被烧之由。然所以被烧者。由薄福德故。恶业增炽也。天台云。孔穴中。虽无猛𦦨。犹有热恼。如四禅中人。亦为喜乐等爱细相煎逼也。

　　共相残害饮血啖肉(至)臭烟熢㶿四面充塞。

　　○利钝众生。得禅是同。所计各异。互相是非。是共相残害也。既于禅定中起诸见。则不能生无漏定慧。耽着禅味。如饮血。着观等五支。如啖肉。野干。譬欲界贪。于欲界修未来定。已断此贪。故曰前死。禅定之贪。如大恶兽。能吞欲界诸贪。故曰竞来食啖。欲界四倒八苦。如猛𦦨。色界四倒八苦。如臭烟。以轻重分上下也。又通身受心法。及以四大。故云四面充塞。㶿(音孛)。

　　△三明空里火。譬无色。

　　蜈蚣蚰蜒毒蛇之类为火所烧争走出穴。

　　○前欲界中。以蜈蚣譬嗔。今无色界中。亦以蜈蚣譬嗔。色界中言毒虫。即蜈蚣类。故知嗔通三界。毒蛇等。厌色界定。贪向无色。厌色粗境。观无色法。亦业运迁流。是火烧出穴义。

　　[△@△]问。上二界不行嗔。何得言无色亦有蜈蚣等也。答。但言二界不行。非谓二界绝无嗔也。今言争走出穴。是犹为业火所逼。厌有趋空。正是断嗔之相。

　　鸠盘茶鬼随取而食(至)饥渴热恼周障闷走。

　　○若得无色定。以灭下界缘。故云随取而食。非想居于最顶。尚不免颠倒诸苦。如头上火然。非想亦有八苦。心生异念。名生苦。念念不住。名老苦。行心扰扰妨定。名病苦。退定是死苦。求定不得。是求不得。求定不得。皆缘有障。是怨憎会。失定之时。名爱别离。四阴心。即五阴盛。无无漏饮食所资。故为饥渴所恼。犹是轮回。故慞闷走。

　　△四总结众难非一。

　　其宅如是甚可怖畏毒害火灾众难非一。

　　此总结三界上下。从粗至细。俱不免为三毒诸惑之所逼迫。是皆众生情思万变。则所感之毒害火灾。非一种也。此中诸家。譬合新新特出。唯天台所释。理事不背经。既以火宅喻三界。则鬼畜火难。皆宅中所有之事。若或以三途及事相。随情释者。只能尽五趣杂居人间之相似。不能尽释三界也。故余从天台而参。以三相续。及三途之相。则可完火宅众生所有之事。而亦见一三界情境。宛如画矣。颂总譬已竟。

　　△二颂别譬。分三。一颂长者见火。

　　是时宅主在门外立(至)长者闻已惊入火宅。

　　○宅主。是能见之人。门外立者。如来在法身地上。常怀大悲。欲救众生。不处第一义空法座。故云立也。闻人言等。即十地菩萨。作梵王帝释。而请转法轮也。又文句引经云。十方诸佛。语释迦佛云。汝有缘诸子。在三界中。善根将灭。汝往济之。皆是闻有人言之义。因游戏等句。乃是闻人所语之言也。三乘诸子。本未出三界。何言来入。曰。或在大通佛时。曾发大心。是将出。而寻即废忘。则又入矣。如人出门。才至门侧而返。亦名出而复入。约理。自性本净。非三界可拘。因无明不觉起诸戏论。便成生死。故云游戏来入也。昔结缘浅。大善未着。名稚小。退大已后。流转三界。无明所覆。名无知。耽三界有为善法及五欲乐。名欢喜乐着。长者闻而惊入者。应前四面火起。前曰见。此曰闻。乃全佛知见之义。惊入者。即智悲双运也。

　　△二颂舍几用车。分二。一舍几。

　　方宜救济令无烧害(至)此苦难处况复大火。

　　方宜者。以大教拟宜。是权实并行也。告喻者。即是说众患难。而教诫之也。长行中。但言火来逼身。苦痛切已。今颂中。广陈火相。前四句。明如来拟宜欲救。恶鬼毒虫。总出利钝见思之惑。灾火蔓筵。是所烧之势。蔓筵者。连绵不断也。毒蛇蚖蝮下。广明烧相。文中杂列利钝。不复次第。皆是总陈三界苦因苦果。令人极生厌离。而求出三界也。蔓(音万)。

　　诸子无知虽闻父诲犹故乐着嬉戏不已。

　　○颂上诸子不肯信受。妙乐云。不受即无知。亦是稚小。无知之文略耳。犹故乐着嬉戏不已者。即耽恋见思。而不求出要也。无有大乘心愿。如来只得施小教也。

　　△二颂用车。分三。一拟用三车。

　　是时长者而作是念(至)即便思惟设诸方便。

　　初四句。明拟宜之意。益愁恼者。众生不受教化。则如来悲心转甚。舍宅无乐者。明三界因果无一法可乐也。耽湎嬉戏者。出其用小教之由。良以众生深着五欲。如𤛆牛爱尾。由见思深重。只得于一佛乘。分别说三。若不用小。则大小俱亡。必为火害。而身命皆失矣。耽(音单)。湎(音勉)。

　　△二叹车希有。

　　告诸子等我有种种(至)随意所乐可以游戏。

　　妙宝者。即权中蕴实。乃方便中之妙宝也。在门外者。如示四谛。令知出世。即初示相也。汝等出来。即劝修也。吾为下。即作证也。既曰造作。则门外之车。明权矣。但如来以无数方便。随众生乐欲。因机与教。以见所说不谬。亦证成所赐之不虚也。

　　△三适子所愿。

　　诸子闻说如此诸车(至)到于空地离诸苦难。

　　此应长行诸子闻说心勇锐一节。奔竞驰走。喻二乘见谛三十七品助道工夫。前已释明。空地。指偏空。苦难。即五趣诸苦。

　　△三颂等赐大车。分四。一颂免难欢喜。

　　长者见子得出火宅住于四衢坐师子座。

　　○向言在门外立者。以子未出故。今子既出。故得安坐。又大机未会。故云立。小机已周。故言安坐。则立是冥利。坐乃显益也。四谛俱属真常出世大道。曰四衢。贪着灭谛。不前进宝所。故曰住。

　　[△@△]师子以表无畏。见子免难。可以施化。故言今我喜无畏。是不畏诸子堕苦也。

　　而自庆言我今快乐(至)是故诸人我今快乐。

　　○自庆者。庆其得所化之机也。佛于二万亿佛所。曾教大乘缘种。是生。中间常熏小果成熟。是育。经多劫教道。是长养甚难。由大种弱微。故云愚小。妄起五浊。故云无知。由因感果。故云入险宅。多诸二句述其所起见思之火。大火二句。述其被烧之势。而此二句。正合著二惑之心。我已下。明欢喜之由。是故下。结欢喜之意。

　　△二诸子索车。

　　尔时诸子知父安坐(至)今正是时惟垂给与。

　　此处见彼父子机投好光景也。父云随汝所欲。子云惟垂给兴。如是一许一索。多少切实。直指云。约理。诸子出界。已悟性体。故曰知父。了知性无来往。曰安坐。以人空智。向真空理。曰皆诣父所。不因索权。无以开实。此正是伊父子抑扬纵夺妙境。切不得作死句读。

　　△三等赐大车。

　　长者大富库藏众多金银琉璃砗磲码瑙。

　　如来藏中。遍含一切。未发现者。故曰藏。已发现者。贮于库中。如前谓取要言之。无量无边未曾有法。即库中所有微少之物。非如来藏中之广有也。今总库藏之所有。故言大富。下言金银等。乃七支法财具足充满也。屋盛称库。地盛称藏。

　　以众宝物造诸大车(至)四面悬铃金绳交络。

　　○因果之法。总名众宝。约教。修得有造义。行多子多。故车非一。所以造诸车而复大也。又须示方知。起行修习名造。以性泯修。造还本有之理。即诸大车之义。余皆如前释。

　　真珠罗网张施其上(至)众彩杂饰周匝围绕。

　　○真珠等。出幰盖之相。喻慈门非一。犹如网孔。一一孔中。皆一真珠。如众慈门。并称于实。前文但云垂诸华璎。秪是直令见者欣悦。今云处处垂下。乃明众机遍悦也。众彩杂饰。譬垂化之处设应不同。周匝围绕。譬摄物之宜无所阙少也。

　　柔软缯纩以为茵褥(至)以是妙车等赐诸子。

　　前文曰重敷。今加柔软者。以喻诸禅自在也。又以细氎覆上。乃增胜妙禅。是以妙冠粗也。茵者。说文云。车中重席。喻具足事禅。异诸分小。故云藓白净洁。余皆如前释。缯(音曾)。纩(音旷)。茵(音因)。褥(音肉)。氎(音牒)。

　　△四得车欢喜。

　　诸子是时欢喜踊跃(至)嬉戏快乐自在无碍。

　　○欢喜者。得非所望之大乘。故喜也。游四方者。乘中道慧。横游四种四门。四种四谛。竖游四十一位。究竟常乐我净四德。随处侍佛。随处度生。故曰自在无碍也。颂开譬已竟。

　　△二颂合譬。分二。一合总譬。

　　告舍利弗我亦如是众圣中尊世间之父。

　　○上二句合位号。下二句合名行。兼合叹德义。如来是七种方便。贤圣中尊。九种世间之父。七方便者。于九界中。除四恶趣。开藏通别三教菩萨。共为七。以子义通于一切故。为九界之父。由结缘者不多故。方便只言七处也。

　　一切众生皆是吾子深着世乐无有慧心。

　　以佛眼等观一切众生。皆有子义。由世乐深着。则慧心不发。所以不肖佛也。此合五道众生兼三十子。又通论三乘五性。皆无其实。故曰无有慧心。

　　三界无安犹如火宅。

　　○合上其家广大。试观三界中。何事可乐。犹之火宅。不可耽恋也。

　　众苦充满甚可怖畏(至)如是等火炽然不息。

　　○初二句。总标诸苦。次二句。释成三苦八苦。即大火起之相。末二句结成。炽然者。念念增盛也。不息者。念念生长也。

　　△二颂合别譬。分四。一颂合长者见火。

　　如来已离三界火宅寂然闲居安处林野。

　　合上如来安隐得出。寂则无著。苦因除也。安处无生。苦果忘也。此所以得五住尽矣。正由寂然无事。方见五浊诸子为火所逼。起救济之心。安处林野者。乃居他受用土。与慈运悲之处。

　　今此三界皆是我有(至)而今此处多诸患难。

　　此合上见火譬。上四句。明是处是人。皆系属我矣。既为我有。得不设方便而救济耶。下二句如前。文云。见诸众生。为生老病死之所烧煮。

　　惟我一人能为救护。

　　合上佛见此已便作是念。我为众生之父。应拔其苦难一节。

　　△二颂合舍几用车。又二。一合舍几。

　　虽复教诏而不信受于诸欲染贪着深故。

　　合上未免生老死等。教诏不信。是法大机小。贪着深者。是情恋诸欲也。由恋诸欲。所以不信教诏。

　　△二合用车。

　　以是方便为说三乘(至)开示演说出世间道。

　　以是方便一句。正拟用车之方便也。合上但以智慧舍方便。众生不能得度。示出世道者。即三乘权小有余涅槃也。

　　是诸子等若心决定(至)有得缘觉不退菩萨。

　　○若心决定者。从苦法忍已上。是真决定。此一句。总颂三乘驰走之位。具足下四句。各颂三乘争出之位。三明者。辅行引婆沙论云。宿命知过去苦。生大厌离。天眼知未来苦。生大厌离。漏尽能作正观。断诸烦恼。此三名明。神境通。但工巧而已。天耳通。但闻声而已。他心通。但缘他别想而已。故不名明。不退义通。亦兼三藏菩萨也。此三乘人。有闻演说四谛因缘者。即具足三明六通。成声闻缘觉之出世间道。有闻演说六度者。即得不退菩萨之出世道也。

　　△三颂合等赐大车。分二。一正明等赐。

　　汝舍利弗我为众生(至)一切皆当成得佛道。

　　说一佛乘。合上悉与诸佛禅定解脱等。汝等下。合上是诸众生脱三界者一节。是语者。即说一佛乘之语。一切皆当成佛者。由决定信也。又见如来语无虚妄。

　　是乘微妙清净第一(至)所应称赞供养礼拜。

　　此合上皆是一相一种圣所称叹。直指云。真俗融。权实会。故曰微妙。超能所。泯圣凡。故曰清净。世出世间无有过者。曰第一。十方谛求。更无余乘。曰无有上。如妙莲华。故佛所悦可。

　　[△@△]言此一乘。于三界中。为第一者。过去现在已成之诸佛。由乘此而出三界。是为佛所悦可也。一切众生。皆未成之诸佛。亦将乘此而出三界。则宜乎所应称赞供养也。是则三世十方一切诸佛。唯乘此故。而得出离。岂不曰无有上耶。

　　无量亿千诸力解脱禅定智慧及佛余法。

　　合上我有无量无边智慧等。此释成所以有一乘之由。皆由如来具足诸力解脱禅定等。故能普为一切众生。说一佛乘。

　　△二合得车欢喜。

　　得如是乘令诸子等(至)乘此宝乘直至道场。

　　○日夜者。初得佛知见中道智。如日。由一分无明未尽。如夜。又自具中道智光。如日。以慈悲入生死济物。如夜。劫数者。常行二法。从劫至劫。利己利人。于此界他方。故云游戏。三乘之人。同入佛智。是谓乘此宝乘。直至者。中间更无屈曲回还。自发大心直至成佛。

　　以是因缘十方谛求更无余乘除佛方便。

　　此方结劝信受。我唯说一乘。更无二三者。何也。以我本愿。元为此一大事因缘。使一切人决定成佛。岂实有二三乘法。为众生说耶。任汝向十方审谛诚求。唯一佛乘。更无余法。唯除诸佛作方便说。容有之耳。

　　△四颂合无虚妄。分二。一正合不虚。

　　告舍利弗汝诸人等(至)我皆济拔令出三界。

　　至此始出成不虚之言。从前许三。而今普与一乘者。为其皆吾子也。既皆是子。则赐应平等。况汝辈累劫受苦。而我累劫救济。必令脱诸苦。而至于乐。始完我为父者之职也。

　　我虽先说汝等灭度(至)今所应作唯佛智慧。

　　先说者。即佛于阿含。已许灭度也。谓我虽先说汝等已得灭度。但不过尽分段出三界而已。其实变易未忘。故非真灭。今所应作者。即悟入佛知见道。始融真俗。归第一义。则一色一华。举手低头。皆为成佛正因。总皆融入佛智。而证一乘实相也。

　　△二合释不虚。

　　若有菩萨于是众中(至)所化众生皆是菩萨。

　　直指云。此应长行如彼长者初以三车诱引诸子。至于一佛乘分别说三一节。长行先叙羊鹿。后及牛车。今颂先牛车。以见小大互融权实不二也。自未度先度人。乃菩萨发心也。其发心之初。贵在直心。正念真如。真如之理。即是实相。达实相则权实可融。故曰皆是菩萨。

　　[△@△]又若有菩萨者。即指发大心之人。于是众中。即于此法华众中。一心听者。是无异缘也。实法者。即一乘妙法也。末四句。明此诸人从前虽因权得入。未是菩萨。迄今会。则权亦成实矣。故言皆是菩萨。

　　若人小智深着爱欲(至)佛说苦谛真实无异。

　　此下明有作四谛也。佛所说法。本无大小。由人机不同。故法亦有异。先明苦谛。以逼恼为义。总不出六道生死。谛者。审实不虚。声闻人怖畏生死。不慕大乘。故曰小智。然所以无慕大之心者。由深着爱欲。着爱既深。苦曷以尽。故为之宣示苦谛也。心喜者。以机教相契也。既曰小智。非无智者。但于大乘。不生忻乐。今见投以苦谛。称适所怀。故至心喜。得未曾有也。真实无异者。佛说苦。决定是苦。而不能令乐。

　　若有众生不知苦本(至)诸苦所因贪欲为本。

　　前四句明集谛。以招感为义。则集是苦因。众生集诸欲。而不能舍。岂识其为苦本。故如来以方便力。说诸苦因。皆以集诸欲。而致诸苦果也。方便说道之道字。非谓道谛。如云方便说与。此是世间因果也。

　　若灭贪欲无所依止灭尽诸苦名第三谛。

　　此明灭谛。以可证为义。众生由诸苦所逼。不忘贪欲。则涅槃永失。若集尽苦灭。则灭谛之理。可证入矣。欲之一字。摄法甚宽。该三界所有一切诸欲。贪字。即摄嗔痴。为三毒。则贪欲二字。总六道轮回之本。是生因也。灭字。即永息轮回之义。是转生死为涅槃也。若贪欲灭尽。则六道因亡。因亡而苦果永息。生死何依。苦尽而灭谛证矣。故曰灭尽等。

　　为灭谛故修行于道。

　　此明道谛。以可修为义。欲证灭谛。须修诸道品也。略则戒定慧。广则三十七品。此为出世因果也。

　　离诸苦缚名得解脱(至)我意不欲令至灭度。

　　此出陈三乘非实之故。初二句重举得脱也。集为能缚。苦为所缚。今但离苦集。名得解脱。其实非真也。次二句。征云。是人于何法得解脱。而曰非真。下二句。谓但离虚妄也。况无明已是虚妄。而见思依无明起。则更为虚妄。今二乘见思惑断。是但离虚妄。称解脱也。此秪脱分段。而未脱变易。故不得一切解脱。一切解脱者。即无作无灭之四谛也。佛说未实灭度者。以未得无上道故。况如来出世。本欲令人至无上菩提。方称本怀。原不欲令人至有余涅槃。但断见思而便谓已得灭度也。今欲普令三乘同归实相。故唯说一佛乘。

　　我为法王于法自在安隐众生故现于世。

　　此明佛欲使人必至究竟。然我本为三界大法之王。于权实诸智。皆得自在。所谓举权则实在其中矣。今乘此无碍轮。示生三界。无非为欲安隐众生。而出现于世。岂忍人不至究竟。而便谓灭度。此结前为一大事因缘出现之案。百行偈颂前长行已竟。

　　△二六十五行劝信。分二。一标章。又二。一标可说不可说。

　　汝舍利弗我此法印为欲利益世间故说。

　　此正嘱付身子。于法当郑重也。法印者。即如来三昧海印。所谓森罗万象一法所印也。况如来持此法印。印定九界众生必至佛果。以利益世间故。特为开示演说。但非机不说。说之恐至起谤法因缘。此为如来鉴机妙用。汝当知也。

　　△二标可通不可通。

　　在所游方勿妄宣传。

　　此方嘱身子等。他后须观机逗教。勿乱通也。或在此界天上人间五道类中。或他界乘通乘愿。随处行化。皆是所游之方。勿妄宣者。非机勿说也。勿妄传者。是机当授也。若非机为说。必至生谤堕苦。则失自拔苦之悲心也。是机不与。必误妙严之乐。是失自与乐之慈门也。此是嘱持法印者之当慎。

　　△二释义。分二。一释可说不可说。

　　若有闻者随喜顶受当知是人阿惟越致。

　　此下总标三种能信之人。即得大利益也。直指云。先出一类大乘之机。闻此生佛平等之法。一念随喜者。即现生证不退果。以显顿教顿机之利益也。须知此中更有况显之意。言随喜顶受。不过暂时闻经生信乐者。随喜尚得阿惟越致。况一心诚求者。况专心修习者。其益可较。

　　若有信受此经法者(至)恭敬供养亦闻是法。

　　此明中乘之机。一念信受此生佛平等之理者。是久远劫。曾种大乘之因也。见佛是缘因。供养是福因。闻法是慧因。远因既深。一闻即信。此以显昔缘之不昧也。

　　若人有能信汝所说(至)及比丘僧并诸菩萨。

　　此又明一种大心凡夫。从身子处。闻此生佛平等之理。能深信者。便得入四圣流矣。一见佛。二并汝者。即声闻。三比丘僧。摄缘觉。四并诸菩萨。已上三段。见承法华之力。而开佛知见。深达实相。便见心佛众生三无差别矣。则知信字。即根本智。以显信为入道之本。信能开佛知见。故信真则悟入无难。

　　斯法华经为深智说(至)随顺此经非己智分。

　　此总结三乘浅深。以明法因机别也。深智。即实相根本智。如文殊等。浅识者。即五趣识情。如不睹不闻等。迷者不信。由识所使也。悟者深信。因智而契也。一切声闻下四句。拣三乘人。偏空力弱。不及受大。汝舍利下四句。指当机。以信解而得亲证。是初住位。末四句。指千二百人。因闻譬喻。乃依佛语。随顺法性。而得证入。终非己力所能入也。三乘圣众尚于此经。信分深浅。况凡夫耶。可见如来智慧甚深难入。但以如来知见力故。知一切三乘五性之机。若深智闻而生信。即可说也。浅智不信。则不可说。

　　△二释可通不可通。又二。一用大悲门恶人莫说。

　　又舍利弗憍慢懈怠(至)闻不能解亦勿为说。

　　此详明勿妄宣传之诫。憍慢者非他。即是闻法未证之人。妄谓有所取证。故多憍[怡-台+居]慠慢也。懈怠者。亦即是不勤求无上乘人。此等既着我见。必无乐欲之心。若强为说之。是妄宣说。此为计我取证者。不可说也。次明凡夫人但知着欲为乐。况深著者。迷之犹甚。必不欲闻。纵闻无心领解。如此者说之何益。此为凡夫无智者。不可说也。且而妙法实相。为诸佛之所护念。岂容妄宣。故以此两种不闻不信人。对前三种能闻能信者。罪福皎然。如上文。才能随喜顶受。便现生住不退地。续佛慧命。则知为亲近诸佛者。必成佛子。暂时随喜信受之人。其利益广大如此。况久修实证者耶。今以此不信受者。必生毁谤。由谤故苦。故下出陈不信之罪。亦甚苦甚重也。要知妙法功力不可思议。致令信者之福。与不信者之罪。皆不可得而思议也。

　　若人不信毁谤此经(至)汝当听说此人罪报。

　　此言毁谤经断佛种。是大恶。不啻出佛身血也。不信者。即自断善根。虽则如来广大知见智慧神通种种三昧无量方便本自具足。由不信故。则皆失之。因失其乐。必致堕苦也。毁谤者。毁其无有将来成佛之因。谤其无有将来出世之果。因果双亡。是断灭义。一切世间者。此经为九界之根本也。既谤此经。即断九界成佛之因。故曰断一切世间佛种。颦蹙者。谓颦眉蹙额。不欲闻也。不信二字为总。毁谤。是不信之言。颦蹙。是不信之貌。疑惑。是不信之心。以三业俱犯故。感报不轻。颦(音贫)。蹙(音足)。

　　若佛在世若灭度后(至)此人罪报汝今复听。

　　上明断世佛种。罪已难逭。此又兼谤三宝。故共陈罪相。若佛在世一句。是谤佛兼谤佛所说之法。佛灭度后。乃单谤其所说经也。见有读诵书持经者。或轻贱。或憎嫉。或怀恨。此皆谤持法华之弟子。故曰罪报复听。向下总前谤佛谤法谤僧之罪。共出陈之始。不致文繁也。诽(音斐)。嫉(音疾)。

　　其人命终入阿鼻狱(至)如是展转至无数劫。

　　然谤经不信之邪人。多是法中假名冒窃者。所谓师子身中虫也。非世俗无知识者。能致谤法因缘也。此偿报中。依直指。分为十段。一明谤经者。初生地狱报。由现生不信妙法谤佛法僧。皆是轻毁最上最尊之果。故死堕地狱。亦坠最下最苦之涂。由生谤时。迷己迷人。故感报劫数。展转增长也。问。何故不陈地狱苦状。答。以受罪不一。地狱不一。而况劫数长久。谤能尽说。

　　从地狱出当堕畜生(至)断佛种故受斯罪报。

　　二明谤经者。转入畜生报。照常论谤大乘经者。从地狱出。堕饿鬼中。此不标鬼趣。理应有之。或文略耳。又则鬼道受报。人无知者。如地狱苦报。亦不详陈。况鬼但受苦。畜生兼偿债。故今以人所共知见者为言。使人必当敬信大乘经典。勿毁谤也。然所以堕畜生者。由前生憍慢之时。披师子服。作野干鸣。故今作如此报也。正当诳妄说法之时。不知三德一心之正宗。故感形𩑔瘦。权实不明。报之黧黮。将俚语外饰。故报以疥癞。假法虚妄。损正信故。感人触娆。恃法恶贱他贤。仍报之为人恶贱。过受利养。故报之饥渴。失人正慧。故报骨肉枯竭。生时自无实益。故受楚毒。死后移污于人。故被瓦石。此为谤经所招之畜生。报应一也。𩑔(音窟)。黧(音离)。黮(音坦)。娆(音饶)。

　　若作馲驼或生驴中(至)谤斯经故获罪如是。

　　三明负重畜生报。馲驼与驴。惟以负重为用。是谤法之人。还其憍慢自重之报。因中毁谤之言加人。果上杖捶之苦加己也。因中多诸邪解。诳惑于人。果上但念水草。无别所知也。馲(音洛)。

　　有作野干来入聚落(至)受诸苦痛或时致死。

　　四明病苦畜生报。先世于聚落中。妄自称尊。受人恭敬。故今还来于此。作野狐精。以昔不明法体。故感疥癞。昔时权实未融。故感一目。昔时鼓弄妖惑。乌合群党。无法利于人。故感童子无知者打掷之。昔时惑人。不知休止故感受痛苦。而致于死。

　　于此死已更受蟒身(至)谤斯经故获罪如是。

　　五明嗔毒畜生报。因中见持经者。而怀结恨。故感蟒身。况妙法具五分法身。真理由谤。故感五百由旬之量。闻大法而颦蹙不喜。故感聋騃无足。腹行用酬多伎。咂食以偿贪饕。因中假法终身受乐。果中受苦应无休息也。蟒(音莽)。騃(涯上声)。

　　若得为人诸根闇钝(至)若有所得寻复忘失。

　　六明转生人道报。偿理智无知。报有三种。一六根不具。二误医增疾。三横罹他殃。因中法眼不明。故报以诸根暗钝。三身不能别白。故报以矬陋。权实不明。报以两手𤼣曲。正信不立。报以两足躄折。无择法眼。故盲。厌闻妙法。故聋。不信常住法身。故背伛。因中以妄语惑人。故感人不信。法说非法。故口臭。教惑愚人。故为魑魅所著。虚受恭敬。故贫贱。理行俱亏。故多病痟瘦。理智俱失。故无所依怙。憎嫌持经之人。故感人不在意。不以法为怀。故寻复忘失。总为不明大法。妄谈般若。以谤法故。感报如是。矬(坐平声)。陋(音漏)。𤼣(音连)。躄(音碧)。伛(于上声)。痟(音宵)。

　　若修医道顺方治病(至)设服良药而复增剧。

　　七明贪利谬说报。佛为三界医王。能瘥五趣三乘生死等病。瘥病之药。悉具此经。凡人一受师教。便得悟佛知见。则身心病尽。顿出轮回。邪见众生。不信佛大乘正法。为利养故。谬妄宣传。自误误人。故报以为医。但知顺方治病。不得药理。不识病原。而返增他疾。如众生本求妙果。而贪利者。妄说空相。致令闻者错乱修习。丧法身。断慧命。故报以医人致死。己实未得。而返不受人教化。故自病无人救疗。设有以正法开导。即生嗔恼。故服良药。而增他疾也。

　　若他反逆抄劫窃盗(至)生辄聋哑根不具。

　　八明展转讹传报。前人为利妄说。后人递相沿习。故感报横殃。宜矣。以下总结。如上三种谤经堕苦之人。以因中谤佛故永不见。谤法故永不闻。因嫌恨众僧。故常生难处。失三宝种。则狂乱。远离正法。故长劫受苦。邪见众生。因无慧目。甘心不听。而起谤法因缘。故生时即便聋哑。辄(音慑)。

　　常处地狱如游园观(至)谤斯经故获罪如是。

　　九明复处地狱报。以偿背法自适之愆也。由不向正理。故常居地狱。以正法为戏。故如游园观。戏法之心不舍。故报之如己房舍。所作不净。故与畜生同处。

　　若得为人聋盲喑哑(至)谤斯经故获罪如是。

　　十明再生人道报。以酬所余之业也。若得者。不定之辞。谓罪重必更生地狱。设若罪苦稍轻。或得为人。依然六根不具。四事俱衰。因中假法得富乐庄严。果中得贫苦众病庄严。智人弘法。以三身四智六度万行。而为衣服。邪人谤法。以水肿干痟。而自庄严。弘法之人。口吐华香。身心皎洁。谤法之者。身常臭处。垢秽不净。智人悟佛知见。四相顿空。三毒永息。邪者迷佛知见。深着我人。三毒增长。恋着生死。故淫欲炽盛。智性昏迷。故不择禽兽。以上十段总属谤经之报。故一一结云。获罪如是。悲哉。谤法者可不惧乎。疥(音戒)。癞(音赖)。痈(音雍)。疽(音苴)。

　　告舍利弗谤斯经者(至)无智人中莫说此经。

　　此结前谤者莫说。起后信者当说也。前十段。既将罪相一一出陈。使人知谤经乃众罪根本也。故告当机领旨。且云。此但略说耳。若尽为说者。劫可穷。而罪相不可穷也。末四句。照应章初。我此法印。在所游方。无智者勿妄传也。妙乐问。谤经生罪。则经返为致罪之缘。何益于人。答。罪福皆由心自起。佛意本为接济众生。出生死海。在闻经之人。一念真信。当下妙契本心。即是成佛之缘。不信之人。反生谤毁。便是不信自心是佛。失其根本。转无量妙乐。而成极苦。此唯自心取致也。于经何涉焉。如迷方者。乃迷者过。非聚落过也。

　　△二依大慈门。善者当说。分二。一分五对释。

　　若有利根智慧明了(至)如是之人乃可为说。

　　此以过现作对。虽标五双。不出十度。唯行十波罗蜜法者。可以为说。前六句明现在机。直指云。以智度为体。故首言利根。性相双融。故曰明了。差别了了万行圆明。故曰多闻强识。此为求经缘也。若人曾见下。方是明过去因。以施度为体。亿千佛所植福修善。则其施殊胜。无以喻也。能所两忘。曰深心。施不退转。曰坚固。知音云。所施植福。不求人天小果。故云深心坚固。由此因缘具足。故当为说也。

　　若人精进常修慈心(至)如是之人乃可为说。

　　此以上下作对。精进修慈。是愍下也。以进度为体。知音云。常修慈心。勤与乐也。不惜身命。勤拔苦也恭敬无异。是尊上也。以禅度为体。无异心。是心定。离愚处山。是身定。又无异心。是入息不居阴界。乃一理恭敬也。离愚处山。是出息不涉众缘。为无染恭敬也。

　　又舍利弗若见有人(至)如是之人乃可为说。

　　此以内外作对。舍恶近善。是外求。以方便度为体。舍恶。是离俗方便。得近权智。近善。是趋真方便。得近实智也。清净持戒。是内护。以戒度为体。知音云。持戒如珠。成六根清净之因。求大乘经。得开佛知见之缘。

　　若人无嗔质直柔软(至)如是之人乃可为说。

　　此以自他作对。愍众敬佛。是自行。以忍度为体。知音云。质直柔软。不为人所辱也。愍众敬佛。是不辱于人也。质直者。心如直弦。一切真实。以真实故。不为人嗔。以柔软故。自亦无嗔。自既证得柔顺忍三昧。故常愍念一切嗔恨虚假众生也。自既知诸佛所证如是三昧。故常生恭敬也。净心说法。方是化他。以慧度为体。于众中得心净。是以慧自利也。譬喻说法。以慧利人也。问。此人既能于大众中。以净心说法。可谓具真慧矣。况又能以种种因缘譬喻言辞。说无碍法。似乎自利。已得何言。如是之人。乃可为说。答。岂不闻诸佛开权。但曰以种种因缘等。随宜说法。此虽曰譬喻言辞说法无碍。但得权乘。未竟实理。故须当为说此妙法也。

　　若有比丘为一切智(至)如是之人乃可为说。

　　此与下段始终作对。四方求法。乃参请之始也。以力度为体。知音云。为智求法。则信力甚深也。乐大不小。乃慧力甚大也。一切智者。实智乃为一切智之本。今所求者。求如来妙智也。四方求者。是广求福慧。合掌顶受。乃受持之切也。求大乘经。是欲趋佛果。不受余经者。欲起利人之行。故不习小乘以求自了也。

　　如人至心求佛舍利(至)如是之人乃可为说。

　　顶受专修。是归凭之终也。以愿度为体。知音云。不求余经。愿不欲小也。未尝外典。愿远诸邪也。舍利。乃佛身之分。正求之当切。故言如人志心。谓求经之心。如求舍利等也。如是至诚求得。一心顶受。如获至宝。既得深信大乘。岂复有志念小乘。而更欲外道典籍者乎。

　　△二总结应说。

　　告舍利弗我说是相(至)汝当为说妙法华经。

　　是相者。即上十种善相。然亦略言之耳。若广说持经得益者。穷劫不致尽也。前教勿妄说者。由不信不解。返为堕苦之缘。故历举谤者十种罪相令闻之。纵不信不解。亦勿生谤。则于将来。亦为渐入佛慧之缘也。此举十种信解者。必得成就圣智。继佛妙果。须当为说妙法华经也。然世尊将信毁二种。善恶果报。显然举出。使人知疑信善恶。翻覆成败。有如此者。斯可谓分别解说之极矣。此六十五行。以罪福劝信已竟。直指云。此品因千二百不悟佛知见。乃重烦世尊入泥入水。立此譬喻。由此喻。知三界空华。知众生如梦。知定业难逃。知恶习当断。知权实不二。知真俗一如。知心佛平等。知佛为一大事因缘出世。知深信定入佛乘。知毁谤定当堕落。知信解必得受记。惟此一品。前含方便。后摄因缘。黑白二门。皎如日月。善哉譬喻。真不可得而思议者也。

　　妙法莲华经授手卷第三
卍新纂续藏经第 32 册 No. 0623 法华经授手


　　妙法莲华经授手卷第四

　　楚衡云峰沙门　智祥　集

　　信解品第四

　　品节云。此品来意。因四大弟子。闻如来譬喻。见身子领悟。始的信昔果是权。悔恨痴迷。故托穷子之事。以叙本怀。曲尽父慈子顽之状。故云信解。天台云。夫根有利钝。惑有厚薄。说有法喻。悟有前后。二乘于法华已前。但念空无相愿。于菩萨法。都无一念好乐之心。至法华会。初闻略说。上根已悟。中根未解。动执生疑。广闻五佛。朦胧未晓。今闻譬喻。欢喜踊跃。信发解生。疑去理明。故云信解品。又中根人闻喻说。疑惑消除。入大乘见道。云信。进入大乘修道。云解。文云。我等今日。真是声闻。以佛道声。令一切闻。闻圆教入圆位。故曰信解。大窾云。二品皆以父子为喻。前品以大富长者。喻如来货财不匮。故言等赐大白牛车。此品以幼稚贫儿。喻弟子无心希求。故言忽得如来宝藏之分。前品写如来慈愍。为子之心最切。故云惊入火宅。此品写弟子愚痴背父之事居多。故曰疾走而去。前品写如来诱引出三界门。故云今在门外。此品写穷子不肯入如来室。故云住立门侧。父子两人。各吐心胆。说出四十年中许多间关曲折。各极其致。至今日始得父子投机师资道合也。

　　○问。四大弟子。是众中之纲领。居僧之首。何先不领悟。而返动执生疑。身子何得先悟。答。看两处叙悟之文。便知端的。由舍利弗寻常在山林树下。自疑自悔。自咎自责。不肯甘为小乘。终日竟夜。常怀此事。故今一闻叹佛智慧。即便生疑。一闻罗汉成佛。当时担荷。乃云今日乃知真是佛子。得佛法分。四大弟子寻常疲懈。不疑不咎。直待如来危言激励。又闻身子授记。然后生疑身子代请。如来说喻。方始信解。先叙云。我等自谓已得涅槃。不知真是佛子。不复进求阿耨菩提。今闻譬喻。方知我等今者真是声闻。真阿罗汉。所谓睡轻者一呼便应。睡熟者摇撼方惊也。要解云。诸大弟子。皆内秘外现。根非中下。悟无先后。为助扬法化故。次第敷陈也。

　　△二明中根得解。分二。一经家叙喜。又二。一叙内心。

　　尔时慧命须菩提(至)发希有心欢喜踊跃。

　　经家首标四大弟子。是能信能解之人。所信所解。乃一乘上妙佛知见法。天台云。然于空生。独曰慧命。三人皆称摩诃者。通论。皆大智慧。别论。善吉得空性。以空慧为命。又于般若中。佛命转教敷宣。是为慧人所命也。直指云。今既从权入实。则实际理地。不受一尘。故以解空居首。今世门头不舍一法。故须用头陀为先。演真俗不二之法。事到理到。非善论议者不可。游权实不二之门。尽佛境界。非神通第一者。岂能致哉。故于千二百中。特举此耳。从。佛所闻等。是得喜之由。远闻方便品说法。又见舍利弗授记。如此闻见。皆昔所未有者。故生大欢喜也。发希有心一句。是叙近闻譬喻。则发所未发之心。故曰希有心。为信故发。信为解故有是品。名信解之意。

　　△二叙外仪。

　　即从座起整衣服(至)曲躬恭敬瞻仰尊颜。

　　例上身子。亦应三业领解。发希有心。属意。从座起等。属身。白佛属口。此叙今有所兴起之形仪也。

　　△二当机陈解。分二。初长行并七十三行偈陈解。又分二。一略以法说。又二。一正法说。又二。一明昔证小不求。又二。一标章。

　　而白佛言我等居僧之首(至)成就众生心不喜乐。

　　此明昔不愿求也。为今有所信解。故将从前过状。一一陈白。则知厌小便是解大之心。我。即迦叶自称。等于空生目连与迦旃延也。然经家所以叙此四人者。由如来授记。唯举出四名故。以是先标也。此叙陈有三不求。谓我等从前。皆居众僧之首。晚学依我为法。即欲改途求进。恐为后学讥嫌。是一不求也。又则我常闻行菩萨道者。不自惜身命。难行难忍。皆欲能之。况度生任重。我等年并朽迈。是二不求也。再之自谓。蒙世尊开导。令我证得三三昧道。见思已断。梵行已立。既不来三界受生。则无所愿求。可谓千足万足矣。虽有如世尊之三十二相。福慧具足。一个无上菩提。自念我等无所堪任。故不复慕。是三不求也。由此三种顾惜之心。虽在如来座下。纵有时闻大乘妙理。似为非我所有。但以疲懈身心。只念空无相无作三昧而已。于菩萨所有游戏神通之事。净佛国土之心。成就众生之志。一概无心喜乐也。游戏神通者。于方等会上。见维摩居士。借饭香积。手持大千。并借三万二千师子座于灯王佛国等。皆神通游戏也。净佛国土是上求。成就众生是下化。三解脱者。一空解脱门。谓观诸法无我无我所一切俱空也。二无相解脱门谓观男女相一相异相皆非实有也。三无作解脱门。谓知一切法空无相即无所作也。又曰无愿解脱。即于三界无所愿求也。迈(音卖)。

　　△二释义。

　　所以者何世尊令我等(至)不生一念好乐之心。

　　所以者何一句。是征词。下方释义。谓何故于菩萨神通净佛国度众生等。而不喜乐。盖因世尊。原为我等着外道法。化令出家。使我等离三界苦。得涅槃乐。今幸遂心满愿。故不求大也。又加我等年运已迈。自忖不堪任大。况此等心志。不但从前一往如是。即近先世尊说无量义。教诸菩萨。似亦无有一念好乐之心。此皆是我小乘辈。甘自下劣。以至如是。此自陈习小。不乐大乘之志。

　　△二明今会一方得。

　　我等今于佛前(至)深自庆幸获大善利。

　　此明今有所证也。知音云。今于佛前下。谓般若方等时。虽闻授菩萨记。犹呵斥声闻。今于佛前。闻方便品言。但有闻法者。无一不成佛。又闻譬喻品中之等赐大车。况明见授声闻舍利弗记。所以甚为欢喜。而此经此记。得未曾有也。不谓于今下。申明心喜之义。谓我等有求而得。不为希有。今本无心求。而忽然得闻。是甚希有也。分所当得。不甚庆幸。今经乃从前分所不当得者。而一旦得之。岂不深自庆幸。实可谓获大善利矣。

　　△二略举喻。

　　无量珍宝不求自得。

　　无量珍宝。领法说中诸佛成就无量无边未曾有法。喻说中财富无量。兼合譬中无量禅定解脱等。不求自得一句。方出自己所信所解之义。略以法说已竟。

　　△二广以喻显。分二。一开譬。又二。一诏发。

　　世尊我等今者乐说譬喻以明斯义。

　　妙乐云。应知世礼。欲有所决。须先咨问引发。以为起喻之端。

　　△二说喻。分五。一父子相失譬。又四。一舍父逃逝。

　　譬若有人年既幼稚(至)或十二十至五十岁。

　　穷子一喻。通篇描写诸弟子及佛穷富之状。大窾云。然佛既以譬喻。写哀愍之心。我等亦应以譬喻写愚钝之态。是所谓投桃报李也。天台云。譬若有人。虽四人之语。其实领二十子。喻二乘也。年幼稚者。喻无明厚重。解心无力也。舍父逃逝。即背真逐妄。无明运使曰逃。趣向生死曰逝。他国者。以涅槃法界。为自国。以生死五道。为他国。久住者。迷恋生死也。或十是天道。二十是人道。五十是五道。由众生备轮诸道。故云或十等也。

　　○问。佛舍应后。众生起惑。是父离子去。何言舍父。答。由众生不求大势佛。居此无益。所以舍应他方。还成子背故也。

　　年既长大加复穷困(至)渐渐游行遇向本国。

　　因宿种薰。动有厌苦欣善之心。而善根增长。是年长大意。天台云。不得出离之要为穷。为诸苦火所逼曰困。驰骋四方求衣食者。佛未出时。诸凡夫人。依身受心法。起四倒见。于四倒中求正道如食。求助道如衣。虽非正修。以厌苦求理。亦为可化之缘。佛出时。多诸外道得度。即此意也。渐向本国者。明外道厌苦希脱。邪求涅槃。是渐渐游行意。无心求佛。而今得值遇。故云遇向本国也。

　　[△@△]向字对前舍字言。舍之而久住他国。向之即还到本处。前言于四倒中。求正助者。即外道执常断等见为正。修诸苦行为助。骋(音逞)。

　　△二求子不得。

　　其父先来求子不得中止一城。

　　直指云。喻佛愍念众生。于此八千往返。故曰先来求子。机教不扣。故曰不得。

　　[△@△]中止一城者。如来既双垂二相。则处于同居实报之间。故云中止。以胜身论一城。即实报土。以劣身论一城。即方便土也。此领前云我于二万佛时常教化汝意来。

　　其家大富财宝无量(至)商估贾客亦甚众多。

　　天台云。如来报身。恒居实报土。故曰家。具足万德。曰大富。具五度福德。名财。智慧名宝。一一具足。名无量。

　　[△@△]金银珠等。即种种差别权智。一一充满。是领上长者大富义。仓以盛粮。库以贮物。充满为盈。流荡名溢。以禅定如仓。能生百八三昧。饱满众生故。以实相为库。能以十八空慧。遍济众生故。直指云。三贤智行为僮仆。十地理行为臣佐。十信外凡为吏民。象马二车。喻权实并运。牛羊喻方便随顺。五十五位。从体起用。出生万善曰出。位位摄用归体曰入。十法界冥通。曰遍他国。商表差别理行照而常寂。贾表差别智行寂而常照。从因至果。重重无尽。故曰亦甚众多。此承大白牛车庄严露幔意。出入息利者。一为无量是出。无量为一是入。又化他之用为出。自行之用为入。以法出利众生曰息。以化功归己曰利。遍于三土。行于非道。通达佛道。是遍他国义。此土菩萨往他土听法。他方大士来此方闻经。往来求利。有如商贾义。又遍入三土求法。故云众多。估(音古)。

　　△三偶到父城。

　　时贫穷子游诸聚落经历国邑遂到其父所止之城。

　　无大乘功德法财。故名穷子。天台云。此等退大以来。备遭诸苦。深生厌离。妄起邪解。观察五阴为聚落。十二处为邑。十八界为国。历此求理。名求衣食。由邪慧。为入正之因。感佛大悲救济。名到父城。直指云。从外道出家。先十二年。阿含游三十七品聚落。次八年。于方等历中实之邑。后二十二年。到真空之国。今来法华。方止父城。此领三车之喻而来。大窾云。虽是展转游行。其实未见本生之父。前说其父求子不得。中止一城。此言子游聚落。遂到父城。父子总在一城。只是两不相见。所谓不识庐山真面目。只缘身在此山中。是也。

　　△四父为忧念。

　　父每念子与子离别(至)坦然快乐无复忧虑。

　　此明慧父念子。直指云。喻佛观三乘诸子。嬉戏火宅。故曰每念。化城止在内凡。自大乘初住。望如来妙觉。道果隔五十五位。故曰离别五十余年。四十年前。但说权法。未及显实。故曰未曾向人说如此成佛之事。况又说时未至。故曰但自思惟。未称本怀。故曰心怀悔恨。化随机尽。故曰自念老朽。法无相托。故曰无所委付。金银下。总牒长者原喻。以喻三德秘藏无机领受。故曰无有子息。将唱涅槃。故曰一旦终没。将欲开权显实。故曰殷勤每忆。出定双叹权实。故曰复作是念。显实之后。法有所托。故曰无复忧虑。此承上会三归一意。

　　[△@△]与子离别五十余年。断非久住他国之五十年也。彼从迷入迷。而沦五道。此真妄间隔。而争五位。宜以直指所表为当。

　　△二父子相见譬。分二。一子见父譬。

　　世尊尔时穷子佣赁展转(至)踞师子床宝几承足。

　　此明三乘穷子遥见大富长者。喻华严时不睹不闻也。直指云。初习四谛。次习方等。故曰佣赁展转。有修有证。故以佣赁取价为喻。初叙向理国。次叙至同城。相近空如来藏性。故曰遇到父舍。尚未契一真法界。故曰住立门侧。以二乘化城。望实报境尚远。故曰遥见。大窾云。师子座。即法空座也。以神通为足。无畏为几。所以助神通也。知音云。以身雇人曰佣。任力取直曰赁。前行曰展。复回曰转。佣(音融)。赁(音任)。

　　诸婆罗门刹利居士(至)种种严饰威德特尊。

　　班列诸贵族净行之人。既曰恭敬围绕。则非宫墙外望者。表地上诸法身大士也。珍珠璎珞。乃长者身中之庄严。表十波罗蜜。足以严法身也。而曰价直千万。则十度能开万行法门。吏民僮仆。乃内奉外役之人。而又执白拂立左右。宜表巧方便智。白拂。即权智之用。左右。乃二边之名。表佛以巧方便权智。于空有二边。运用无尽也。更得覆慈悲之宝帐。垂万行之华幡。以智水洒众生之心地。散名华。表五众之因修。罗列诸地真实功德。出内自他无边妙义。总见三身体具。四智齐圆。万德尊严。威神莫测。故谓种种严饰威德特尊也。直指云。从体起用。曰出与。摄用归体。曰取内。乃明体用收放故也内(音纳)。

　　穷子见父有大力势(至)非我佣力得物之处。

　　此明穷子见父心生惊怖。喻三乘人未开佛知见。所以见大乘而生恐怖也。天台云。大势力者。智曰大力。神通曰大势。如上身手有力义。恐怖者。小机劣弱。怯惧大道也。悔来者。见佛以大法示之。不肯信受故也。窃作念。是拟退大之心。此或是王等。直指云。小乘但知化城为家。丈六是主。睹尊特舍那身。为华藏之主。为他方之佛。此正明迷本逐末。背大向小。下劣自甘。故云非我佣力等也。

　　不如往至贫里肆力(至)作是念已疾走而去。

　　贫里者。但着偏空也。直指云。以断惑证真。名肆力有地。有修有证。故曰衣食易得。若久住等。天台云。修大乘道。必经无量劫。故曰久住。二乘本怖生死。修大乘者。必入生死。实非本愿。故曰逼迫强作也。舍大取小。故曰疾走而去。

　　[△@△]前是背本觉。而趋五道。故曰逃逝。此是畏大乘。而恋偏空。故曰疾走。此正领前东西驰走视父之意。

　　△二父见子譬。

　　时富长者于师子座(至)我虽年朽犹故贪惜。

　　此明长者见子自庆。喻佛得机欢喜也。天台云。佛居第一义空。以大圆智。而鉴机也。见子便识者。知是往日结缘弟子。幸机教相扣。故生欢喜。此领法中而起大悲心。喻中即大惊怖意。彼以大悲拔苦。故言惊怖。此言大慈与乐。故曰欢喜。作是念者。将垂大教也。今见大机发动。称己慈心。则大乘有托。故曰财物库藏有付。子一日不得此一乘之利。尚在流浪。如来一日垂念不忘。故曰我常思念。欲救而机不感。是无由见之也。今有可度之机。是忽来义。称适悲心。是适愿义。下二句。释明适愿难于遽遂之由。谓虽化缘将毕。奈大机尚未相扣。犹在审慎之际。故云犹故贪惜。

　　△三追诱相近譬。分二。一遣傍人追。

　　即遣傍人急追将还(至)我不相犯何为见捉。

　　此下领华严时。佛欲以一乘大教。顿授三乘。然不自说。乃命五十五位法身大士。各说一真法界生佛平等之理。是即遣傍人也。急追将还者。天台云。直说大教。于小乘如急追使。速忆大乘本愿。故曰将还。疾走往捉者。以大乘如如理智。欲使人人直趋菩提。如大白牛车其疾如风也。若以菩萨说法为论。则菩萨有自神通。又得佛加被。亦能令众生速取菩提也。穷子惊愕者。小乘虽曾发大心。久废不忆。今忽闻大教故惊。不识境界故愕。小乘以烦恼为怨。生死为苦。三界为大牢狱。今闻烦恼即菩提。生死即涅槃。还入三界。教化众生。是称怨枉大叫唤也。于净佛国土。成就众生。心不喜乐。故云我不相犯何为见捉。此领上劝门拟宜无机意。愕(音谔)。

　　使者执之愈急强牵将还(至)转更惶怖闷绝躄地。

　　使执愈急。是诸菩萨。位位谈真如妙义。言初心与究竟齐等。乃急欲成就菩提也。二乘本无心乐。即强牵将还意。自念无罪等者。天台云。罪。即慈悲也。众生以罪故。入生死狱。菩萨以慈悲故。亦同罪入狱。二乘无利生之志。名无罪。欲令入生死狱。如被囚执也。无大乘方便。而入生死。必当永失三乘慧命。故云必定死也。因思念如上诸事。则转更惶怖强以大法投之。而小智不解。故言闷绝。起诽谤堕三途。即躄地也。此领上诫门拟宜无机。

　　父遥见之而语使言(至)令得惺悟莫复与语。

　　此并领上劝诫二门拟宜。息大乘化。天台云。遥见者。以大小悬隔。是结缘之子。故云遥见。语使言等。即如来与诸菩萨言。不须现汝尊妙身。令二乘见。如净名经云。摄汝身香。无令彼诸众生而起惑着。又普贤入娑婆。促身令小。皆此义也。勿强将来者。既无大机。若现胜身。说大乘法。不唯无益。恐返伤善根。冷水者。即三藏灰断理水。除见思热恼。面者。以厌苦为背。趋理即面也。醒悟者。开小教逗机。令得离烦恼闷。悟四真谛也。莫复语者。决定应息大乘教也。

　　所以者何父知其子(至)不语他人云是我子。

　　小乘厌苦欣空。畏难大法。且任其习小。抑佛本怀也。天台云。审知者。如来已知。于二万佛所。曾发大心。是有子义。而以方便等。于昔小乘教中。随他语意。方便覆护。称是声闻。不说随自语意是菩萨也。

　　使者语之我今放汝(至)往至贫里以求衣食。

　　放汝者。知大机弱。随意者。知小善强。以此二缘故。息大化也。天台云。不为大教所逼。故欢喜。无谤大罪。得免三途。故如从地。有小善生。故言而起。又前拟宜大法。迷闷不解。卧无明地。今逗以小。可得醒悟。故言从地而起。于四谛中。欲求道法。故言往至贫里以求衣食。

　　△二遣二人诱。分二。一齐教领。

　　尔时长者将欲诱引其子(至)形色憔悴无威德者。

　　此下领鹿苑时也。将欲诱引者。天台云。既息大化。不容孤弃。即设方便。故言将欲也。密遣等。今明方便隐实为密。指偏真为遣。直指云。今是劣应垂权赴机。时属阿含。故曰而设方便。先命地上菩萨。化作声闻缘觉。同生五浊。内秘外现。非同急追。故曰密遣二人。地上菩萨。理智双隐。同示愚小。故曰憔悴。不用诸神通等事。故曰无威德。

　　[△@△]密遣二字。正是所设之方便也。二人者。以方便权智。出于中道之外。即用空有二法。化权小耳。形色憔悴等。由权智用事。不能称性发扬。广彰妙用故。

　　汝可诣彼徐语穷子(至)我等二人亦共汝作。

　　此以同事行往摄之也。直指云。诣真空处。同学般若。故命曰。汝可诣彼徐语等也。作处者。天台云。即见道修道。是断见思之处。倍与汝直者。修五戒十善。止出三途。四谛十二因缘。能出三界。是为一倍。又外道六行。但能伏惑。今修四谛。则能断惑。得至涅槃。是为二倍也。穷子若许者。有机即设教。但使除见思戏论之粪。二人共作者。约理。即智谛相资。约人。即权人共实人修行也。

　　[△@△]除粪二字。下得奇怪。喻得恰好。

　　时二使人即求穷子(至)先取其价寻与除粪。

　　诸菩萨上奉佛敕。于方便土中。现随类身。说随类法。而得机施教。皆为大乘作本。教菩萨法。故云具陈上事也。二乘人慕果行因。故云先取其价。

　　△二取意领。

　　其父见子愍而怪之。

　　愍其不发大心。怪其偏取小果。唯此是佛深生怜愍处。谓其所失者大。所得者寡。不能同佛受用也。

　　○妙乐问。若愍念怪责。即当以大法济之可耳。何故密遣教其取小。答。旁追不来。事须密遣。虽教除粪。非父本怀。欲以彰言委付。故此惜也。

　　又以他日于窗牖中(至)粪土尘坌污秽不净。

　　此明隐胜现劣。喻华严双垂二相二始同时之际也。直指云。他日者。是方便以智鉴机之日。窗牖。喻妙观察智照被小机。小大相去甚远。故曰遥见。二乘人被我法二执。蔽覆法身。故曰粪土尘坌。五欲盖缠智种。故曰污秽不净。天台云。修因智力微弱为羸。修因福力浅薄日瘦。四住为粪土。无知为尘坌。

　　即脱璎珞细软上服(至)状有所畏。

　　如来隐实报庄严之境。即脱璎珞也。以方便随机。示丈六身。如着弊垢衣。示生净饭王家。现五欲八相成道。故曰尘土坌身。依实现权。广演三乘。故曰右手执除粪器。亦示生老病死苦。故曰状有可畏。天台云。尘土坌身者。现有烦恼有为有漏也。右手喻权。自以此权法。断结成佛。又以此化人。故云执除粪器。状所畏者。示同二乘怖畏生死。又有寒风马麦等报。大论云。佛有九恼。谓六年苦行。孙陀利谤。金枪。马麦。琉璃杀释种。乞食空钵。旃遮女谤。调达推山。寒风索衣。加双树背痛为十。腻(音殢)。

　　语诸作人汝等勤作勿得懈息以方便故得近其子。

　　语诸人者。天台云。即是说三藏教。示四念处。为除粪之器。断结之境也。此领火宅中适愿勇锐。即闻慧外凡位也。勤作勿懈。即令其勤修四念。乃正勤方便。若起懈息。不能灭二恶(即已生未生也)生二善。以二勤故。能发暖火。对火宅互相推排。入修慧暖位也。方便得近者。即以念处正勤之方便。始得小机相近也。

　　后复告言咄男子(至)亦有老弊使人须者相给。

　　此明四如意足。天台云。咄。乃惊觉意。上正勤中纷动。即是智法。如男子是阳性。今如意足。是定法。如女子是阴性。良以正勤䇿动。不得与真空相应。故惊令舍散入寂也。汝常此作无复余去者。前念处正勤。动不专一。今令入四如意足中。定不异缘。断诸有漏。定断专一。故云尔也。此犹在互相推排中顶法位也。当加汝价者。正勤观中。不能发真。今如意观中。始发无漏。故云加价。诸有所须者。即有漏无漏善。助道正道。皆从如意观中求之。欲须即得也。四禅体含支林。如盆器。生空智粗。如米。法空智细。如面。此即正道。四谛下十六谛观。无常如盐。苦谛如醋。此即助道。如米面难食。须盐醋和之。由正道难显。须助道发之也。莫自疑难者。结上正助。审在如意观中。故令勿疑。决定可办。如己物想。故言勿难。若欲直取神通。以代手足。如使人驱役者。如意观中。能发此通。但通发劣弱。事同老弊。通虽微劣亦可运用。故云须者相给也。

　　好自安意我如汝父勿复忧虑。

　　此明五根力相。好自安意者。天台云。得信等五根。安固难坏也。我如汝父者。已得似解。邻于证真。似像未实。故云如父。勿忧虑者。令其安意。破见思也。

　　所以者何我年老大(至)自今已后如所生子。

　　我老汝少者。天台云。佛居道后。智断已足。故言老大。子在道前因位。智断始修。故曰少壮。此忍法位也。得此五力。离五恶法。谓得信力故不欺。得精进力故不怠。得念力故不嗔。得定力故不恨。得慧力故不怨。言余作人者。远指外道。以邪见求理。名余作人。近指暖顶等四位。未免五道。亦名余作人。自今已后等。下忍十六刹那。时节犹长。中忍虽复缩观。亦未是一刹那。若上忍世第一。最后一刹那心。邻真逼圣。故名此位。如所生子也。

　　即时长者更与作字名之为儿。

　　此明八正道。世第一法。与真不远。故云即时。天台云。阿含说五种佛子。四果及辟支佛。名佛真子。菩萨不断结。子义未成。今二乘得八正道。入见道位。故名为儿。

　　尔时穷子虽欣此遇(至)于二十年中常令除粪。

　　此明七觉支。天台云。二乘因断见惑。得为小义。所谓欣此遇。以思惑未尽。犹居学位。正须依教修行尽苦。故云犹故自谓客作贱人。若于初果中。便起乐大之心。即应授以大法。更不进断残结。由不舍小志。大机不发。以是之故。且令依教尽漏。故二十年中。常令除粪也。二十年者。一无碍一解脱断见惑。九无碍九解脱断思惑。则无碍与解脱。共二十也。此文并偈。凡三番云二十年。意各不同。随其文下。释之可见。

　　△四委知家业。分二。一领家业。又二。一相体信。

　　过是已后心相体信入出无难然其所止犹在本处。

　　此下领方等时也。过是已后者。天台云。过鹿苑三藏已后。即方等时。心相体性者。父子互相体悉信顺。谓三藏教中。得涅槃价。此既不虚。今为菩萨说大乘。亦是不虚。此是子信父也。佛知此等见思已断。闻大不谤。无漏根利。闻必生信。是父信子也。入出无难者。由此见尊特身。闻大乘教。名之为入。复被呵斥。犹见丈六。说小乘法。名之为出。大小入出。皆无疑难矣。虽然入出无难。闻大乘法。犹谓是菩萨之事。非己智分。不言未来俱得作佛。故云犹在本处也。

　　△二命领业。分二。一命知家业。

　　世尊尔时长者有疾(至)所应取与汝悉知之。

　　此下领佛转教般若时也。将死不久者。天台云。有机则应为生。机尽应谢为死。今化机将毕。应谢不久也。金。即别教理。银。即通教理。然理本无多。约种种门。亦得言多也。如空非十八。由破十八法。故名空十八也。劝学品中。明一切法门。皆是珍宝。仓是定门。即百八三昧也。库是慧门。即十八空境也。通别两教。定慧仓库。包藏一切禅定智慧。无所缺少。内充外溢。故云盈溢。其中多少者。说般若。则有广略二门。略即少。广即多也。自行为取。化他为与。大品中云。汝当为菩萨说。故云悉知。

　　我心如是当体此意(至)宜加用心无令漏失。

　　诫体我心者。佛以般若为心。汝今转教。当随佛意说也。尔我不异者。天台云。释此有三。一加被令说。与佛不异也。二就理。以诸法皆如。故得不异。三就今时。始悟父子天性本来不异也。无令漏失者。一则汝为菩萨。说般若教。无令漏失。二则就理即是汝法。后时当用。故无令漏失也。

　　△二受命领知。

　　尔时穷子即受教敕(至)下劣之心亦未能舍。

　　无心希取者。天台云。如善吉虽说般若。然谓是菩萨法。我无其分也。在本处者。住罗汉位。虽复慕大。亦未定言欲作菩萨也。劣心不舍者。犹复止小。亦未定言舍于小证也。

　　复经少时父知子意渐以通泰成就大志自鄙先心。

　　天台云。少时有二说。一说般若竟。寻思所领大乘法门。心生贪乐。相去法华不远。故云少时。又说无量义经时。大乘机发。闻无量义经中。说七种方便。无量渐顿。从一法生。由是思惟。于己所得三乘之法。皆从一法而生。如是思惟。渐以通泰。故言成就大志也。渐以通泰以字。合作已。下偈文云。渐已旷大。其义可详。

　　△二付家业。分二。一正付家业。

　　临欲终时而命其子(至)刹利居士皆悉已集。

　　此下领般若之后说法华时也。临欲终时者。天台云。是明时节化缘将讫。唱入涅槃时也。直指云。并会亲族。表五十五位法身大士。因该果海。故曰并会。国王。即多宝如来。及十方分身诸佛。古今不离一念。自他不隔毫端。将示圆行圆证。故曰皆悉已集。

　　[△@△]命子会亲族者。二乘人一向权实未融。小大未会。直至今会。始得融一无二之旨。自知有成佛时节。所谓得佛法分。方知诸佛菩萨。皆是家里亲属。始有心念。欲得作佛。具三十二相。为天人恭敬。转无上法轮。故如来于人天众中。授成佛记。此为受佛所命也。

　　即自宣言诸君当知(至)先所出内是子所知。

　　前叙返妄归真。此叙从真起妄。末后会归真妄一如。以明父子委付。至此乃一真法界现前之时。故乃宣告诸君。表佛佛道同也。直指云。以智契理。曰此是我子。妄不离真。曰是我所生也。次叙舍父逃逝。喻三乘背觉合尘。于城不言其名。由一真法界无可名状也。背觉合尘。曰舍父。为业风飘荡。曰竛竮。五趋受生。曰五十余年。于子言某者。以妄本无因。体绝是非也。佛亦言某。为真如果体。离相离名。佛居寂光。常愍诸子。故曰怀忧推觅。于凡圣同居土。以方便得近。曰忽遇得之也。已上约时言。权实一如。曰此实我子。体用不二。曰我实其父。此约人言。五时说法。圆顿观智。权实家业。至此开显。悉皆。明了。故曰所有财物皆是子有等。此约法言也。从体起用曰出。摄用归体曰内。

　　[△@△]至此始将父子情同一段天性吐露。于父则言遇会见。于子则言是子知。须知父见即子见。子知即父知也。而佛知见之通达。可谓朗朗不昧。

　　△二承受欢喜。

　　世尊是时穷子闻父此言(至)今此宝藏自然而至。

　　领上各乘大车。得未曾有。自頋无心希望佛道。而今忽闻得记作佛。故云不求自得也。开譬已竟。

　　△二合譬。分四。一合父子相失。

　　世尊大富长者则是如来我等皆似佛子。

　　此以己合喻中之愚迷。而负慈多矣。直指云。喻中正明子逆。故先说譬如穷子舍父逃逝。法中要明父慈。故先说大富长者则是如来。时为真妄未融。虽称佛子。犹曰皆似。

　　△二合父子相见。

　　如来常说我等为子。

　　合上长者见子便识。观如来常说四字。则知不自信作佛之心。明露秋光矣。又常说者。如来虽说权乘。其实皆为诱引之方。而观诸众生。无一不是成佛种子也。

　　△三合追诱相近。又二。一合傍人追。

　　世尊我等以三苦故(至)迷惑无知乐着小法。

　　一往被三苦所困。故乃违大向小。受诸热恼者。即为三苦所逼也。迷惑无知者。即于佛方便法中。遇便信受。思惟取证。所以乐于小法也。三苦者。世界相续即坏苦。众生相续即苦苦。业果相续即行苦也。

　　△二合二人诱。

　　今日世尊令我等(至)勤精进故所得弘多。

　　直指云。般若之终。法华之始。故曰今日。六度是对空之有。一真是对有之空。二俱戏论。故云令我等思惟也。尽除见思。故云除粪。二十年不怠。云勤精进。证三三昧境。是得涅槃价。得真空般若。谓所得弘多。

　　[△@△]今日即是远对多生不逢圣化。今方遇佛开示三乘而言。若以法华为今日。似与下文不合有云。今日当是方等时也。

　　然世尊先知我等(至)当有如来知见宝藏之分。

　　此叙阿含时也。直指云。先知二字。指华严时。观二乘根劣。心着偏空弊欲。乐于小法。正对前遥见子身羸瘦憔悴也。便见纵舍等。正对脱珍着弊执除粪器一节。

　　△四合领付家业。分二。一合领家业。

　　世尊以方便力(至)于此大乘无有志求。

　　此叙方等时也。世尊由权说实。于方等中。傍提正挈。而二乘似有欲乐之心。但以所证之空理为胜。故不能愤志趋求也。正合上入出难等意。

　　我等又因如来智慧(至)而自于此无有志愿。

　　此叙般若时转教敷扬也。观因之一字。似非己力能说般若。乃因如来威神加被。虽为诸菩萨说大般若。其实于己无心愿乐。

　　所以者何佛知我等(至)而我等不知真是佛子。

　　此释明佛心己意。谓佛知我乐小。故令敷扬甚深般若。意欲令我等深信大乘。必得作佛。则佛视我等与菩萨不别。但我等自甘下劣。竟不自知。为真佛子。实为可惜。

　　△二合付家事。

　　今我等方知世尊(至)然佛实以大乘教化。

　　今因得闻法说譬喻两处开示。始悟佛之知见。原非外得。故曰方知。大窾云。由前三时多方诱掖。至今如来说破我实汝父。汝实我子。一切财宝。皆是子有。始信如来于佛慧未尝吝惜。不肯与我。即我亦未尝不是如来真子。特患我等不肯承当。设我果有乐大乘之志。如来早将宝藏。委付之矣。何待今日。然则我等负佛深恩。不但今日。至今日乃知佛有此深恩也。我等又思。世尊不唯于此经中唯说一乘。即方等会中。褒扬菩萨。毁訾声闻。其实皆是以菩萨法。教化我等也。毁訾声闻者。如楞伽经。于大慧前。说声闻同外道。名愚夫。名跛驴。名败种等。

　　是故我等说本无心(至)如佛子所应得者皆已得之。

　　此庆幸今日获佛知见。是无心求得。如穷子不求大宝自然而有也。直指云。以此陈深信不虚。深解不谬。将望如来为彼授记。如身子等。此合长行召众委付家事一节。

　　[△@△]此是迦叶等。自陈悟入处。但较身子。特详耳。且身子利根人。说无多语。便将数十年心思及负己负人处。彻底掀翻。无不尽情。而空生等四人。既位示中根。说话就要象中根人口气。况佛为喻说。详明为父者之慈心。则彼亦必喻说详明为子者之不肖也。此是他灵山会里。一场装扮处。各尽其态。只要做得相象。令见闻者。于离合悲欢处。实有所感发耳。若以幔中人分智愚高下。此为不善观者也。

　　△二偈颂。分二。一颂长行。又二。一颂法说。

　　尔时摩诃迦叶欲重宣此义而说偈言。

　　我等今日闻佛音教(至)无上宝聚不求自得。

　　此颂长行略法说自尔时慧命至以明斯义。节长文广。此略也。知音云。今日即对前四十年说。闻即耳根。是所被机也。佛音即上法。喻诸说。乃能被教也。欢喜属心。踊跃属身。照前心生大欢喜自知当作佛看。一向不许小乘作佛。今得授记。是未曾有也。佛说下。正明得未曾有之事。无上宝聚。喻阿耨菩提。四十年前。绝无希望。故曰不求。今得者。喜出望外也。

　　△二颂譬喻。分二。一颂开譬。分四。一颂父子相失。

　　譬如童子幼稚无识(至)周流诸国五十余年。

　　此颂子背父去。直指云。此明三乘迷真逐妄。五趋周流。五趋受生。故曰五十。皆因五阴所使。根尘所覆。迷佛知见。以致如此。故先言幼稚无识。因果双颂也。

　　其父忧念四方推求(至)造立舍宅五欲自娱。

　　天台云。四方求者。不同于上。是约四谛推理。今是四生中。觅可度之机。故曰推求。

　　[△@△]求之既疲者。即于四生中。求大乘机不得。故仍与诸菩萨。说妙法也。顿止者。即证入自受用土。一城。即觉场也。造立舍宅。知音云。喻二十重华藏庄严世界海。教属一乘圆顿。故曰顿止。华藏世界品。乃普贤菩萨。于一真法界正位中唱出。故曰造立。中诠四分五周。明佛依正自受用之因果。故曰。五欲自娱也。

　　其家巨富多诸金银(至)豪富如是有大力势。

　　其家巨富一句为总。下七宝象马等。皆巨富中之别相也。知音云。商是行者。估是坐者。以有易无曰贾。千万下。明亲疏远近之众多也。围绕恭敬者。依恋悦慕。为物所景仰也。王者君也。群臣牧也。宗重者。尊重恭敬之也。

　　[△@△]常为王者下四句。明他方主伴赞叹恭敬也。以诸缘者。指上七宝象马人民田业而言。由如来广具众德故。他方此界。无不云集于华藏海也。豪富如是。总以结上一切所有也。

　　而年朽迈益忧念子(至)库藏诸物当如之何。

　　此颂长者失子之苦。无所委付。是所以忧念也。知音云。朽迈。喻佛成果之时已久。千二百人。尚未得记。夙早也。夜夕也。死时。喻涅槃时至。痴子者。父心痛子之辞。舍我五十余年。念其久滞五道。

　　[△@△]既久沉生死。则苦缚尚未得除。岂能于大法有所担荷。故曰库藏诸物当如之何。

　　尔时穷子求索衣食(至)渐次经历到父住城。

　　此颂穷子经寻之苦。无所依托。是所以游历也。天台云。根尘相涉。如从邑至邑。十八界如国。修三界有漏善。如有所得。修二乘无漏善。如无所得。不得大乘法食。如饥饿。无大方用。为羸。无大功德。为瘦于有无善上。起见思惑。如疮癣。

　　[△@△]如来观知众生于二万佛来退大之后。因众苦所逼。妄求复真之道。如求索衣食。邑小国大。谓诸众生。求解脱道。自浅至深。从小至大。有得无得等。依前释为当。四十年来。次第开解曰渐。次经历到父城者。即至法华会矣。癣(音鲜)。羸(音雷)。

　　△二颂父子相见。

　　佣赁展转遂至父舍(至)出内财产注记券疏。

　　天台云。上言门侧。此言门内。即一真法界之内。见相兼得处也。施大宝帐等。正明所见之相。章安云。以广显略为注。授决为记。四弘誓为券。修行为疏。券(音劝)。内(音纳)。

　　穷子见父豪贵尊严(至)借问贫里欲往佣作。

　　此明二乘睹华藏境。见尊特身。而生惊怖。自怪二字。乃形容自己昔年甘为下劣之情。覆自念。乃心中回环忖度。怖畏大乘。由旧习不舍。故复往贫里。贪爱小果。故曰。欲往佣作也。

　　长者是时在师子座遥见其子默而识之。

　　此正明觉场中观知众生根性劣弱不教大法。故云默识。所以现丈六身。投其机也。

　　△三颂追诱相近。分二。一颂遣傍人追。

　　即敕使者追捉将来(至)不信我言不信是父。

　　此总颂劝诫二门无机息化。见杀与上必死义同。敕使追捉。乃如来普欲令众生亦同得此道之普慈也。穷子惊唤等。是无机领受也。是人执我下四句。乃形容穷子迷执之想。谓彼执我之急。强使我作。似非有益于我。是必欲将我至死也。若谓济我以衣食。岂能如是急趋之耶。此明往昔不信心佛众生三无差别之意。

　　△二颂二人诱。

　　即以方便更遣余人(至)除诸粪秽倍与汝价。

　　既息大化。故以方便。说小乘法。诱引之也。天台云。眇目譬偏空。所见不正故。矬者竖短。陋者横狭。见偏空者。竖不能穷实相之源。横无大乘众善庄严。故如矬陋。非四无畏。名无威。异常乐我净名无德。遣地上菩萨。内秘外现。示同事摄。云可语之。令修小教。云雇汝除粪。从但空而入真空。曰倍与价也。眇(音藐)。

　　穷子闻知欢喜随来为除粪秽净诸房舍。

　　欢喜随来者。是机与教称。乃投其所好也。净诸房舍。如初果。不入色声香味触法。并得净见思五阴房舍也。净房舍句。喻意甚妙。

　　长者于牖常见其子念子愚劣乐为鄙事。

　　牖。乃壁间孔牖也。谓如来不以尊特身。公然觌睹。恐复生惊怖。不舍慈心。常怀念之。故云常见。知其无乐大之心。故云念愚劣也。

　　于是长者着弊垢衣(至)又以软语若如我子。

　　上长者教作。有七科。今云。附近与语。即合四念处也。天台云。勤作。即四正勤。既益汝价下一行。合四如意足。以油涂足。能履深水。譬神通。又油能除风。譬定。饮食充足。即上米面也。荐席厚暖。即是观炼薰修四种禅定。修此定故。能除散动。故以颂如意足也。如是苦言两句。颂上第四安慰。即五根。第五无过。即五力。根力既成。乃堪苦言。又以软语两句。颂上第六更与作字。即八正道。第七令常作。即七觉支。并是子位也。此三十七道品法。常途论之。七觉在八正前。今对位次。故躐等也。若如我子。若字即汝字。庄子中。多如此用。

　　△四颂委知家业。分二。一颂领知。

　　长者有智渐令入出(至)诸物出入皆使令知。

　　长者有智。即用方便。乃权智也。渐令入出者。乃方便诱引。渐入大乘深境。二十年执家事。即般若会上。世尊二十二年广谈大乘空相。使二乘转教敷宣。是执作义。于般若中。二十年熏淘。即示其金宝。说利己利人之法。是出入令知也。

　　犹处门外止宿草庵自念贫事我无此物。

　　此颂自安于小也。大窾云。虽知般若真空能转大教。不肯担当。终隔一重门户。是客作贱人也。自念贫事。我无此物者。下劣之心。未舍故也。

　　○问。小乘既出三界。何故止宿草庵。答。虽空烦恼。未尽所知故虽出火宅门。止宿草庵。犹未入如来门也。

　　△二颂付业。

　　父知子心渐已旷大(至)周行求索遂来至此。

　　父知子心者。唯佛能知众生根性也。旷大者。非前迷执狭劣之心。心既广大。则佛果可成。故对众宣扬也。说是我子等如前。语舍利弗言。我于二万佛所。常教汝志愿佛道。汝今悉忘。由中间退大起惑。故经五道。所谓舍我他行经五十岁也。自见子来已二十年者。谓二乘于般若中。始有欣厌之心。则与如来大乘妙理相近。是父子相见义。昔于某城失者。谓妄依真起。非有定处也。周行至此。总明四十年渐次修习淘汰而就也。

　　凡我所有舍宅人民(至)甚大欢喜得未曾有。

　　凡我所有者。即如来所有无量知见神通三昧力无畏等。尽皆与之。故曰恣其所用也。子念下。方述陈得业欢喜之情。谓我从昔来。本求声闻小果。久已念及。于大乘绝分。今一旦闻二乘作佛。如来所有庄严万德。皆我所有。实是从来所罕觏者。宁不踊跃庆幸哉。颂开譬已竟。

　　△二颂合譬。分三。一颂合相失相见。

　　佛亦如是知我乐小。

　　上句合相失。下句合相见。妙乐云。若单以上句合相失。其意未显。单以下句合相见。意亦不彰。何也。盖上句借下句成。由其乐小所以相失。下句亦借上句而显。由佛知彼乐小退失大心。是所以与之相见也。

　　△二颂合追诱相近。

　　未曾说言汝等作佛(至)成就小乘声闻弟子。

　　上二句合旁人追。由我等无乐大之志故。不说我等有成佛之时。而说我下四句。乃合二人诱。得诸无漏。即有余涅槃也。直指云。此领阿含时说四谛十二因缘。成就六解无漏为极。颂文虽略。而意详尽。大抵前详。则颂略之也。乃说法者。错综变化之妙。

　　△三颂合委知家业。分二。一颂合委知。

　　佛敕我等说最上道修习此者当得成佛。

　　此颂般若时转教传宣。说最上道者。天台云。即是空慧般若。更无过于上者。谓凡修习此大乘空慧。定当作佛也。

　　我承佛教为大菩萨(至)汝于来世当得作佛。

　　我承佛教。即是小乘奉命说无上道。佛意欲令自知作佛。而证入圆理。岂知小乘不解其意。但只作传语人。自甘绝分。为门外游子也。说无上道。即秉命说佛知见道。其闻法者。以精进思修。得授上记。而说法者。犹居下位。岂不惜哉。言诸佛授记。又言是时者。或在般若之末授记。或在他方诸佛前得记。皆在不久之间。故言是时也。

　　一切诸佛秘藏之法(至)而不为我说斯真要。

　　二乘人自既不悟一乘圆旨。而返自生疑。意谓世尊命我为诸菩萨敷演者。即无上法。既即此法。何故我等说法者。尚滞小乘。而彼从我闻法者。皆得受记。岂佛独为菩萨演其实事。而不为我说其真要耶。

　　如彼穷子得近其父虽知诸物心不希取。

　　此牒前譬。帖合可知。

　　我等虽说佛法宝藏(至)教化众生都无欣乐。

　　天台云。内灭者。内即惑体。内灭三毒。断见思尽。此明执小之过。我等若闻三句。方举无乐大之失也。

　　所以者何一切诸法(至)如是思惟不生喜乐。

　　此明不慕大法之故。直指云。因内观身心。外观世界。皆悉空寂。八识见分消融。但一偏空之理。故曰无生灭。复观八识相分。但一偏空之智。故曰无大小。见相同泯。故曰无漏无为也。如是思惟空无相无作。而谬计大乘之法亦是空寂。故不生喜乐也。

　　我等长夜于佛智慧(至)而自于法谓是究竟。

　　此颂明在此偏空长夜之中。于佛智无贪着也。即前云我无相犯等语。此是谬计偏空。为究竟也。

　　我等长夜修习空法(至)住最后身有余涅槃。

　　此颂明于偏空。长夜中修习三空之法。得脱三界火宅。住最后身。为庆幸也。最后身者。即阿罗汉。乃末后一凡夫身。谓之果缚。

　　佛所教化得道不虚则为已得报佛之恩。

　　此颂述已不进求之故。谓如来教我。欲出三界。幸我于出离之道。有所证入。果谓不虚。我既得证涅槃。则不负圣化。便谓已得报佛恩矣。岂更别有所求哉。

　　我等虽为诸佛子等(至)初不劝进说有实利。

　　此颂重述奉命转教。虽说得彻头彻底。而竟不生一念愿乐之心。如来竟不出一言。明示劝进我等说我声闻有成佛之真实利益也。

　　△二颂合受业。

　　如富长者知子志劣(至)调伏其心乃教大智。

　　此颂合领付家业一节。始知长者无数方便。诱引得近。原为欲付家业也。佛于四十年中。用尽气力。调伏我心。本意为我等发明佛知见道。所谓现希有事。由我等不闻不解乐着小法。故佛以方便诱进。待至今日。始明我等有成佛分。如是恩德。可胜言哉。此方深感救济之恩也。

　　我等今日得未曾有(至)如彼穷子得无量宝。

　　此颂明四十年中次第展转直。至今日开显一乘妙义。将无量权实宝藏。一时分付。皆非先时之所有望。故重牒穷子不求自至也。如此述陈感载之私。缕缕不尽。至下始得明言报恩。

　　世尊我今得道得果(至)普于其中应受供养。

　　从上自说喻已来。总皆发明昔来蒙昧着小之失。至此始明今日新证新得陈白悟由。唯此是后授记之定案也。观我今二字。不说从前之事。言得道者。即闻上法说中诸佛智慧。十界十如。于道场所知之寂灭相。及喻说中大白牛车。为如来保任不虚之一乘妙道。今幸得矣。得果者。即三世诸佛共证共知之无上妙果。虽未即得。而自知决定将来必证。则亦如今日有所得也。此即领得是佛知矣。于无漏法。得清净眼者。无漏非从前二乘所得之无漏。属偏空智。今所得者。乃权实并融之无漏法也。以此无漏妙智。照穷三菩提理。无明尽净。事理双该。始谓之得清净眼。此即领得是佛见矣。长夜持戒。而今得果。则领知全权即实。虽昔日方便。而今亦皆得成究竟。即四十年中所修法王之法。皆不虚弃。亦是久修梵行。所谓水到渠成。以至而今得无漏无上大果矣。此可信决定自知成佛不谬。真是声闻者。以真对假言。前来虽得声闻之名。不过以四谛声投小果闻。则声非真声。而闻非真闻也。今日以佛道声令一切闻。则声无不到。闻无不尽。始可谓之真声闻也。罗汉亦是我等旧有之名。况亦非真。旧曰应供。只不过应天上人间而已。今谓于诸世间。普应供养。则亦如佛应尽九界。是真应供矣。旧曰无生。只不过尽分段。于三界不生而已。今得授记。为两足圣尊。则变易不生。是真得无生矣。旧曰杀贼。只不过断见思尽有漏而已。今谓无明暗蔽。永尽无余。则亦真为杀贼矣。但此中罗汉。以一应供。出陈其实。则余二名不言可知。颂长行已竟。

　　△二叹佛恩德。

　　世尊大恩以希有事(至)于恒沙劫亦不能报。

　　自来为辜恩人。不识如来累劫勤苦救济之心。虽闻法说。仿佛知解。由火宅详明。始知为父者痛念之深。为子者愚顽之极。既于己有得。始知恩知报。世尊大恩下四句。含蓄之意无尽。故章安分十重发明。一佛以四弘誓愿慈悲普覆。拔六凡苦。与四圣乐。是世尊大恩。以希有事。利益我等。入如来室。得安居矣。二如来往昔行菩萨道时。常教化我。虽复中忘。而智愿不失。是世尊大恩。怜慜教化。大慈与乐矣。三我等退大遭苦。佛于中间。伺其机发。方便诱引。是世尊大恩。怜慜教化。大悲拔苦矣。四佛既成道。宜受无为寂灭之乐。而返舍所乐。如长者脱珍服。着蔽衣。执除粪器。方便往近于鹿苑中。说五戒十善。令离诸欲。是世尊大恩。利益我等。遮贪欲热恼。以衣覆之矣。五现老比丘像。十二年中说阿含小教。令我等除见寒爱热。是世尊大恩。怜愍教化。令尽见思矣。六于方等中。弹诃贬斥。无非欲我等耻小慕大。是世尊大恩。教化我等。离愚小丑陋。而发向上志矣。七于般若时。命转教敷宣。说无上道。是世尊大恩。以希有事。令我等执作家事。备知库藏矣。八至今会聚亲族。定父子之谊。使我等全身庆快。是世尊大恩。以希有事。为说一乘矣。九于前放光现瑞。已至法说周中。极叹权实智慧。始开声闻成佛之端。是世尊大恩。以希有事。怜愍我等。令疾证无上道矣。十为我等愚痴无智。重说譬喻。将无上宝位。向人天众前。亲口授记。使法王大宝。令我等不求自得。坐如来座。是世尊大恩。以希有事。怜愍教化。利益我等。于诸世间天人魔梵。普于其中。应受供养。此恩此德。我何能报。若使以手足供给。亦不过供给而已。岂能答如来令我入室安居之恩耶。若使头顶礼敬一切供养。亦不过礼敬供养而已。岂能答如来大慈与乐之恩耶。若使顶戴行道。亦不过顶戴而已。岂能答如来大悲拔苦之恩耶。若使以两肩荷负。经恒沙劫。亦不过荷负而已。岂能答如来遮贪欲热恼之恩耶。若以百种美膳。尽心供养。亦不过美膳供养而已。岂能答如来除见寒爱热之恩耶。若以宝衣无量或无价衣。以为供养。亦不过供衣而已。岂能答如来令我离愚痴丑陋之恩耶。若使以众妙卧具千种房舍。以为供养。亦不过卧具房舍供养而已。岂能答如来令我转教敷宣之恩耶。若使种种汤药。累劫供养。亦不过供汤药而已。岂能答如来为说一乘之恩耶。若使旃檀珍宝。起塔供养。亦不过宝塔供养而已。岂能答如来令我疾证无上之恩耶。若使以宝衣布地。亦不过宝衣布地而已。岂能答如来亲口授记之恩耶。以此对如来十重大恩。必不可报。何也。以我有为福行。难报无妙无智。故曰无量亿劫谁能报者。如此犹为略举。故愚谓。四句中含蓄不尽。

　　诸佛希有无量无边(至)取相凡夫随宜为说。

　　此颂明恩大难酬之故。诸佛希有一句。是叹佛为能施恩者。无量无边下。叹佛能具如是福智。为诸法中王。尚不自求其乐。能为下。明佛能忍弃无量胜德。为下劣人。及取相凡夫。随宜示现。若此恩德。孰能答报。下劣者。谓小乘人。无志慕大。忍斯事者。即佛云久默斯要不速说也。良以声闻执小。凡夫取相。只得含忍随机指示而已。

　　诸佛于法得最自在(至)以无量喻而为说法。

　　首二句。明佛实智具足故。得最自在也。若于法中。少有不自在处。则不能随类应现。知诸众生下。是用权智鉴机方便说法也。

　　随诸众生宿世善根(至)于一乘道随宜说三。

　　知音云。此八句。颂前开示案。伏因缘一周之说。谓佛既能忍大随小说其法喻。身子及我等业已开悟佛知见矣。又当随诸千二百人中。于佛有宿世成佛善根者。说其因缘。此又佛所自知。善根成熟者为谁。未成熟者为谁。佛亦种种筹量。分别先已知矣。故当用因缘。重以一乘随宜说三。使千二百人。俱得悟入佛之知见。俱得劫国庄严等之显记。以完佛本愿也。直指云。以上喻说。乃深领迹门佛之知见。能深心信解。剖露无余。故末以开权显实为结。盖四大弟子。因闻火宅喻说。乃知父子旷大劫中一段苦切之情。至此正说不及。故假喻穷子申明己之沉迷。不是一生佛之拔济。不是一劫并知。从实施权。开权显实。前后首尾。无不洞彻。故乃深感深谢。有不已已之词。以见信解不谬。但于末后。谓导师见舍。初不劝进等。似有归咎于佛。所以世尊不即为授记。复以药草喻。为彼广明实际见地。会归前后。大小一如。俾乎扩充本上广大佛之知见。然后始与授记。劫国庄严。以结如来为大事因缘出世之本愿也。明中根得解已竟。

　　药草喻品第五

　　品节云。此品来意。因上四大弟子既已领悟。设喻自陈。世尊印可其心。然犹未能尽知如来知见之力。抑恐执相之徒。不达平等说法随类异解之旨。将谓实有三乘之果。可证涅槃。习气不忘。不能彻法源底。故说药草一喻。以显如来说法平等一味。但随根大小。各受不同。如一雨无私。三草二木。随分受润。是知法本不异。异在于机。此则唯有一乘无二无三之旨自显。而闻者习见自除。可入如来平等法慧。所谓开佛知见亦明矣。故此以后即为授记。天台云。此具山川云雨。独以药草标名者。土地是能生。云雨是能润。草木是所生所润。草木通皆有用。而药草用强。如有漏诸善。悉能除恶。而无漏之善为最。无漏众中四人。以长者穷子为譬。领佛火宅喻中之义。深会圣心。今如来述其所解。故以药草譬之也。

　　△三如来述成。分二。一略述。

　　尔时世尊告摩诃迦叶(至)如来真实功德诚如所言。

　　此为如来喜得大机。而即乘机开导也。两称善哉者。一善其两处领实。一善其两处领权。先明领权不谬。善说者。善其叙事叙理。皆有条款也。知音云。如叙子处。始而舍父。继而向父疑父。惧豪贵而去父。甘客作而就父。及终得父之家业。非异人非异财也。然经许多勤苦。及其叙父处。始而失子。继而求子。见子。知下劣而放子。设方便而得子。及终付子之家业。无异心无异地也。然费许多慈悲。斯皆以喻明法。见如来施教之权智所有真实功德。实如汝言也。

　　如来复有无量无边(至)无量亿劫说不能尽。

　　此标实智功德以勉之。作开迹显本之案。知音云。此述其不能说者。自此品至嘱累。一十八品。所有功德。皆不能说。如化城品以王子作沙弥时事。提婆品以国王求仙人事。此犹是我因中为菩萨时。无量无边无数功德。是汝说不能尽者。至于果上。三变净土。集十方分身诸佛于顷刻。半坐宝塔。置五十小劫听众于虚空。地狱道五逆之调达。远记天王。畜生道八岁之龙女。速成正觉。安乐四行。从地出六万恒沙等之菩萨。医师一喻。据实谈那由他劫等之寿命。常不轻之因缘。著于威音那畔。广长舌之神力。现于此界他方。皆果上无量无边无数功德。是汝等说不能尽者。故说寿量品讫。即说分别随喜法师三品之功德。其言正应于此。据今一时一经。尚不可说。况无量经无量时所有智慧神通之无量无边无数功德。非唯汝迦叶于无量亿劫说不能尽。即十方一切尘说刹说亦不能尽。故经云。虚空可量风可系。无能尽说佛功德也。

　　△二广述。分二。一长行。又二。一述成开显。又二。一法说。又二。一举法王不虚。

　　迦叶当知如来是诸法之王若有所说皆不虚也。

　　佛法虽多。不出权实二种。离权实外。更无别说。由上言功德无量说不能尽。恐此意难信。故举法王之语终无虚妄。以劝信也。且如来说法。言本真实。而闻者怀疑。即碍正修。故前于法说中。但言汝等当信佛之所说言不虚妄。而舍利弗闻之。便云我今无复疑悔。佛则与之授记。譬说中。先以长者。明无虚妄。后言我今为汝保任此事。终不虚妄。故四大弟子闻之。而谓发希有心。欢喜踊跃。则佛亦与说授记矣。今又言法王所说言不虚妄者。正欲千二百人及在会大众未领悟者。极生信乐。以为向后得记之本也。

　　△二述开三显一。分二。一约教明开显。

　　于一切法以智方便(至)皆悉到于一切智地。

　　前三句约教开权。下二句约教显实。一切法者。天台云。即七方便法也。此法虽多。以方便智。随其类音说之。无不逗会。为人天说戒善。为二乘说谛缘。为藏教说事度。为通教说无生。为别教说次第。开如来藏。此述其领开三也。一切智地者。即一乘实相也。

　　[△@△]其所说法。即权法也。佛谓从前所说一切三乘九部差别之法。无非令人渐次修进。必到如来一切种智之地。乃会权归实也。

　　△二约智明开显。

　　如来观知一切诸法(至)示诸众生一切智慧。

　　观知二字。即权智。一切所归。乃照权法也。天台云。知一切所归。是权智识药也。知深心所行。是权智知病也。药病俱是权法。而各有归趣。如戒善等。近趣人天。若作远缘。则低头举手。皆成佛果也。念处道品等。近趣涅槃。若作福德庄严。汝等所行。是菩萨道。远趣宝所也。乃至六度通别等法。近远归趣。途辙不同可解。深心所行有二种。若深心着依正者。起深重十恶。障人天乘也。若深心著于所执法者。起四倒三道六蔽四住五住。障四圣乘。当知深心病相不同。如来以权智照之。通达无得也。

　　○又于诸法等。是实能照实也。一切权法。无不入实。故云究尽。佛眼所见。故曰明。实智所知。故曰了。能示一切众生圆融境智。故言一切智慧也。此两段虽以权实各言。其实一气说来。谓如来以佛眼。观知一切善恶因果差别等法。众生一切善恶因果差别等心。靡不通达无碍也。又于诸法者。以如来具足妙智。善巧观机。诱引众生。归无上觉也。

　　△二喻说。分二。一开譬。又二。一有差别譬。又三。一土地草木譬。

　　迦叶譬如三千大千世界(至)种类若干名色各异。

　　天台云。大千界。譬众生世间也。山川溪谷。譬五阴世界。唯山川溪谷所成众生。即五阴和合而有。以土地譬识阴。则山川溪谷譬余四阴可知。又别譬山如菩萨。川如辟支。溪如声闻。土地如人天。一一五阴。皆有习因习果所依。犹山川等为草木种子质干之所依也。草木丛林者。卉是草之都名。木是树之总号。众草成丛。众树为林。况卉木皆能治病。力用胜者。称为药。如善法皆能治恶。而无漏善治惑犹胜。故譬药草。五乘七方便因果种子不一。故言种类若干。如是种类。各有称谓。即是名。各有体相。即是色。故言名色各异。

　　[△@△]问。土地为总相。山川溪谷皆别相。何得返以土地喻人天五阴。答。人天为诸圣之因。诸圣皆人天之果。果必由因。如山川等之依土地也。况人为万物之灵。一切圣贤。未有不从人道中修。所谓拯心虑趣菩提。唯人道能耳。(水之通处名川泉之通处名谷)。溪(音溪)。卉(音惠)。

　　△二密云一雨譬。

　　密云弥布遍覆三千大千世界一时等澍。

　　天台云。密云。譬佛三密也。云有形色。譬佛应世间。即身密也。云有阴覆。譬佛慈悲。即意密也。下文雷声远震。譬佛说教。即口密也。以慈悲薰。应身说法。遍十法界。故言弥布。妙乐云。凡言三密。必约应化。若自受用报。及平等法身。何所论密。一时等澍者。譬佛用口密。八音四辩。宣注法雨。利润众生也。

　　[△@△]曰密云。曰弥布。曰遍覆。总见如来真慈不尽。无处不到。无机不被也。一时等澍者。一时。无前后也。等澍。无差别也。故佛谓我无贪着。亦无限碍。无有彼此爱憎之心等。澍(音注)。

　　△三受润增长譬。

　　其泽普洽卉木丛林(至)大根大茎大枝大叶。

　　天台云。以法雨普润七种众生心地。所有习因种子即生。名为普洽。根茎枝叶者。信为根。戒为茎。定为枝。慧为叶。次第相资。故譬此四也。小根茎等。即人天信戒。中根茎等。即二乘信戒定慧。大根茎等。即菩萨信戒定慧也。妙乐云。五乘皆藉此四法。唯有人乘。缺于定慧。以心所当之。洽(音狭)。

　　诸树大小随上中下(至)而得生长华果敷实。

　　前明受润。此名增长。天台谓。七种众生智报两因。善法既蒙法雨所润。则习报两果。各得增长也。称其种性者。明施权称机。小者不过分。大者不减少。即七种习报二因也。华果敷实者。即七种习报二果也。妙乐云。华如习果。果如报果。此隔字为对。应言华敷果实也。

　　△二无差别譬。

　　虽一地所生一雨所润而诸草木各有差别。

　　地。譬因地心。此因心所摄甚多。始从博地凡夫戒善因心。中间五十行位。已至最后等觉。总皆为佛果之因心也。故曰一地。一雨者。譬佛一音说法。元无三乘五性之殊。以佛之教门平等无二。而诸草木各有差别。始是随机得益也。诸草木者。天台云。小草喻人天。中草喻二乘。上草喻藏教菩萨。小树喻通教。大树喻别教。如三草二木。受一雨润。而各得随分增长。各不自知也。

　　△二合譬。分二。一合差别譬。分二。一正以法合。又三。一合密云一雨。

　　迦叶当知如来亦复如是(至)遍覆三千大千国土。

　　天台云。此合密云譬。谓如来大慈现身。覆育一切。如大云遍覆也。以大音声。合云有声也。天人等。别举三善道。禀口密之益。谓如来以口密机。普应一切。如大云之覆大千也。

　　[△@△]出现于世。如大云起两句。显如来于无生中示生。无相中现相。正如云之无心而忽起也。以大音声下。始合前密云弥布等。

　　于大众中而唱是言(至)未涅槃者令得涅槃。

　　天台引别行玄下云。弘誓本成慈悲。慈悲既缘苦乐。弘誓亦约四谛。若见苦谛逼迫楚毒辛酸。缘此起誓。故云未度者令度。若见集谛颠倒流转系缚生死浩然无际。甚可哀伤。约此起誓。故云未解者令解。清净之道。众生不识。行此道者。能出生死。至安乐地。欲示众生立于此道。故云未安者令安。灭烦恼处。名为涅槃。子果不断。获二涅槃。约此起誓。故云未得者令得。

　　今世后世如实知之(至)皆应到此为听法故。

　　此是如来自释出世为一切众生开示悟入佛知见之由也。今世后世两句。天台云。明三明。宿命明知过去。天眼明知未来。漏尽明知现在。此中虽未明言过去。而意中已具。我是一切知者。谓一心具足三智也。然此当具六通。由一切通达故。名一切知也。见者。即具足五眼也。知道者。于意不护。开道者。于身不护。说道者。于口不护。谓如来三业。常与智俱。故不护也。

　　[△@△]谓三世知者。应成言无虚妄之意。是竖论。我是二字。先指陈自己。一切者。总世出世一切染净因果等法。横言。是知见二字。总明佛之知见。无不竖照三世。横彻一切。下知道开道等道字。即权实之道。亦即佛知见道也。开道即开佛知见。说道即示佛知见。知道即悟入佛知见也。故结云。汝等天人一切神众。皆应志心听受是法。五者字。即人字义。皆连我是二字读。如云我是一切知的人。我是一切见的人。我是开示悟入佛知见道者之人。细观此段语意。又举汝等天人阿修罗众皆应听法。则药草一喻。似为下根者说。若论中根人。前于火宅中。业已悟知如来用权明实之意。至此不过带起中根者。广其开解。将欲与授成佛。之记。其本意实令下根人。明识如来无有差别。如一雨普润。但三草二木。各自受润不同耳。

　　△二合土地草木。

　　尔时无数千万亿种众生来至佛所而听法。

　　天台云。千万亿种。该九法界。今正语七方便众生差别耳。

　　[△@△]以此合前土地者。盖地有承载义。有生长义。今云无数众生来至佛所。是三乘种子将生。而听法者。如来说法如雨。而听者受持不失。即能承载也。

　　如来于时观是众生诸根利钝精进懈怠。

　　前喻中。有草木差别大小不同。今合中。明根有利钝行有进怠。正是习因浅深。与草木义同也。天台云。于时者。若论渐初。即是鹿苑初说三乘时。若论中间。处处得论于时。利钝者。若总判。三途因恶果苦。不能受道。名钝。七方便闻教得益。名利。若别判。人天但受果报。不肯受道名钝。三乘根性断惑出界名利。又声闻观生灭名钝。菩萨观不生灭名利。通别圆三教。迭论利钝。可知。精进懈怠者。三途放逸名怠。人天戒善名进。又人天不厌苦为怠。二乘怖畏无常为进。二乘贪证。不求作佛为怠。菩萨志求佛道为进。

　　[△@△]机教相应。贵在一时。则于时二字。乃权实会始本融。可谓风云际会矣。正当施教。又妙在观字。如不因其时而说者。皆是浪言。故乘之以进怠利钝。则随机随施。俱有所益。正如一雨普滋。而三草二木。各得增长矣。

　　△三合受润增长。

　　随其所堪而为说法种种无量皆令欢喜快得善利。

　　随其所堪。天台云。即是称会机宜。无增减之失。欢喜得善利。即是各蒙法润受益也。妙乐云。无增减之失者。称五乘机。故无增减。如人机授以十善为增。天机授以五戒为减。如是乃至菩萨。展转相望。亦然。

　　是诸众生闻是法已(至)任力所能渐得入道。

　　闻是法已。合上增长之由。现生安隐。正合增长。后生善处者。是合增长之相。天台云。佛如大云。普覆一切。三途亦得增长沾润。如说般若方等。亦明地狱得益。若火灭汤泠。即是现世安隐。或生天上人间。是后生善处。于天人中修道。是以道受乐。若人天闻法持戒。福德扶身。鬼龙不犯。是现世安隐。或天还生天。人还生人。或天人互生。是后生善处。生能悟解。是以道受乐。二乘闻法。得有余涅槃。是现世安隐。生方便土。是后生善处。于彼闻经。是以道受乐。若生身菩萨。闻卢舍那佛说法。得无生忍。是现世安隐。生实报土。是后生善处。得种种殊胜。是以道受乐。离诸障碍者。是现世安隐。任力所堪。渐得入道。即后世以道受乐。妙乐云。经中但言善处。今取恶道者。一以为欲摄十界故。二为三恶有七善机故。

　　△二提譬帖合。

　　如彼大云雨于一切(至)具足蒙润各得生长。

　　此复将喻明法也。如彼大云一句。合前迦叶当知如来亦复如是。至遍覆三千一段。雨于一切。合前于大众中而唱是言。至皆应到此为听法故一段。卉木丛林。合前如来于时至精进懈怠四句。如其种性具足蒙润。合前随其所堪至快得善利五句。各得生长。合前是诸众生至渐得入道一段。合有差别譬已竟。

　　△二合无差别譬。分三。一正合无别。

　　如来说法一相一味(至)究竟至于一切种智。

　　此承上文言。虽昔日随其所堪。而为说三一小大之法亦不妨。即是今日如来所说一相一味之法也。知音云。一相者。生佛共有一涅槃妙心真如实相也。合前法说中如来观知一切诸法之所归趣。合喻说中虽一地所生。良以大千世界。虽有山川溪谷形色不同。而同一地也。一味者。佛说三乘九部。言教不同。而同一甘露味也。合前法说中又于诸法究尽明了示诸众生一切智慧。合譬说中一雨所润。如大千草木。虽有辛酸碱苦不同。而所受云雨同一味也。所谓下。以昔所说大小乘三解脱门。释今最上一乘之一相。谓今云如来说一相者。乃是昔所谓解脱等之三相。非离昔三相外另有一相也。此二乘念空无相无作。于菩萨游戏神通。心不喜乐。故今明空无相等。即游戏神通也。良由解脱即离。离即寂灭。名虽有三。义实一相也。究竟下。以一切种智。释成一味。究竟乃最后义。与始初作对。谓始先因机小不堪大法。故以一乘随相随宜。说为三相三味。今机缘既增长成大。佛亦究竟涅槃最后时至。必应称本怀。摄前四十年之权说三相三味法相。还归一切种智之一味道也。故方便品云。世尊法久后。要当说真实。

　　[△@△]一相即一乘实相。一味即醍醐上味。解脱相即无作解脱。离相即无相解脱。灭相即空解脱也。

　　△二明差别意。分五。一众生不知。

　　其有众生闻如来法(至)所得功德不自觉知。

　　此明众生不达惟一之法。而各随所解。故成差别也。众生举不知之人。法即一音之法。若持说者。正明不知。天台云。持说不同。修行亦异。所以人天作戒善解。三乘作谛缘度解。此持习不同也。功德不自知者。由五种人各解不同。成有大小。竟不知如来原是一相一味而无差别即一实也。又不知七方便而有差别原为权也。竟各执己解。以为实证。故云不自觉知。

　　△二如来独知。

　　所以者何唯有如来知此众生种相体性。

　　此节是征释众生不知而如来独知之意。征云。众生既能如说修行。何故所得功德不自觉知。释云。虽言所得功德。其实未得一切种智。唯有如来具一切智。能知此等众生种相体性也。众生。即三乘五性众生。种即种子。总则唯一佛种。别有善恶利钝智愚深浅之不同也。相即体相。总论众生本具一真实相。别则三乘五性各有利钝差别之相也。体即性体。总则是共具真如实相之体。别则三乘五性各有受报好丑之形体也。性即情性。总则是共具平等觉性。别则三乘五乘各具善恶差别之诸性也。此唯如来如实知见。既云知。定当具见。此即如来实知见一切众生过去事也。

　　念何事思何事修何事。

　　此明如来不但能知一切众生种相体性而已。亦知一切众生所念所思所修之法。无不明了。念思修者。初动名念。相续名思。发作名修。何事者。即小大五乘谛缘度等诸事也。如小根众生。念思修人天之事。中根念思修声闻缘觉之事。大根念思修菩萨之事。因大小不定。故言何事。

　　云何念云何思云何修(至)以何法思以何法修。

　　如来又知一切众生。有云何因缘。而念思修如是不同。云何二字。是审定之词。谓如念天人乘事。有福报之因缘也。念二乘事。有惧苦求乐之因缘也。念菩萨事。有自利利他之因缘也。以何二字。是如来明知。此等众生当以何等法。与之念。与之思。与之修。此正是应病与药之方便也。前念何事。及云何念等数句。是如来观知众生有如是机。此以何法念等句。是观机与教也。此即如来如实知见一切众生现在事也。

　　以何法得何法。

　　以何法即因。得何法即果。如以戒善为因。即令得人天果。以谛缘为因。即令得声闻缘觉果。以六度为因。即令得菩萨果。此即如来如实知见一切众生未来事也。

　　众生住于种种之地唯有如来如实见之明了无碍。

　　七方便住于七位。故言种种之地。此即为差别也。天台云。如来如实以佛眼见之。如众流入海失于本味。则无差别。随他意语。以智方便。而演说之。则如来能知差别。其所说法。皆悉到于一切智地。则如来能知无差别也。

　　△三举譬帖合。

　　如彼卉木丛林诸药草等而不自知上中下性。

　　此举喻。结前其有众生闻如来法等文。知音谓。五乘众生。住在诸地。各不自知得受如来一乘功德。即如卉木等各不自知受天一味云雨所润也。

　　△四牒前结释。

　　如来知是一相一味之法(至)常寂灭相终归于空。

　　此举法。结前惟有如来知此众生种相体性等文。知音谓。众生虽如诸草木各不自知所得功德。为上中下性。而佛则知其初无上中下等差别。惟直一乘实相一味甘露之法也。所谓下。前以三相释一相者。是明菩提果德也。故以究竟一切种智为言。以种智即菩提故。此复以三相释一相。是明涅槃断德也。故以究竟涅槃等为言。以涅槃即断德故。然始末皆以究竟言者。显非二乘菩提有余涅槃之不究竟也。

　　○问。初小果岂不证空乎。何至今明大乘。才言终归于空也。答。佛初因机小故。以一相演为三相。云空无相无作。为解脱相离相灭相。是但以人空言也。今佛说法到四十年后。二乘人授记时至。佛涅槃时亦至。是谓究竟之终时也。故以三相归于一相。乃明法空也。虽人法无我。初终有异。而所证空理则一耳。故以终归于空常寂灭相为言也。此可见三一权实会归之的旨矣。

　　△五释疑令知。

　　佛知是已观众生心欲(至)不即为说一切种智。

　　此为释所疑也。天台谓。恐疑者云。佛昔既知始末唯一。何不鹿苑即为说实。释云。观众生心欲。随三悉檀而将护之。恐其诽谤。故不即说也。

　　[△@△]佛知是已的是字。即指上常寂灭相终归于空而言。谓如来证极妙果。唯一空寂。示岂二三。由观知一切众生心有大小。欲有重轻。但于寂灭相中。方便说权。将养护持。令其渐入佛道。故不即为说一切种智也。述成开显已竟。

　　△二结叹希有。

　　汝等迦叶甚为希有(至)随宜说法难解难知。

　　此方结叹四人。今日能知方便即一乘道。甚为希有也。文中宜将汝等二字于迦叶下。则等于空生辈也。然所以叹希有者。由如来将护众生随宜说法之方便权巧。汝等一一能知能解能信能受也。何故以此便为希有。以如来随宜所说之法。即一相一味。究竟便是常寂灭相。乃权实不二之理。本为难解难知。汝等既能信知。所以甚为希有也。

　　△二偈颂。分二。一颂法说。又二。一颂法王不虚。

　　尔时世尊欲重宣此义而说偈言。

　　破有法王出现世间。

　　此先颂如来示法不虚。天台云。因果不亡为有。以二十五王三昧。破二十五有。如来已破此有。为法中之王故。

　　[△@△]有者。总三界二十五处众生。有生死轮回。有无明爱欲。有贪嗔痴等。故总曰有。破者。谓如来以根本智。照穷根本无明。根尘迥脱。诸识尽空。一念成真。万妄顿息。故谓之破。则如来已破诸有为法中王。出现世间一句。是以自所证法。乘之而出世间。破一切众生之有。随顺众生。说种种法。应知破有是根本智。出现是差别智。有实智故。为一乘法王不虚。有权智故。为三乘法王亦不虚也。此颂如来是诸法之王至而演说之。

　　△二颂述成开显。分二。一颂权实二教。

　　随众生欲种种说法(至)久默斯要不务速说。

　　随众生欲两句。是方便说三之权教。即论实也。天台云。由如来所证智慧广大深远。故自尊重。深鉴小机。知其未堪。所以四十年。秘重妙法。而不与说。故曰久默。今大乘机发。特开显耳。知音云。如来尊重下。颂其所说法。皆悉到于一切智地。虽以实为权说种种法。然其所说法。皆能到于如来尊重实智深远之地。非小乘浅智所能知也。久默下。颂如来观知一切诸法之所归趣。谓所说法皆到智地。何不早说。以斯要妙是诸法之所归趣。诸佛所重。故久默以俟时至。不图速成也。

　　△二颂权实二智。

　　有智若闻则能信解(至)以种种缘令得正见。

　　此颂亦知一切众生深心所行。而通达无碍义。在其中矣。知音谓。佛既不惜说法。是急于救人。而返不务速说者。以众生深心所行。智信者少。而愚疑者多。一速说非惟不达。而且永失。返致受苦无穷。是故务速。则利众生也少。而返害生。故法王所以将教从人。随众生力之所堪用。种种因缘。说作小大三一之乘也。虽曰用权。其实令得究竟一切种智。故曰令得正见。此并颂于诸法究尽明了等文。长行云究尽明了。此云随力为说。惟其随力。众生方得究了。长行云一切智慧。此云种种正见。意无二也。

　　△二颂譬说。分二。一颂开譬。又二。一颂有差别。又三。一颂密云一雨譬。

　　迦叶当知譬如大云(至)叆叇垂布如可承揽。

　　天台谓。云譬应身。应身随智慧行。故云慧云。能说十二部诸乘。故云含润。若应身不说法。如须扇多及多宝等。即如云不含润也。身放大光。如电耀。口震四辩。如雷声。闻法得益。故令众悦。九十五种邪智隐没。故云掩蔽。能除九十八种见思热恼。如地上清凉。应身降世。似同三有。有心往取。实不可得。故云如可承揽。大论云。须扇多佛全不说法。掩(音演)。叆(音代)。揽(音览)。

　　其雨普等四方俱下流注无量率土充洽。

　　○八音四辩。宣注法雨。一时俱闻。故曰四方俱下。凡有心者。皆蒙利润。故云率土充洽。

　　△二颂土地草木。

　　山川险谷幽䆳所生卉木药草。

　　○此颂上土地。即是七方便众生五阴。今蒙法雨。身心柔软。如土地得泽也。幽䆳者。颂上众生习因差别。譬众生久远所植习因。隐在阴入界内。故言幽䆳。今蒙法雨。悉得开发。故云所生。

　　[△@△]前云溪谷。此云险谷。照前山川溪谷土地。总譬五阴。依次第譬合。溪譬想阴。论众生之想。善恶差别。种种不同。则溪与险。善恶并举。与幽䆳二字同意。故知一切善恶种性。今蒙法雨润泽。各得随分生长矣。

　　[△@△]问。一雨普润。各得生长之说。似觉法喻不齐。喻中论。险谷幽䆳中所有草木。并皆生长。故受一雨所润。以法论。若幽隐中恶性受法。所润亦得增长。则佛法返成长恶之缘。岂理也哉。答。言同意别耳。若一切恶性种子。不受法化则已。才一受化。便立地转凡为圣。所谓知法常无性。佛种从缘起。岂有一定之恶性。而成增长耶。然险谷幽邃中草木。尚为一雨所润。而得增长。则田园耘耨者之增长可知矣邃(音岁)。

　　△三颂受润增长。

　　大小诸树百谷苗稼(至)草木丛林随分受润。

　　○百谷语。通取五谷。譬五乘能生百善也。甘蔗蒲萄。譬定慧。干地普洽。譬未信者令信也。余譬如文可释。妙乐云。能生者。从果以说。若从因说。乃是百善生于五乘。大小乘因。岂过十善。故以十善。更互庄严。乃成万善。若不能修互严因者。今所不论。若然者。人乘是五戒。那言百善。答。酒防意地。通说非无甘蔗等。既举二物。应有属对。则甘蔗质一。可以譬定。蒲萄形多。可以譬慧。慧约所破。定约所缘。且分多一耳。蔗(音这)。葡(音蒲)。萄(音陶)。

　　一切诸树上中下等(至)一雨所及皆得鲜泽。

　　此颂受益。然草树大小。各各种性不同。而同受一雨。则各随其分。增长无二也。直指云。生长喻信位。枝叶喻解位。华果喻行证二位。光色喻但空真空之智。凡此皆为如来一音普被也。

　　△二颂无差别。

　　如其体相性分大小所润是一而各滋茂。

　　此总结一教理。而普应群机。随机大小受润是一。合上皆悉到于一切智地。以明全权即实。

　　△二合譬。分二。一合差别譬。分三。一合密云一雨。

　　佛亦如是出现于世(至)皆应到此觐无上尊。

　　此颂法喻合明第一节。知音曰。佛亦下。先颂有大之实。大圣下。后颂有大之名。如来者。十号之一也。两足者。十号之第二三四也。福足则应供。慧足则正遍知。又慧足是明。福足是行。故又摄明行足也。出世下。颂善逝世间解。十号之第五也。如大云下。颂无上士调御丈夫。十号之第六七也。诸天人众下。颂天人师佛世尊。为十号之八九十也。长行先名后实。颂中先标其实。后以名释也。槁(音考)。

　　我为世尊无能及者(至)常为大乘而作因缘。

　　此劝听受中。又更为二。妙乐云。前四句。先叹佛为至尊。为大众下。始明能说人尊。则所说法妙也。甘露乃不死药。令闻妙法。慧命不夭。故云甘露。净法其法一味者。七善无不皆归一乘。故劝听受。知音云。佛本无我。顺世而称我也。九法界三世间。皆以佛为尊。故曰无能及也。

　　[△@△]佛本无生。而亦无相。今为安隐火宅众生。故示相示生也。其法一味者。虽说种种道。其实为佛乘。究竟即解脱涅槃之一味也。法本一味。而说亦一音。令闻者随类各解。故曰妙音。斯义即解脱涅槃之义。为大乘作因缘者。谓佛非惟一时演畅斯义而已。乃于四十年中。虽说三九部之法。无非常为大乘涅槃作因缘也。

　　△二合土地草木。

　　我观一切普皆平等(至)恒为一切平等说法。

　　此颂如来以等心济物之故。天台云。有机为此。无机为彼。植善为爱。憎逆为憎。若有爱憎。则有彼此。不于佛机者爱。余机者憎。故无贪着限碍也。知音谓。佛所以直为大乘作因缘者。由观一切众生普皆平等。具足一乘法体。所以不存彼此爱憎之心。无贪着。谓不贪爱执着大乘而自居也。无限碍。谓不限大机为广说。不碍小机为略说也。故四十年。恒为一切人。平等说此一乘妙义而已。

　　如为一人众多亦然(至)充足世间如雨普润。

　　○佛事为自。魔事为他。应初为来。应后为去。入实为坐。出权为立。佛观众生平等。是等雨山川之意知音云。如为一人者。正以验明平等之实。谓佛为一人说法。无不尽权实智慧。尽义尽理。即众多亦然。此明佛为众之心普也。常演说下。又明佛为众之心与时无间也。谓佛出世。常以说法教化为事。曾无他余之事。故去来坐立。于四威仪中。无往不说。未曾一念生疲厌想。无非欲以一乘之法。充足三世间众生。如天之云雨。普润于三草二木也。此佛无贪着无限碍之意见矣。

　　贵贱上下持戒毁戒(至)等雨法雨而无懈倦。

　　○贵贱上下。约位。持戒毁戒。约行。利根钝根。约智。此亦须具历五乘七善。展转说之。知音云。贵贱下。谓法本平等。而机自有不平等者。于人则有贵贱。位有上下。戒有持毁。威仪有具缺。见谛有邪正。根行有利钝。佛则无有彼此爱憎。但等雨法雨。而无懈倦。此由迦叶前云。一切诸佛秘要之藏。但为菩萨演其实事。而不为我说斯真要等。故此谆谆以解其疑也。然此中有五平等。其法一味下。法体平等。我观一切下。佛心平等。恒为一切下。佛说平等。如为一人下。一多平等。常演说法下。久近平等。末以贵贱上下诸不平等者。一返照之。愈见佛无往而不平等矣。

　　△三合受润增长。

　　一切众生闻我法者(至)行精进定是上药草。

　　○此颂明三乘各得增长也。人天俱未断惑。合为小草。二乘俱有智断。合为中草。六度菩萨志求作佛。化他胜二乘。独为上草。知音云。一切众生下。承上文言。谓佛法如云雨之无倦。故令闻法者。随力所受。各住于种种诸地也。地分五等。故言诸地。或处天人下。初人天福报地。转轮圣王人中至贵。释梵诸王天上极尊。此释成贵贱上下四句。以释天为欲界主。在轮王上。在梵王下。梵王色界主。在释天上。空天下故。凡在上者贵。在下者贱。然其因皆由持五戒十善具足威仪而致也。诸王。则下该四天王。上该色究竟天等及人间诸粟散王也。是小药草者。合前喻小根茎枝叶之文。以人王天王。虽三界中尊贵。犹属生死有漏故。然皆可以救人苦与人乐。故称为药。非佛法栋梁故。比之为草也。知无漏者。知苦断集之法也。简别天人释梵有所不知。能得涅槃者。谓天人释梵所不能得。即有余涅槃。此中含慕灭修道之意。六通者。即天眼天耳他心宿命神境漏尽也。三明。即六通中天眼宿命漏尽也。三明既即六通之半。奚用重开曰。通约自证。明约利人。广如法数详之。以上颂声闻乘地也。下明辟支有二种。一独觉。二缘觉。独处山林为独觉自了之地。常行禅定。为独觉自悟之功。标以独觉。而结以缘觉。是兼二种人也。然经何不明言出声闻耶。曰。声闻有回心向大分。缘觉出无佛世。多不回心故。此总明中下之机。皆属小乘。合喻中根中茎等也。求世尊处。谓有等回心声闻。欲求作佛。现世虽不即得。当来毕竟成佛。故今不取灭定。而广行六度法门。修精进定。是药草中之上药草也。

　　又诸佛子专心佛道(至)决定无疑是名小树。

　　○此颂明通教菩萨。已断通惑。誓扶余习。涉有化他。望下为优。比上则劣。故名小树。

　　[△@△]诸佛子者。该摄通别二教之三贤四加诸菩萨也。专心者。乃发大道心。不求权乘小果。佛道虽广。不出四无量心。故常行慈悲也。如来虽未明言作记。而自许将来决定成佛。虽胜二乘之如药草。犹不及地上之广大庄严。故名小树。

　　安住神通转不退转(至)如是菩萨名为大树。

　　此颂圆教菩萨也。直指云。神通是九地十地之相。转不退轮。是等觉位之因。此一十二位。以普门智力。示现十界身云。无机不被。无生不度。故以大树名之。即三车后之大白牛车。是也。知音云。安住神通。则知愈于常行慈悲矣。转不退轮。度无量众。则超乎自知作佛无疑者矣。

　　○问。神通与慈悲何分。答。慈但与乐。悲但拔苦。神通则不止慈悲。即杀盗淫五逆十恶有可度处。菩萨亦安心住于其中。此非地上等觉菩萨不能。净名云。十方大力魔王。皆是住不可思议解脱菩萨。是也。

　　佛平等说如一味雨(至)如彼草木所禀各异。

　　此颂长文如彼大云雨于一切等文。结完法喻。知音曰。明平等在佛。不平等在机。故佛法如云雨直一味。机禀根茎受用。则各有异也。此为所润。

　　佛以此喻方便开示(至)于佛智慧如海一滴。

　　此颂如来说法一相一味。至以何法得何法一节。知音云。直明释迦一佛以实为权之义。此喻者。即药草喻。方便开示。即权智演说。属上权智。一法。即一乘实智。谓佛以此喻。明四十年前开示种种权智虽多。无非演说实相一乘法也。汝等观之。便谓甚多无量。然于佛自证实智海中才一滴耳。此为能润。

　　我雨法雨充满世间(至)随其大小渐增茂好。

　　○上是受润。此是增长。世间。即十法界三世间也。法本一味。修之不同。故云随力修行。知音云。前云如来功德说不能尽。今止说一滴。以佛法云雨。虽日一滴。即能充满于三世间。是一为无量也。虽充满三世间。却直是一味之法。但非众生力所修行。各得成实。如彼草木大小诸树各得成实也。

　　诸佛之法常以一味(至)渐次修行皆得道果。

　　○此明人天乘闻法增长。普得具足。颂现世安隐。渐次修行。颂后生善处以道受乐也。

　　声闻缘觉处于山林(至)是名药草各得增长。

　　○最后身有二解。一云。二乘若不值佛。此身未必无后。由见佛故。成最后身。是增长义。二云。二乘有余涅槃。住最后身。蒙佛五味调熟。至法华闻大乘教。得入一乘。方名增长义也。

　　[△@△]经文明言二乘人处山林已住最后身。而又言闻法得果。则是于今会。必应增进深修矣。故名药草得增长也。

　　若诸菩萨智慧坚固(至)是名小树而得增长。

　　知音谓。智慧坚固。则知不止如上文但云专心佛道常行慈悲而已。云了达三界求最上乘。则知不止如上文但云自知作佛决定无疑而已。以今之了达三界广大。校昔之自知作佛狭小故。所以此中。法则言求最上乘。喻则合为小树。而增长为中树也。准仁王经云。此由习忍前十善菩萨。增长入三贤位也。

　　复有住禅得神通力(至)是名大树而得得增长。

　　○住禅者。由智慧坚固。复住禅定也。得通力者。谓校前安住神通者。更得其力。以安住约才入手言。得力约久成其用言。闻诸法空。心大欢喜。则知异乎闻人空之喜矣。放无数光。度诸众生。则知异乎转不退轮之度众生矣。以转尚费言说。光则照而知之。不藉声言也。所以此中校上节喻名中树。而得增长为大树。异乎求最上乘之求者也。应知由三贤位。而增长至十地位也。

　　△二合无差别。

　　如是迦叶佛所说法(至)润于人华各得成实。

　　此喻佛身云法雨。元无小大先后。只一味也。润于人华者。知音云。人是法。华是喻。各得成实者。实果也。通法喻言。谓佛法云雨。虽曰不异。而小大三乘之机。无不由之开心花结道果。各自成其小大而已。

　　迦叶当知以诸因缘(至)渐渐修学悉当成佛。

　　此叮咛告诫。以坚其信也。大窾云。言我四十年中。以种种因缘譬喻说法。皆是开发指示一佛乘道。即权即实也。非但我说法因权题实。十方三世诸佛。无不皆然。但此权实之法。四十年前。未曾说破。故我今日以最实事。为汝说也。诸声闻众。向来坐守涅槃一事。不为非真灭度。当知日用所作。折旋俯仰。拈匙把箸。无非皆是菩萨堂堂大路。汝等从此渐渐修学。至于功成行满。成最正觉。方得名为究竟灭度耳。

　　[△@△]此品因迦叶等悟知如来从前随宜方便之权。又知今日说一佛乘无二无三之实。故说穷子一喻。无不尽其屈折。知如来大恩欲报无由。故如来重说此喻。却可其知权知实知恩感德之不虚也。又会众因闻得悟。必能奋发勇猛。而直证无上菩提。故前来将欲授身子记。便出陈身子久远受化。非今日如来有彼此之心。而独记身子也。今欲授四大弟子记。而又说药草一喻。使千二百及在会人天。知如来大法云雨本皆一味。由各各根茎大小受益不同。始不谓如来有憎爱之情。于此授记之后。始与诸未记者。说宿世因缘之事。以作将来得记之案。如来述成开显已竟。

　　妙法莲华经授手卷第四
卍新纂续藏经第 32 册 No. 0623 法华经授手


　　妙法莲华经授手卷第五

　　楚衡云峰妙门　智祥　集

　　授记品第六

　　品节云。此品来意。由前四大弟子领悟平等一味之旨。已解本无三乘之实。佛知见既开。则真因已具。乃为四人次第授记。故特以此名品。直指云。天真自性。离相离名。报化双超。迷悟不到。佛之一字吾不喜闻。今云授记。正是梦中说梦。但因众生循尘已久。背觉曰深。全心即境。全智成识。谬认身心。变为火宅。故烦大悲接引。方便提携。至此梦幻见消。一真独露。以心传心。故曰授记。梵语和伽罗。此云授记。圣言说与曰授。果与心期曰记。然记有多种。广如科注中释。

　　△四正与作记。分二。一与中根人授记。分二。一授迦叶记。又二。一长行。分六。一行因。

　　尔时世尊说是偈已(至)广宣诸佛无量大法。

　　尔时下。结前。告诸下。正授记饮光。知音云。上颂言汝等所行是菩萨道。此则曰奉觐三百万亿诸佛。福因已植。广宣大法。慧因已成。正是渐渐修学菩萨之道。此授第一因行记也。

　　△二得果。

　　于最后身得成为佛(至)天人师佛世尊。

　　此明迦叶将来正报成就也。知音云。上颂言悉当成佛。此则曰当得成佛。名光明佛。授第二果记。上正等于诸佛也。如来等十号。为诸佛所护念。未发心者不与。已发心者有。此必为佛所护念也。大窾云。光明别号也。由因中以紫金涂佛形像。世世生生。身常金色。故为罗汉时名饮光。成佛时名光明。又在此会。领得诸佛平等法光明故。

　　[△@△]以因招果。诚然不昧。要知因名饮光者。谓自证未得。只以此光自用也。直待因穷果满。妙发圆明。则无所不烛。故曰光明。然则最后之名。非由历劫增修。曷能致耶。

　　△三劫国。

　　国名光德劫名大庄严。

　　此授第三依报记也。知音云。依报不出两仪。国属地理。劫属天时。光德者。即常寂光也。大庄严者。即实报庄严土也。

　　△四寿命。

　　佛寿十二小劫。

　　此明成正觉后所住之寿与法也。直指云。十二小劫对应身言。盖报身佛三际平等。为应化二身随机而感。机尽而佛寿亦隐。约理。表根尘我法二执而言。众生著于我法二执。则佛住世以度脱之。若透脱我法二执。佛即与授记。而示涅槃也。

　　△五正像。

　　正法住世二十小劫像法亦住二十小劫。

　　法本是一。曰正日像者。因众生修持之深浅而分耳。法即如来住世所宣示之三一小大法也。佛灭后众生。依教明理。依理起行。依行证果。故名正法。若但明教理。而于行果。有修无证。名与实差。故名像法。谓像者相似也。凡弟子中所修行者。不过存其名。貌似佛而已。实则不致也。二十小劫。但从教理。破我法二执为言。此记住世久近。是下正觉于众生也。

　　△六国净。

　　国界严饰无诸秽恶(至)虽有魔及魔民皆护佛法。

　　此总明国界严饰。亦即实报庄严也。直指以理表法。谓根尘识在。名秽恶。三毒八倒在名荆棘便利。我法二执在。致国土不平。今幸一切俱转。廓然清净。惟一真如。故得琉璃为地。万行圆明。故有宝树参天。理智互融。故金绳界道。若依若正。一齐同转。若理若事。处处昭彰。故有宝华恒散。遍界清净。此因开佛知见万行圆明而得也。菩萨下。授法属记。无魔下。授护法记。知音云。魔天臣民。为三界必有之事。但在光明佛法中不能为害。以光明佛因中行头陀事故。果上亦不招魔。而魔返为护法也。然身子记中。有授坚满菩萨记。无魔护法记。各随愿行。彼此互摄耳。此饮光未来成佛。一大事因缘。佛一一授之。饮光一一记之矣。

　　△二偈颂。亦六。一颂行因。

　　尔时世尊欲重宣此义而说偈言。

　　告诸比丘我以佛眼(至)修习一切无上之慧。

　　既授而复颂之者何。谓尔等最后成佛。以及获报之国土。佛法庄严净界种种福慧。我皆以佛眼所见。真实不虚。其意惟恐上智容有不信。下根闻之多惑。所以重宣之。以致叮咛也。则是佛眼见三字。不但通贯迦叶全颂。直总冒后三大弟子与五百弟子颂言中矣。净修梵行。则身心清净。无福不致。修习一切无上之慧。则一切法门。无所不通。三觉既圆。万德已具。佛果成矣。

　　△二颂得果。

　　于最后身得成为佛。

　　最后身。非二乘所证有余之最后身也。乃是等觉最后生相无明。划然一空。自然成等正觉。故曰得成为佛。

　　△三颂国净。

　　其土清净琉璃为地(至)乃以天眼不能数知。

　　此颂国土严净。长行但言菩萨声闻。而颂中详明菩萨之德。皆调柔其心。具大神通。能随类现身。奉持大乘。广宣法化。皆是补处大士。则知为光明如来授记之众。亦不可称计也。绳(音成)。

　　△四颂寿命。

　　其佛当寿十二小劫。

　　△五颂正像。

　　正法住世二十小劫像法住二十小劫。

　　△六颂总结。

　　光明世尊其事如是。

　　长文以果号居先。此则结后。正见始终皆正智如如。中间则具足十力十愿四无量心十波罗蜜。无不圆满完复。光明如来从因至果。一大事因缘如是而已。颂中缺劫与国名。乃前后互现成文。下三段记文。一一准此可知。授迦叶记已竟。

　　△二授三人记。分二。一三人请记。分四。一正请。

　　尔时大目犍连须菩提(至)即共同声而说偈言。

　　大雄猛世尊诸释之法王(至)见为授记者。

　　此明三人惊怖不得授记也。盖四人同闻同解。故同以穷子喻之。所以迦叶述云。我等居僧之首。年并朽迈。言等并者。即四人也。今见迦叶。于人天众前。得授上记。而三人皆惶悚惊栗。同声说偈。到此田地。则自信之心既切。而望证之念益切。非如前谓身心疲懈念三三昧之时。观等之一字。非徒为已请。而亦有如舍利弗作代请之意也。大雄猛者。大。谓如来智慧威神超过一切。雄猛。谓有大智力。能破一切众生诸有。有大威力。能提拔九界人。同归实际。具此大雄大力。于诸释中。为法王也。此是赞佛智德。下即请记。谓哀愍我等。愿于人天众前。赐微妙音。宣名与记。使惊惧顿息。此亦愿也。若如来怜我今日至诚请记之深心。便为授记。则又甚愿也。悚(音耸)。栗(音栗)。

　　△二喻请。

　　如以甘露洒除热得清凉(至)然后乃敢食。

　　此以喻请见各不自安也。今见身子饮光。皆已得记。此中不胜热恼。若亦得与记。正如洒以甘露。则热恼除而凉清得矣。况此曾所闻之言。所见之事。历然可信。我等声闻。从前所证。皆非真实。此后决定作佛。我等岂不十分信任。特未蒙亲口授记。不免独怀饥渴之慕。正似有人从饥国中来。幸值大王宴赐。虽珍馐盈案宝馔罗列。但未得王称名宣召。似不敢即食。若得纶音下赐然后方敢安心受赏也。洒(音酒)。

　　△三合喻。

　　我等亦如是每惟小乘过(至)尔乃快安乐。

　　此方陈明所以不自安之心也。惟思也。无心向大。即小乘之过。谓我等安于小乘时。每常思惟如来无上甚深之慧。不知当如何始得。今虽闻佛所说言我等作佛。尚未亲知其所以成佛之故。未免心怀忧惧。若如来明与授记。此心始得快然无虑矣。

　　△四结请。

　　大雄猛世尊常欲安世间愿赐我等记如饥须教食。

　　此决请必欲授记也。如来示相人间。如大云起。本欲为安稳一切世间。故出于世。今我等正在不安稳中。岂如来而不明言。使我等如饥得食耶。三人请记已竟。

　　△二如来与记。分三。一授须菩提记。又二。一长行。分五。一行因。

　　尔时世尊知诸大弟子(至)常修梵行具菩萨道。

　　此为因请而各与授记也。请中有云若知我深心。此云知诸大弟子心之所念。则知深心二字。与此所念二字。非独为自求授记。是代为千二百人。作请主也。故弟子如是念。世尊如是记。便是以心印心。真授真记之时也。常修梵行。具菩萨道。此即为广行六度万行。得福智圆满之时。

　　△二得果。

　　于最后身得成为佛(至)天人师佛世尊。

　　此世尊亲证须菩提也。果号名相。对因而言。须菩提在母胎时。即知空寂。为罗汉时。名曰空生。乃因中自利也。盖时际修行必令纤尘不立。若有一法不空。不能得证无上菩提。今果号名相。乃又利人为急也。当其繁与大用。必须向无相中。广示诸相。始不负一番应运而起。然则因中所贵真空。而果中最尊妙有也。

　　△三劫国。

　　劫名有宝国名宝生(至)无数千万亿那由他。

　　此从正名依也。须菩提又名善吉。故得劫名有宝也。亦名善现。故得国名宝生也。其土平正。以至无有便利等者。由达诸空寂。不立一尘也。人民皆得处宝台。居妙楼阁者。以自性众生分得空性三昧。是不忘因性也。声闻菩萨皆无边无数者。以真空妙性无所不集也。

　　△四寿命。

　　佛寿十二小劫。

　　既居空性三昧。内得脱根。外得脱尘。不为根尘所乱。故得住寿十二小劫也。

　　△五正像。

　　正法住世二十小劫(至)度脱无量菩萨及声闻众。

　　此明彼佛说法度生也。其佛常处第一义空。而说第一义谛。所以度脱诸菩萨也。又曰及声闻众。则名相如来亦以方便说三乘法。故方便品云。未来诸佛。亦以种种因缘譬喻言辞。演说诸法等。又岂外此诸佛耶。

　　△二偈颂。分六。一诫听。

　　尔时世尊欲重宣此义而说偈言。

　　诸比丘众今告汝等皆当一心听我所说。

　　此以颂诫听祈其善领受也。能领纳者。即为将来成佛真因。不然。所谓一心听受者何法也。

　　△二颂因行。

　　我大弟子须菩提者(至)随佛所行渐具大道。

　　随佛所行。即于佛佛无所违也。大道。即福智圆满之果海也。渐具者。正见其历多劫侍多佛所由来也。

　　△三颂得果。

　　最后身得三十二相端正殊妙犹如宝山。

　　此颂明正报。前后皆未有三十二相等文。乃互详互略也。宝山者。有光明义。凡佛身皆作紫金光色。故此喻之。

　　△四颂国净。

　　其佛国土严净第一(至)皆共合掌听受佛语。

　　此颂国土依报。较长行犹详明菩萨声闻之德。及佛现神通变化。与人天至心受法之事也。八解脱。即八背舍。大智度论云。背是净乐五欲。舍诸着心。故云背舍。天台云。若发真无漏。断三界结业尽。即名解脱。言八背舍者。一内有色相外观色。内有色相者。不坏内色不灭内色相也。此初背舍位。在初禅。能舍自他及下地一切诸着故。二内无色相外观色。内无色相者。坏内色灭内色相也。外观色者。不坏外色不灭外色相也。由行人入三禅。定境渐深。内色已灭。但欲界结使难断。故犹观外不净之相也。三净背舍身作证。行者除外不净相。但于定中。练八色光明清净皎洁。犹如妙宝之色。故名净。以无爱着心。而受三禅中遍身妙乐。故云身作证。四虚空处背舍。若灭根本四禅色。一心缘无边虚空入定。而不受着也。五识处背舍。若舍虚空。一心缘识入定。而不受着也。六无所有处背舍。若舍识。一心缘无所有处入定。而不受着也。七非有想非无想背舍。若舍无所有处。一心缘非有想非无想入定。而不受着也。八灭受想背舍。背灭受想诸心心数法。是为灭受想背舍。

　　△五颂寿命。

　　其佛当寿十二小劫。

　　△六颂正像。

　　正法住世二十小劫像法亦住二十小劫。

　　前此皆颂长行所有。至于其中有事佛起塔。以至本佛传法弟子舍利流布等事。前后互具。此不繁述。

　　△二授迦栴延记。分二。一长行。分五。一行因。

　　尔时世尊复告诸比丘众(至)具菩萨道。

　　长阿含云。迦旃延善于议论。有外道执断见。谓无后世。延云。今之日月。为此世耶。为他世耶。若果无他世。决定无明日矣。又云。我见人死不还。似无他世。延云。如罪人被囚系者。何可得归。又云。生天上者。无所拘牵。何亦不见有归还者。延云。如人堕厕既出。肯复还入厕乎。且天上一日。人间百年。彼三五日。未遑计归。设有归者。汝复何存。又云。镬煮罪人。密盖其上。伺之不见神出。故知无有他世。延云。汝昼眠时。或梦远游。傍人见汝有神出否。又云。我剥死人。从足至顶。细分骨肉。求神不得。故知无有他世。延云。柴本生火。细分其木。火亦何存。又云。我秤死人。重于活者。若神出已。其人应轻。故知无有他世。延云。如火与铁。火在则轻。火退返重。人死神出。其重亦然。又云。我见人死。返转求神。俱不可得。故知无有他世。延云。如人吹角。声从角出。返求其声。宁得声否。又云。汝虽种种破我。我必不舍所执之相。延云。如人见麻。即取其质。得麻取皮。得皮取筋。得筋取布。得布取银。得银取金。舍劣取胜。人之常情。汝何固执若是。又云。如我所执。其人甚深。岂我一人作是执耶。延云。如两商人。路行逢鬼。鬼作人形。而语商云。前路丰米足草。载之何为。一商俱弃所载。人牛皆饥。鬼得其便。次商人言。若得新者。可弃故物。于是人牛皆得不饥。鬼不得食。诸人妄说。如鬼诳人。汝不受我语。必为鬼所啖。今得新者。何不弃故。其人辩不能胜。即嗔骂云。无知愚人。何苦劝我。延云。如人养鱼。路拾诸粪。擎至头上。路逢大雨。汁污其身。傍人劝舍。返责他人。汝与愚人。无二无别。于是外道敬伏其辩。故灵山会上。称之议论最为第一。迦旃延因中供佛起塔。文义甚明。但前曰供八千亿佛。后曰供二万亿佛。似断我法二执之功。由浅而深之意也。由旬此云限量。有三不同。大者八十里。中者六十里。小者四十里。

　　△二得果。

　　当得作佛号曰阎浮那提金光(至)天人师佛世尊。

　　此明正报。由因中勤扫佛地。尽除尘垢。故至罗汉位中。感发辩才。然所以谈锋似箭。辩口如河者。以心地清净。不存尘垢。今感果号阎浮金光者。由身光似阎浮金色。则知除尘去垢之功。大有益于将来也。

　　△三国净。

　　其土平正玻璃为地(至)无量万亿庄严其国。

　　此明依报。盖世人不修善法。恶道增盛。而人天减损。今言无四恶道。则知其国人民。皆奉行阎浮如来教化。深修戒善。故天人炽盛。又曰声闻众多。菩萨无量。愈见其善法庄严不可思议。

　　△四寿命。

　　佛寿十二小劫。

　　佛之三身。法身无始无终。报身有始无终。今言佛寿十二小劫者。乃应化佛。以根尘。作佛事故也。

　　△五正像。

　　正法住世二十小劫像法亦住二十小劫。

　　正像已具前释。唯此科无劫国名。或译人有脱耳。

　　△二偈颂。分四。一诫听。

　　尔时世尊欲重宣此义而说偈言。

　　诸比丘众皆一心听如我所说真实无异。

　　△二颂行因。

　　是迦旃延当以种种(至)亦以华香供养舍利。

　　△三颂得果。

　　其最后身得佛智慧成等正觉。

　　后文十方之所供养。至阎浮金光共六句。该在此成等正觉下。其文更顺。

　　△四颂国净。

　　国土清净度脱无量(至)无量无数庄严其国。

　　以万亿众生。接菩萨声闻上。则文意俱到。为十方所供养者。是普应供之名。当居上科。光明无能胜者。始颂明阎浮金色之实。一切有。即二十五有。况等觉位中无明未尽。亦谓之有。今谓菩萨断一切有者。无明亦尽也。

　　△三授目犍连记。分二。一长行。分五。一行因。

　　尔时世尊复告大众(至)二百万亿诸佛亦复如是。

　　阿含经云。目犍连。因中曾助辟支佛剃头浣染缝袈裟。发愿求神通。至罗汉果。始发诸通。有外道师徒五百。用咒移山。经一月日。簸峨已动。目连念言。此山若移。多所损害。即于山顶虚空中。结跏趺坐。山还不动。外道相谓。我法动山。计日可移。云何不动。此必沙门神力所致。自知力弱。归心佛道。其神通事迹。广如彼经。

　　[△@△]前科与此科。详陈因中起塔供佛之相。非徒谓事成。既侍多佛闻多法。则一华一香。一动一静。无不事到理到。塔之所表。前已累明。盖塔表一真智。即法身所在也。高千由旬。表十度具足。广五百由旬。表证五位理体。七宝庄严。即七觉净财以严法身也。事佛必曰八千。乃融八正道于一法身。后复事二百万亿者。即广融众智。以成正觉也。

　　△二得果。

　　当得成佛号曰多摩罗䟦(至)天人师佛世尊。

　　果号以多罗香名者。由此香薰遍之力不可思议。若烧一铢。普薰小千世界。此是因中神通速疾所至。则知飞行轻举。现火降龙等。皆如香力之不可思议也。栴檀香。此云性无染。

　　△三劫国。

　　劫名喜满国名意乐(至)菩萨声闻其数无量。

　　由因中神通广大。故得劫名喜满。运用不尽。随处随现。无不称心遂意。故国名意乐。真珠华者。天华也。华既常散。香应常有。异色异。香。人谁不乐。况多诸贤圣。则其国殊胜。倍可见矣。

　　△四寿命。

　　佛寿二十四小劫。

　　前佛但言十二小劫。此倍言寿量者。乃因果齐具足也。众生根尘即因。为净一切根尘故。如来住寿十二小劫。又住自根尘。以益九界众生。亦寿十二小劫。是总因果言之也。

　　△五正像。

　　正法住世四十小劫像法亦住四十小劫。

　　正像劫量两俱倍者。一以因中神用超胜。一以果中愿力坚持。令法不绝。所以乘因乘愿也。

　　△二偈颂。分五。一颂行因。

　　尔时世尊欲重宣此义而说偈言。

　　我此弟子大目犍连(至)而以供养诸佛塔庙。

　　金刹者。法苑云。阿育王取金幡金华。悬诸刹上。故曰金刹。具云刹那。此云土田。此通取土名刹也。又复伽蓝亦号梵刹。又西域以柱表刹。示所居处也。如此方缙绅已上。皆竖幢以示居处。

　　△二颂果国。

　　渐渐具足菩萨道已(至)号多摩罗栴檀之香。

　　△三颂寿命。

　　其佛寿命二十四劫。

　　△四颂国净。

　　常为天人演说佛道(至)于佛智慧皆不退转。

　　为人天说佛道。即权实双运。长行但言国土。此颂明眷属。则三乘齐具也。

　　△五颂正像。

　　佛灭度后正法当住四十小劫像法亦尔。

　　正像法中。皆弟子奉行法藏之时。于中持法起塔供养舍利等。此皆必然之事。俱不繁解。正与中根授记已竟。

　　△二许与下根说因缘。

　　我诸弟子威德具足(至)吾今当说汝等善听。

　　此已与五百弟子。作授记矣。至五百弟子受记一品。不过详明因果劫国正像而已。然必欲说宿世因缘者。要见如来悲救之久。弟子受益之深。使人知授记成佛原非偶然会合。良以尘点劫前。已下大种。于中世世受化。积累至今。故威德无不成就也。为中根人。作喻说一周已竟。

　　直指云。此品从方便品中第二止后。舍利弗再请云。今此会中如我等比。百千万亿。世世已曾从佛受化。如此等人。必能敬信。长夜安隐。多所饶益。以此发如来后二周说法之案。但彼时四大弟子。示同凡小。顽然不解。而身子得记之后。乃为代请。故如来重举譬喻。广明火宅危险。指点大小优劣。四子始深心信解。自举穷子。以陈返妄归真之譬。但为大小见量未忘。如来功德未能尽达。故世尊复以药草一喻。尽情扫除。始与四人作记。以符身子第二所请。师资如出一辙。完复始终喻说一周之原案也。

　　化城喻品第七

　　品节云。此品来意。由前五人俱得授记。而复欲为千二百人作记。故远引尘劫前大通佛时为王子教化之宿因。曾下一乘缘种。自是已来。生生受化。今缘已熟。正是印许之时。以显缘因佛性也。化城一喻。原是虚设。以明三乘毕竟是权。为止怖远疲劳之众。今众暂息可进宝所。以此开发䇿进。顿悟昔因。自信成佛。乃各得授记也。大窾云。本无忽有。谓之化。御敌防非。谓之城。此品虽与弟子说宿世因缘。其实发譬喻药草之余蕴。盖喻品意。在火宅白牛。此品意。在化城宝所。由火宅而入化城。驾白牛而归宝所。两相合而意始圆。又此品虽说如来在大通智胜佛时为王子覆讲法华。已为汝等作今日得度因缘。然正发明药草品中法雨等澍各有所受。于诸法中。任力所能。渐得入道等文。所谓如来复有无量无边阿僧祇功德。汝等于无量亿劫。说不能尽者。此也。然喻品中身子才悟。即为说因缘。云我昔曾于二万亿佛所。常教化汝。汝亦长夜随我受学。其为因缘也近。此品为千二百罗汉。说其因缘。在不可思议阿僧祇劫前。为十六沙弥。已曾开导教化汝等。其为因缘也远。以因缘有近远故。各自言之。使交相发。而互相明也。文中首标大通智胜佛者。是往昔为释迦之父。所谓毗卢师。法身主。不落方所。不涉数量者。是也。其成佛转法轮事。皆是逢场作戏耳。至于十六沙弥。才出家时。即请大法。代佛转轮。其气象又非𤨏𤨏者比。故能即绍大通之位。与大通智胜。同一鼻孔出气。岂同下劣小乘。若跛驴驽马。䇿之而不肯进者哉。世尊所以援古证今者。亦是激发小乘。令彼奋发舍小智。而入大通之智也。

　　[△@△]问。此品说因缘文广。喻文少分而已。何不名宿世因缘品。既从喻立题。又何不云宝所。返从化城之虚。是何意耶。答。因缘虽长。总是结缘之义。皆非究竟。所以立名化城者。正以完复从前之所谓因缘也。又此经首题。以莲华喻法。故此亦以喻立品也。不言宝所。而必曰化城者。正欲人因权明实。即妄明真。既知城之是化。则知宝所必实矣。斯正为本经开权显实之大旨。当如是知。

　　△三为下根说因缘。分二。一本品正说因缘。分二。一先明知见久远。分二。一长行。又三。一出所见事。

　　佛告诸比丘(至)彼佛灭度已来甚大久远。

　　此如来欲与未记者作记。使知记非虚妄。原于无量劫来。已下成佛种子。则是正因久植。而佛果当圆矣。佛告下。标起过去久远。特明劫数之多。尔时下。举智佛为释迦之父师。见释迦非智佛亦不得以生成也。佛名大通智胜者。包括万有曰大圆具十界曰通。能破诸惑曰智。超过一切曰胜。又大即如如理。通即如如智。理智圆融。故曰智胜。则下之十号。皆不出此智胜之所具也。国名好城者。以智胜之正。处妙好之依。可谓是依是正即体用一如之寂光土也。劫名大相。即百界千如之无量相。亦即智胜所本有也。离智胜外。岂复别有所谓好城大相之庄严乎。彼佛灭度下。约智胜涅槃后言。以起不思议之喻。故先标言甚大久远。要解云。大通智胜。即众生本源之觉体也。众生觉体。本来若此。但为自迷色心之内。故小而不大。封滞无明之壳。故碍而不通。潜伏妄识之陋。故劣而不胜。夫能了色心之迷滞。破无明之封壳。则智胜现前。与佛无别矣。言过无量不思议劫者。明此智体其来无始。非情尘数量所及也。

　　△二喻明久远。

　　譬如三千大千世界(至)百千万亿阿僧祇劫。

　　此下喻明彼佛灭度甚大久远。乃以非喻为喻也。此中有三翻较量。皆不可思议。一以地种为墨。而点。如微尘。则墨数不可量。二尽地种墨所有之国。是国数不可量。三将点与不点之国。尽作微尘。以一尘为一劫。犹不能尽彼佛灭度之劫。是劫数不可量也。地种者。由大千世界之地。皆能生长情无情物。故云地种。假使者。即设喻之言。假若有人以大千世界之地。磨作一池墨水。于是持此水。先从东方行。过千国土。才下一点。如微尘许大。又从东去。过一千国土。再下一点。如是展转者。或东方界尽。展转向南方。南方界尽。展转至北方。但以尽此大地种墨水点尽无剩。则止而不行矣。次下以汝意云何为问者。欲人知此所点之国无量无边。非算师及算师弟子之所能知也。是人所经国土下。又将所点之国并中九百九十九国之未点者。亦如是展转括尽。点与不点之国。尽抹微尘。然后以一尘算一劫。彼智胜佛灭度已来。复过微尘之无量无边百千万亿阿僧祇劫。是知劫数甚不可思议。久远若斯也。要解云。智胜无古无今。未始灭度。而云彼佛灭度如是久远者。对下根迷情言之耳。若论吾人。失灭智胜迷沦已来。不知过若干劫。诚不可以尘墨数之也。

　　△三见昔如今。

　　我以如来知见力故观彼久远犹若今日。

　　因上明智胜如来灭度至今。劫数有如是尘点不可思议。则一等据迹著相人。闻之而惊疑不信。故世尊又言。以我佛眼心力见知。虽彼灭度如斯久远。亦只如在今日。要知十世古今不离当念。则上来不可思量之尘点劫。与我此念。本无内外。亦可见无边刹境不隔毫端矣。即此自他不隔。是如如智。古今不离。是如如理。推此二种广大之境。总以显大通智胜之量也。直指云。方便品云。佛曾亲近无量无边百千万亿诸佛。尽行诸佛无量道法。彼中但标其总名。今略举大通为因地发心第一之本师。是为古今一念。故颂云。佛智净微妙。无漏无所碍。通达无量劫。益可见古今不离自他不隔也。要解云。以众生知见迷沦妄计。则智胜隔尘点劫。以如来知见则古今一时。故观彼久远。犹若今日。此又释迦之大通也。

　　△二偈颂。分三。一颂出所见事。

　　尔时世尊欲重宣此义而说偈言。

　　我念过去世无量无边劫有佛两足尊名大通智胜。

　　此四句。总标颂本因之主。我念者。即追忆远大劫前所觐之本师。次下出名。

　　△二颂喻明久远。

　　如人以力磨三千大千土(至)如是无量劫。

　　此颂以大喻明劫量也。非此大喻。孰能知此远劫。

　　△三颂见昔如今。

　　如来无碍智知彼佛灭度(至)通达无量劫。

　　无碍智。乃佛知见也。于久远劫所知见者。一一明了无碍。所谓不离当念。不隔毫端。若古今自他之量不泯。则有碍矣。乌得有见昔如今之妙哉。知彼佛灭度者。是知智佛灭度久远不谬。又言及声闻菩萨者。谓不但知佛不谬。即彼佛所有声闻菩萨灭度。一一见知。无有错谬。则今日当授记者之声闻菩萨。即彼佛之声闻菩萨也。即此愈见其古今不离。即彼即此。次言比丘当知者。当知我如来所知所见。决定不谬。何故。由如来具四智故。佛智者。即大圆镜智也。净者。平等性智也。微妙者。妙观察智也。无漏无碍。即成所作智也。具此四智。故能通达无量劫犹今日矣。此由释迦以四智合大通智。如水合水。既合之为一。岂有古今自他久远之分。则知视久如今。其理益明矣。明知见久远已竟。

　　△二正明宿世因缘。分二。一长行。又二。一结缘由。又二。一出远由。分二。一智佛成道。又曲分五。一佛寿长远。

　　佛告诸比丘大通智胜佛寿五百四十万亿那由他劫。

　　此明智佛成菩提道从实垂权。直指云。先明本主寿量长远。见彼佛悲愿弥深。故住世度生弥久。如行愿品云。惟愿久住刹尘劫。利乐一切诸众生也。

　　[△@△]彼佛出于增劫。既寿命长远。则成道必曰十小劫。受请之后。欲说大经。待时待机。必曰过二万劫。然后正说法华之时。必曰八千劫。说经之后。入于静室。又曰八万四千劫。及至此后。犹未见智佛唱入涅槃。则知住世之长远。与入灭已来之长远。皆不可思议。且今释迦出于减劫。寿仅八十年。而成道只曰六年。待时待机。只四十年。正说此经只数年。便于此会。唱入涅槃。虽二佛延促不同。其悲愿济世。则无二无别矣。那由他。或云阿庾多。此云万亿。

　　△二成道前事。分二。一佛坐道场。

　　其佛本坐道场破魔军已(至)而诸佛法犹不在前。

　　此正明等觉正证也。本坐道场者。本即本觉。属如如智。道场即如如理。理本不动。为智所归。故曰本坐道场。此即无修无证之如如佛也。今欲接物利生。于无身中示身。既欲现身。则魔事起矣。所谓魔事者。有作之心也。破魔军者。谓最后生相无明尽也。据事。由菩萨功行逼极。震动三千。致诸魔军而来恼乱。菩萨以慈心三昧。一一摧伏。待破此魔后。则成等正觉矣。言垂得者。正证之间也。诸佛法者。即一理平等也。不现前者。无容拟议之也。况智佛于此时间。理智融。始本契。上无佛可成。下无生可度。中无行可修。烦恼菩提生死涅槃。俱不可得。尽十方世界。赤洒洒。没可把。从一小劫。至十小劫。身心不动。所谓一念不生也。言诸佛法不现前者。是本觉不动。未起利物之心也。问。既曰大通智胜佛本坐道场。则本来是佛。何更欲经十劫而谓成道。岂另有佛外之道而再欲成耶。答。岂不见。适来谓为欲利生故。于无身中示身。则不妨依旧有修行证此化身如来成始成终之必然事也。如今释迦降生成道转法轮。以至三七思惟。筹量行止。故方便品云。作是思惟时。十方佛皆现。又云如过去诸佛说法之仪式。此便是释迦之佛法现前矣。但此曰三七。彼曰十劫。乃时节长短不同。总皆为出世因缘。岂谓另有佛外之道。而再欲成哉。

　　△二诸天供养。

　　尔时忉利诸天(至)至于灭度亦复如是。

　　此明因果将契也。如来妙境。即事即理。若据事论。佛坐道场入定。而诸天侍座供养。所必然也。据理亦有深意。佛即一真法界之如如理。则真俗之智融而不二。此为自受用。可谓常乐我净无作无为。今言破魔军已。即欲出生现形说法。既有作有为。又必真俗齐到。体用兼行。故前曰如来结跏趺坐身心不动。乃本觉真体显露也。此言忉利诸天先为彼佛敷师子座。高一由旬。是始觉俗用亦到也。高一由旬者。表佛超十界。良以真非俗不显。俗非真不彰。此座者。乃真俗圆融之地。既至此地。何法不圆。故向后佛坐此座。即诸法现前矣。不然。何忉利诸天。便先知佛于此座得菩提耶。故知佛即真谛。天为俗谛。座为天置。而佛坐于此。即得诸法现前。又是何等明白。但前曰佛是如如理。真俗不二。属自利边说。此言佛据座。乃真俗圆融。属利他边说。故曰。诸佛如来为一大事因缘故出现于世也。次言梵天雨华。至于灭度而犹不止。诸天作乐。亦至灭度而亦不止。此又有所谓也。凡言华。皆以表因。以华供出于梵天。而供至佛灭。则知因因无尽。前来佛坐天座。是以果彻因。今以华供佛。即以因彻果。四面各散百由旬者。表因中四智俱严也。吹萎雨新。表以妙因欲证妙果也。此段经文中。始本具而因果彰。真俗融而体用足。则欲为出世利生之事业。复何难乎。萎(音威)。

　　△三明成道。

　　诸比丘大通智胜佛(至)成阿耨多罗三藐三菩提。

　　此明觉心圆满也。必谓过十小劫者。劫乃数之总名。十即一之终数。大窾云。正显大通智胜始存一念垂得之心。即与圆满菩提归无所得之心异矣。即此一念自生障隔。不得大通。而智亦不胜。直至数量消忘。而平等佛慧方得现前。方得名为大通智胜耳。然此亦不过为学家作引缘耳。况小乘守灭定而不舍。耽小智而不忘。又乌能知甚深无量平等之佛慧哉。故如来举此意。使小乘知诸佛智慧有如此甚深无量。是为未证作证者言耳。若据大通智胜四字。于空劫已前。那边更那边。早已七华八裂。更说甚么佛法现前不现前。若于此中。有一法不到。何谓大通。此外有一法不收。何谓智胜。既曰大通智胜。则包无不容。摄无不尽。若有佛可成。有生可度。皆儿孙边事。所谓灵苗异草。野父慵锄。岂智胜之尊。有如是事。学者更须细究。

　　△四道后应供。

　　其佛未出家时有十六子(至)瞻仰世尊以偈颂曰。

　　此明大用毕彰。日月灯有八子。皆以意名。而又皆师妙光。受妙光教化。最后者曰然灯。是转识成智。乃光光相然之谓也。今智胜居俗时。有十六子。表因果二边共十六心。意在转小智而成大智。故今第十六位。即释迦牟尼。是因果齐到也。故日月灯八子为因。最后然灯。乃释迦师也。故师资皆以光言。今之十六。乃摄因归果。故最后之佛。即然灯子也。则师资皆以智称。其第一名智积者。谓虽具大智。尚有凝滞。未至大通也。诸子下。谓若欲舍俗入真。应将平素所有宝惜爱护之心。尽情弃舍。若有一念圣见不忘。即是金锁玄关。况其余耶。故曰闻父出家。皆舍所珍。是一转一切转。即属智德。又曰诸母涕泣。经云。寔智菩萨母。言诸者非一母也。涕泣者。割舍所爱。即属断德。随送者。是智与理冥。一切俱到也。大通智胜。今既现形益物。是大用显发。其祖转轮圣王。与大臣等。亲近供养。是全体契入万用毕具之际。故曰到已一心瞻仰也。要解云。灯明之子。止言领四天下。表上根唯四大为累而已。今言各有种种玩好者。表下根有种种欲深心所著也。舍珍诣佛者。以其有积。则未能大通。能舍欲着。可谓智胜矣。

　　大威德世尊为度众生故(至)归命无上尊。

　　此是会众赞颂。而利赖有准也。大威德下六句。颂本坐道场等文。如来有折伏之威。摄受之德。故曰大威德。为欲度脱一切众生故。于无量亿劫。修诸苦行。而证菩提。既得成佛。而诸愿满足。故赞言善哉吉祥无上士也。世尊甚希有下八句。颂如是十小劫等文。大窾云。身体二句。赞身不动。其心二句。赞心不动。如是身心不动。十劫用功。至生灭灭寂灭现。方得名为究竟永灭。始得安住无漏大菩提法矣。今者下四句。方出陈我等希遇之缘。谓今见如来已超三界。安隐得成无上佛道。实为我等得度之缘。必应得大善利。以故今朝称庆。而亦大欢喜也。次下出陈欢喜之故。良由六道众生常苦常恼。处于无明大夜之中。如盲暝之不识道路。况乏指示。不知尽苦之道。不知解脱之方。由是长夜昏昏。无归无救。所以恶趣增而诸天减。出没三途。从冥入冥。不唯不见佛。抑且不闻名。其失利也不胜言矣。今佛既已得最上道。必兴大悲云。普济群品。我等闻名见相。幸沾最胜利益。所以称庆欢喜稽首归命大导师也。憺怕者安静也。憺(音淡)。怕(音薄)。

　　△五请转法轮。

　　尔时十六王子偈赞佛已(至)诸天人民重说偈言。

　　世雄无等伦百福自庄严(至)当转无上轮。

　　此十六沙弥请转法轮也。大窾云。十六沙弥。才得出家见佛。便有济世之心。即时请转法轮。其气概雄视一世。真伟哉大丈夫也。言多所安隐者。能使愚者智。不肖者贤。懦者立。弱者强。倒悬者解。故曰多所安隐。饶益天人也。

　　[△@△]偈中。先赞佛具足诸智。诸德。故曰。为世间第一雄猛。无有同等。无有伦类之大丈夫也。等者同也。伦者类也。百福庄严。是福足。得无上智慧。是慧足。既为两足之尊。宜当普雨法雨。度脱我等。与一切众生。令人人得佛智慧。与佛无殊。是谓皆悉到于一切智地。此处便见十六沙弥本愿所存。不为自求。便有兴云布雨。普济群乘之想也。世尊知众生下。谓如来具足知见。能知众生种相体性。即知现前众生深心所念是何事也。当以何法教化。令行何等道法。必得何等智。乐何等法。修何等福。又知过去作何等行业。此皆为如来明见无有错谬。应当随机授教。此是十六沙弥请说三乘之意。今我等志在大乘。世尊亦知我等深心所念愿。为转无上轮。使我等具足二利功德。亦转法轮。如今释迦。演大华严满字法轮也。智佛成道已竟。

　　△二梵王请法分二。一威光照动。

　　佛告诸比丘大通智胜佛(至)遍满世界胜诸天光。

　　此叙智佛初坐道场。先现六瑞。十劫思惟。方便权智现前。正垂三菩提利生之时也。十方各五百万亿佛土。六种震动。总见十界依报同转。示理无碍也。五百万亿。明广远之极。又况十方各具是数而广远。亦见其不可量也。幽冥之趣。日月不到。今承佛光。而皆大明。此又见智胜之不可量也。狱中众生。背觉已久。故无所见。今蒙光照。则彼此俱明。故咸谓忽生众生。此叙地狱三途之最苦处光明融彻也。次言五百万亿佛国中六欲诸天。及色界梵天。一一六种震动。大光普照。光胜诸天。此又叙三界天道之最乐处光明融彻也。以上举天地二道中。已摄人等诸道。良以一切众生无明自覆故。被众尘隔越。今承佛力。则一一显露。一一全彰。故至十方各五百万亿佛土。而皆大明也。但智佛得菩提下。该有即放眉间白毫相光遍照十方各五百万亿诸佛世界之文。此或译师及润文者有脱耳。何以知然。观今释迦欲说大法。即放眉间白毫相光。而中古日月灯明说大法时。亦放是光。岂上古智胜如来。说此大法之际。而不放是光明耶。故文中叠叠言光。谓下照地狱。上彻天宫。横遍五百万亿佛土。则其光有不可甚言者。岂无放而云然也。然释迦光中。圆具十法界相。而此不言者。须知此是我如来亲举远因。前既具明十界之相。至此不言可知。况智佛受请之后。初转法轮。便有六百万亿那由他人。得无漏解脱。此诸人众。岂当时不于智胜光中有见有闻。而才闻三转四谛。便顿然如此悟入之深耶。既曰照五百万亿佛土。岂容不具十界相乎。由此知必然放光而成六瑞也。但前二佛先说法入定。而后有放光动地雨华众喜。今此先十劫入定。即雨华放光动地众喜。而后说法。此是从本垂迹。乃开张权实之始。明最初相也。日月灯与释迦。乃摄迹归本。会融权实为终。是最后谈也。智佛光照十方各五百万亿者。明大通之量。是余不能及。故曰智胜。若据理表。万八千土。表十八界。此五百万亿。当表五阴。其实五阴与十八界。开合名耳。是异其名。不异其体。何尝二也。则彼佛此佛。据时论劫。似有今古。而此理智又何尝二。具眼者审之。大窾云。释迦放光。为末后一着。大通放光。为最初一句。盖最初一句。不异末后一着。故其光明。亦彻上彻下也。要解谓。夫人以五蕴众相和合有生。而封蔀无明。诚非日月威光所能照烛。及乎智胜开明。乃知众生之相。从芒芴间。忽然幻有。亦若是矣。

　　△二十方梵请。分二。一九方。分四。先东方。分七。一睹光瑞。

　　尔时东方五百万亿(至)光明照曜倍于常明。

　　此叙智佛初成正觉光照十方梵天瑞动之相。因佛中道智光一照。顿觉宫殿晃耀倍于常明。然梵天已不假日月光明。而诸天自有身光。及宫殿园林。俱有光明。今以佛光胜万万倍故。各各惊疑怪问也。

　　△二惊疑念。

　　诸梵天各作是念(至)以何因缘而现此相。

　　△三共相问。

　　是时诸梵天王(至)为诸梵众而说偈言。

　　我等诸宫殿光明昔未有(至)遍照于十方。

　　此是梵天各见光明有异。则疑念竞生。共一处而议。是光毕竟有何因缘也。梵中一梵。名救一切者。此正显为地上菩萨示应之名。众天各疑。未及出言议事。唯救一切天王。发声告众曰。莫是有大德天人来生于此耶。莫是有佛出现世间而致有此大光遍照耶。梵天修禅定。兼修四无量心。故曰大德天。此天主欲统领诸天。寻光见佛。是为诸天中之引导师。所谓应以天身得度者。现天身说法也。设如来不放此光。诸天何缘见佛。则是光之放也。慈济曷穷。虽智佛入定十劫。而光照之处。所有人天。生无限胜心。如此者。如来何尝不说法也。此处妙在众梵疑念。不疑何有寻光之举。不寻光。何有见佛之缘。不见佛。何得具大神妙智之用哉。

　　△四寻光明。

　　尔时五百万亿国土(至)十六王子请佛转法轮。

　　此叙东方五百万亿梵王来仪。与宫殿俱者。梵天宿福深厚。故感宫殿随身。如世间王者。尚有无穷妙乐。况天王耶。衣裓盛华。以备作供养也。世间以金宝为贵。天宫以华为贵。故凡献供。皆以天华。共诣西方者。乃寻光所向之处。如十方人各随所向之方。蓦直寻之。必得见佛。而亦显此光无处不周。无往不在也。见佛处座。是亲到亲见。非仿佛知闻者也。不唯见佛。而又见护法请法之众。则亦将闻转法轮矣。由此光照之缘。便顿令梵人入佛知见。则又何等径捷。何等简易。

　　△五兴供养。

　　即时诸梵天王头面礼佛(至)一心同声以偈颂曰。

　　世尊甚希有难可得值遇(至)惟愿哀纳受。

　　梵天人等。既亲见如来。则所献之供。无不虔恳。头面礼。身至敬也。同声说偈。口至敬也。散华奉殿。皆共一心。意至敬也。须弥本高八万四千由旬。各以衣裓之华散。即与等。足见所来者众。且复供树者。树乃智胜之所依。亦所当供也。树高十由旬。表智超十界。各以宫殿献者。由华供不足以尽其诚。故复奉以宫殿也。况天人之殿。未尝须臾有间。而一旦捐舍。表我执已解。愿佛处中。是转凡依。而成慧依。处字留也。偈中先叹佛权实二智。世尊甚希有两句。叹实。下二句叹权。总明大悲拔苦。故云能救护。一切天人下四句。叹佛饶益广大。总明大慈与乐。故云普皆蒙饶益也。次下述来仪。谓我等所来之方。已经五百万亿国土。舍梵宫深禅妙乐。远远至此。无非为见佛而来。据理从凡入圣。须经五十位因行具足。方得亲到佛境。舍深禅定。即是发回向心。顿希佛果妙乐也。

　　○问。雨华如山。树座犹下。其相如何。答。不思议事。彼此不碍也。

　　△六请说法。

　　尔时诸梵天王偈赞佛已(至)一心同声而说偈言。

　　世雄两足尊惟愿演说法以大慈悲力度苦恼众生。

　　两足者。定慧二严也。天台云。既云度苦恼众生。即是请转。半字如今。佛鹿苑中。说三藏教。度五浊八苦众生也。

　　[△@△]长行曰开涅槃道。颂中云惟愿演说法。焉知定请半字。况地上应身之士。志愿佛道。故云以大慈悲力。且慈能与四圣之乐。悲能拔六凡之苦。则请意概可见矣。

　　△七佛默许。

　　尔时大通智胜如来默然许之。

　　默许者。由梵天来意。所以合佛放光说法时至之心。故口不言。而心允矣。知音谓。世说云。世尊以默然为许可。初佛本坐道场。已成佛矣。但由一乘实相把住大紧。不唯诸佛不现。即亲生十六王子。亦不得能亲近。况十方各五百万亿国土诸梵天王。而皆来乎。所以谓之垂得菩提也。及思惟过十小劫已。放开一线。以实开权。得其诸佛度生方便。则王子来。而梵天亦来。始谓之得成菩提。可见得成菩提之言。亦只使众生见相作佛耳。方便权智。有如此之妙。故诸佛成道。必欲先说三乘也。盖娑婆世界教体如是。众生利于耳根。从闻得入。是以下文智佛受十方梵天请讫。即先转四谛因缘。然后乃为十六王子。说一乘实相也。此虽叙智佛成道来十方梵天之事。其实发明方便品我释迦始坐道场观树经行诸梵天王请转法轮之仪。下九方文。虽有增损。皆不外此。可以例通。

　　△二东南方。分七。一睹光瑞。

　　又诸比丘东南方(至)各自见宫殿光明照曜。

　　△二惊疑念。

　　昔所未有欢喜踊跃生希有心。

　　△三共相问。

　　即各相诣共议此事(至)为诸梵众而说偈言。

　　是事何因缘而现如此相(至)度脱苦众生。

　　诸梵中首。有曰大悲者。亦是寄位示迹之称。观其发言。皆是决定有知识者之语。谓当共一心求。又曰多是佛出世。度苦恼众生。其意可见。

　　△四寻光明。

　　尔时五百万亿诸梵天王(至)十六王子请佛转法轮。

　　东南方人。或向西方北方。亦未尝不可。而必曰西北方者。所谓蓦直去也。稍有增差。则不中矣。推寻二字。是勤勇无间之功。虽寻至千万亿土外。得见智胜如来。其实此光。亦即各各殿中。未出门时。所见之光也。虽然。若不寻光。何能见佛。所谓知即得也。

　　△五兴供养。

　　时诸梵天王头面礼佛(至)一心同声以偈颂曰。

　　圣主天中王迦陵频伽声(至)今得值世尊。

　　圣中之圣曰主。天中之天曰王。阚泽云。孔老之教。奉天而行。不敢违天。释迦之教。诸天奉行。不敢违佛。故曰天中王也。迦陵频伽。此云妙声鸟。正法念经云。山名旷野。其中多有迦陵频伽。出妙音声。如是美音。若天若人紧那罗等。无能及者。唯除佛音。此亦借之以况胜也。非佛音似之。直指云。一百八十劫。表百八烦恼为众生障。障重则恶多。恶多而天减。是天之所忧也。今幸佛出作人天眼。为九界所归。真大慈悲父也。

　　[△@△]已入恶道者。如来有种种方便。救之令出。未入者。亦以种种方便护之不入。故有大哀愍饶益众生。今者遇佛。决非小缘。由宿植福。有斯庆幸也。

　　△六请说法。

　　尔时诸梵天王偈赞佛已(至)一心同声而说偈言。

　　大圣转法轮显示诸法相(至)忍善者增益。

　　既得见佛。必希闻法。若但见而无闻。亦何所益。故必欲请说法也。诸法相者。即阴处界三。并谛缘度等诸法之相。苦恼。即火宅六道诸众生也。忍善者。即七方便人。得诸法忍。善道增长。必至恶法减损矣。

　　△七佛默许。

　　尔时大通智胜如来默然许之。

　　△三南方。分七。一睹光瑞。

　　又诸比丘南方(至)各自见宫殿光明照曜。

　　△二惊疑念。

　　昔所未有欢喜踊跃生希有心。

　　△三共相问。

　　即各相诣共议此事(至)为诸梵众而说偈言。

　　我等诸宫殿光明甚威曜(至)为佛出世间。

　　梵主之名。曰妙法者。似为已得大通智者之名。故能统众寻光。所谓此非无因缘。而必欲求之。又谓过百千劫。未曾见此相。则知百千劫前。曾已见矣。益知其为示应之迹也。

　　△四寻光明。

　　尔时五百万亿诸梵天王(至)请佛转法轮。

　　△五兴供养。

　　时诸梵天王头面礼佛(至)一心同声以偈颂曰。

　　世尊甚难见破诸烦恼者(至)惟愿垂纳受。

　　颂中先赞佛断德。诸烦恼。即五住无明尽也。一百三十劫。出陈难见之证。饥渴者。指六道众生。谓佛不出世。则无法喜禅悦解脱之浆济之。今既出世。使六道众生。皆得法雨充满。而热恼清凉也。昔所未睹下。赞佛智德。智慧希有。难可值遇。正如优昙华。一切皆爱乐也。言宫殿蒙光严饰者。一一皆准华严经说。有不可思议众宝庄严。以此微妙宫殿奉供如来。是知虔诚至矣。

　　△六请说法。

　　尔时诸梵天王偈赞佛已(至)一心同声以偈颂曰。

　　惟愿天人尊转无上法轮(至)当演深远音。

　　梵王请法之心。不为自求。曰令一切世间者。总该六道。别举魔梵。是世间善恶一对。沙门与婆罗门。是世间邪正一对。次结云皆获安隐者。谓佛若转法轮时。使世间善恶邪正染净智愚。无不皆获安稳也。击鼓。警其同臻宝所。吹螺。促其念念不退。雨雨。泽其六道枯槁。此请开三。当演深远音。乃请显一。以彰最极之谈。始完复梵主本名盖为请说自家妙法耳。

　　△七佛默许。

　　尔时大通智胜如来默然许之。

　　△四总明六方。

　　西南方乃至下方亦复如是。

　　乃至者。超略西方西北方北方东北方并西南与下方共六方。亦复如是者。谓每方各五百万亿梵天。于其光照。生疑共议。寻光见佛处座。及八部王子请法修供等。皆如前式。故不必繁辞。概如之也。已上明方力竟。

　　△二明上方。分六。一睹光瑞。

　　尔时上方五百万亿(至)所止宫殿光明威曜。

　　△二惊疑念。

　　昔所未有欢喜踊跃生希有心。

　　△三共相问。

　　即各相诣共议此事(至)为诸梵众而说偈言。

　　今以何因缘我等诸宫殿(至)为佛出世间。

　　序众科中。曾有尸弃。为娑婆世界主。此云顶髻。今言向下方过五百万亿国。寻光见佛。或即此娑婆主也。如华藏庄严香水海内莲华中所有二十重世界。此娑婆在第十三层内。彼中从一层。上至二层。谓此上过佛刹微尘数世界。有世界。名种种香莲华。佛号师子光。二佛刹微尘数世界围绕。至娑婆。便谓过十三佛刹微尘世界。则五百万亿国近之近矣。

　　△四寻光明。

　　尔时五百万亿诸梵天王(至)请佛转法轮。

　　△五兴供养。

　　时诸梵天王头面礼佛(至)一心同声以偈颂曰。

　　善哉见诸佛救世之圣尊(至)皆共成佛道。

　　善哉。是喜幸意。曰见诸佛者。显佛佛道同。见一佛即诸佛也。救世者。佛为大医王。既瘳众生身心等病。以三界为狱者。即火宅中人。为烦恼诸结之所囚系。唯如来能勉令出于三界。此四句赞佛悲心。普智下四句。赞如来智德。谓如来具无量智。为天人所尊。以种种方便。哀愍一切也。群萌即群生也。草之初生曰萌。谓群生皆有善种。萌于心中。特无缘以发之耳。今幸如来开甘露门。普润群萌。使善道发生也。次颂久不遇佛。善根不萌。谓此土从无量劫来空过无佛。不蒙圣化久矣。至于智胜如来未出已前。十方众生不睹佛光。皆在无明黑暗地上。起惑造业。以恶业增炽。故恶道长。善不能修。故天人灭。即有生于天上人间者。由善力轻微。色力慧力。俱皆减少。此是薄福德人所招之苦果也。下出苦因。由不见佛不闻法。故常行十恶。无明愈重。则乐与乐想。二俱丧失。使智慧庄严。因忘果丧矣。不具正知见。故住持邪见。以苦舍苦。不识善仪。其死必堕恶道无疑矣。佛为世间眼下八句。庆佛出世。开人天正眼。超彼群萌。出于三界。实为我等。深生庆幸矣。次四句。贡殿求纳。末四句。发心回向。不为自求。所谓自未得度先度人者。菩萨发心也。

　　△六请说法。

　　尔时五百万亿诸梵天王(至)时诸梵天王而说偈言。

　　世尊转法轮击甘露法鼓(至)无量劫习法。

　　此叙诸梵正请法也。多所安隐。对前佛未出世十方暗瞑恶道增长甚不安稳也。多所度脱。对前超出成正觉。喜叹未曾有。令一切众生普皆成佛。可谓多所度脱也。颂文前四句。谓如来出世必说法度生。曰开示涅槃道。似明权也。末四句。乃请显实。故曰哀愍敷演无量劫所习法也。直指云。从前所叙。十方梵天来仪。虽分次第。而实十方一齐。同见光照。同时共议。同时随方寻光而至中央。同时见佛。同时献供。同时请法。则知光明圆照。其境界甚不可思议也。结缘远由已竟。

　　△二结缘近由。分二。一先转半字法轮。又三。一如来受请。

　　尔时大通智胜如来(至)及十六王子请。

　　此正彰结缘之近由也。由佛受请说法。故十六王子。后得覆讲。此所以正作结缘也。

　　△二正转法轮。

　　即时三转十二行法轮。

　　此叙智佛初成正觉。受请出定。初转小乘四谛十二因缘法轮也。直指云。初标法相。应机不违。故曰即时。因说法转烦恼成菩提。转生死成涅槃。故名为转。三度开示。故云三转。法轮者。谓如来以法为轮。运载众生。出生死也。大窾云。先小后大。古佛恒规。故先说四谛也。言三转者。一示相转。谓此是苦逼迫性。此是集招感性。此是灭可证性。此是道可修性也。言示相者。谓以四谛之相示之也。苦。有三苦八苦。即三界内外六道生死。皆苦也。以逼迫为义。由此身相。是生老病死之宅。因有此身。众苦逼迫。不得自在。故曰逼迫性也。集。谓此苦身皆由自己贪爱五欲之所招。即发业润生无明。亦乃见思二惑之所集。故曰招感性也。灭。谓欲出苦果。须是证寂灭涅槃无为深法。故曰可证性也。道。谓欲证寂灭。须修道品。即三十七品助道之法。故曰可修性也。二劝修者。复以四法劝彼修进。谓此是苦。汝应知。此是集。汝应断。此是灭。汝应证。此是道。汝应修。三作证者。复以自己所证。以励之也。谓此是苦。我已知。汝亦应知。此是集。我已断。汝亦应断。此是灭。我已证。汝亦应证。此是道。我已修。汝亦应修。转必三者。以根有三等差别故也。十二行者。由示相转。得知苦集灭道有世间出世间因果。名见道行。由劝修。得知苦集应断灭道应修。名修道行。由作证。得知有学研真断惑为贤。无学真穷惑尽为圣之阶级。名证果行。每谛三转。共成十二行法轮也。

　　若沙门婆罗门若天魔梵及余世间所不能转。

　　此料简不能转者也。直指云。沙门虽是佛子。初非佛说。且不自知。婆罗门若非僧化。尚且不信诸天正乐。魔尚破法。梵嗜禅寂。已上通属有漏。俱不能转。余谓四果支佛。名智正觉世间。仅能奉佛自利。俱不敢以转为言。惟佛与佛乃能转耳。

　　谓是苦是苦集是苦灭是苦灭道。

　　此正示四谛。苦指身言。示有身则有生老病死等苦。逼迫身心。非乐也。是苦集者。集乃招感也。示苦果因。贪嗔痴慢等。见思为因。谓知苦则应断集。此为世间因果也。是苦灭者。灭谓法性寂灭。可证性也。亦连苦言者。示此逼迫苦恼身心中。即具诸佛菩萨不生不灭之真性也。是苦灭道者。道即八忍八智三十七品。可修性也。连苦灭二谛言者。谓欲断诸苦。证寂灭乐。非修此道法。则不可也。此所谓慕灭修道。为出世间因果也。此三转中。最初示相转。业已具劝修作证二转故。四谛皆以是苦为言。以集灭道三谛。皆由先知而得故也。

　　及广说十二因缘法(至)生缘老死忧悲苦恼。

　　此明十二缘法为流转门也。前于序品中。曾已略释。今依天台。谓展转感果为因。互相由藉为缘。无明者。过去一切烦恼。皆是无明。体即是痴。迷暗为性。无所明了。故即是惑也。行。即过去世造作诸业。作为运用。由惑造业。故曰无明缘行。此属过去二支因。识有了别义。以业成故。牵生三界意识妄动。投托母胎。故曰行缘识。既托胎即有暖息识三事。七日一转而成心色。名即心。色即质。故云识缘名色。六入。谓根为尘之所入。既有心色。即成就六根。故云名色缘六入。触。乃出胎已后。由根对尘。而未能了知。故云六入缘触。受。即领纳为名。由根触境。领受好恶等事。虽能了别。然未能起贪爱之心。故云。触缘受。自识至受。为现在五支果。爱。即贪求种种胜妙资具及色欲等境。而起贪爱。故云受缘爱。取。谓既于诸境起爱着心。必欲追求贪取。故云爱缘取。有。谓既生取着。惑业重结。善恶因果。必受后有。故云取缘有。此复为现在三支因。俱属烦恼。与过去无明缘行并同。生。谓六道中受生也。由现在有此善恶因果。未来必定于三界受生。故云有缘生。老死。谓受生之身熟坏也。此复为未来二支果。忧悲苦恼。即老死中之苦境也。已上缘缘相生。名流转门。所谓无明受取三烦恼。行有二支。属业道。从识至受并生死七事。同名一苦道。即惑业苦也。

　　无明灭则行灭(至)生灭则老死忧悲苦恼灭。

　　此为还灭门也。大窾谓。如无明一法。先用推因智。以推其因。次用审因智。以审其因。次第推审。三世皆无自体。方得除灭。一法既尔。诸法皆然。故无明灭。乃至生死灭也。约苦集。则有无明。乃至有老死。约灭道。则无明灭。乃至老死都灭也。

　　○问。无明有界内界外粗细之无明。此灭何等无明耶。答。此断界内之粗相。即发业润生之无明也。若界外无明。初住分断。至等觉方能永灭。

　　△三闻法得道。

　　佛于天人大众之中(至)无量无边不可称数。

　　此谓智佛说法。令闻者得利益也。说是法者。即前三转十二行法轮也。六百万亿等。明机益之多。不受一切法者。即根境不偶。得入初果。不受诸尘迷惑。成苦集流转也。诸漏即三漏。得解脱者。谓于三界诸漏既尽。则心无系。子果双脱。得无学道。故曰心得解脱。既得无学。证寂灭果。必得具深妙禅定。由定深故发诸通。谓三明八解也。义相一如前释。已上叙第一会说法利益之众。第二三四。再叙多会说法。由说法久。故化机众。但曰不可称数。众虽多而得益不二。皆得不受一切法等。故曰从是已后等也。知音谓。此虽叙智佛说法之事。其实申明方便品偈中我释迦趣波罗奈为五比丘说是名转法轮等文。八解脱。即八背舍事。出大窾甚明。

　　△二再转满字法轮。分七。一王子出家。

　　尔时十六王子(至)求阿耨多罗三藐三菩提。

　　此明十六王子闻四谛法舍俗为僧也。沙弥。此云息慈。谓息恶行慈也。诸根者。由六根清净。故云通利。此叙夙植慧因也。已曾下。叙夙植福因。求菩提下。方叙明由夙植福慧故一出家即欲求上乘也。知音云。准前请法偈云。度脱于我等。及诸众生类。为分别显示。令得是智慧。则知上节是度脱众生。分别显示谛缘之法。令得二乘智慧已。此节是申请度脱于我等。为分别显示阿耨菩提。令得大乘智慧也。

　　△二请佛说法。

　　俱白佛言世尊(至)深心所念佛自证知。

　　此正请求大乘也。直指谓。彼无量声闻。志愿小果。皆已得遂。亦当遂我等大乘志愿。说阿耨菩提之法也。我等闻已者。希闻慧为大乘因。皆共修学者。希修慧。为大乘果。志愿下。皆欲开示悟入佛之知见也。深心所念。该六度四摄等法。为学大乘之本。论云。一者直心。正念真如法故。以求菩提。即真如也。二者深心。乐集一切善法故。三者大悲心。愿度一切众生苦故。三俱摄在所念二字中。佛自证知者。谓我等所念。佛无不以现量证知也。此为下文覆说伏案。

　　[△@△]王子才出家。便有食牛气矣。谓欲求无上道。于四弘誓中。即佛道誓成。皆共修学。即法门誓学。深心中有大悲心。即众生誓度。所念二字。即摄烦恼誓断。谓如此弘誓。乃我等今欲成就者。唯佛自知也。

　　△三随众求度。

　　尔时转轮圣王所将众中(至)亦求出家王即听许。

　　王子储君。既能舍宝位出家。则下者宜勉矣。八万亿。乃侍从之辈。既能操高尚之志。则上者加励焉。王即听许。是因之而转甚。适所怀也。直指云。约理。前六百万亿人受益。表转六识。今十六王子。表转八识。真妄同称。以明真俗不二。转轮圣王。表转白净识。与本经妙庄严王同旨。所将八万亿人。表转八识心所。出家。表出十八界家。此又是智佛一会大关要处。

　　△四如来受请。

　　尔时彼佛受沙弥请(至)皆共受持讽诵通利。

　　此明智佛受请经劫而说也。然过二万劫。尔乃为说者。亦所谓久默斯要也。天台云。过二万劫者。上既为三乘说谛缘等教。后受诸子请说法华。故知中间不容默然无说。于二万劫中。必说方等般若也。故下偈文云。说六波罗蜜及诸神通事。如今说方等。多明不思议神通之事。又偈云。分别真实法。即大品明实相般若也。直指谓。彼增劫出世。故过二万劫。此减劫只四十年。二俱是待机成熟。方显寔也。约理。释迦先二十年说小教。以明出俗入真。中二十二年说般若。以明真俗双超。后七年说法华涅槃。以明真俗一如。由此则知智佛二万劫时。以无说而显说般若。为十六王子。荡除真俗二执皆尽。故曰过二万劫已。乃于四众说法华经也。

　　[△@△]说是经已下。照上云我等闻已皆共修学之文。见行顾其言也。受者。领纳于心。不遗一字。持者。拳拳服膺。守而不失。讽诵者。讽读而诵习也。通利者。于权实理事。无不融通。而成利益也。

　　△五会众开解。

　　说是经时十六菩萨沙弥(至)千万亿种皆生疑惑。

　　此又明闻经者信力深浅有得不得之机也。天台云。十六沙弥及二乘。即信解众。是根已成熟之上机也。其余千万。生疑不解。即未熟之机。属下根也。由此复于十六王子听覆讲。作结缘远因。

　　△六说经时节。

　　佛说是经于八千劫未曾休废。

　　日月灯明六十小劫说此妙法。谓如食顷。智佛八千劫说此妙法。未曾休废。未休废者。不止息也。所谓昼夜炽然。尘刹靡间。其实又促于食顷。也此莫是溪声不尽流今古。山色空蒙绿大千么。

　　△七说已入定。

　　说是经已即入静室住于禅定八万四千劫。

　　智佛说经。何尝不与定俱。今言入静室者。即入诸法空室。是泯从前所有说相。欲十六沙弥忘能所灭影相耳。入定必经八万四千劫者。是欲令王子成结缘事。而能益己益人也。且疑惑之众。机不在佛。而在王子者。由佛境甚深。急难契会。故得于差别智中渐渐修学为远因也。天台云。智佛入定。正是结缘近由。由佛入定故。千万亿种疑惑者。无所诘问。始得十六沙弥。为其覆讲。以结缘也。直指云。入静室者。表摄用归体也。此时生佛一如。寂照不二。故曰住于禅定。为十六王子我法二执未易融化。故佛住定八万四千劫。以待其八识体中生住异灭四相无明渐次破除也。结缘之由已竟。

　　△二正与结缘。分二。一法说结缘。又三。一明昔结缘。又四。一知佛入定。

　　时十六菩萨沙弥知佛入室寂然禅定。

　　既曰菩萨。而又以沙弥名者。此为智佛所称赞也。据后云是十六菩萨沙弥甚为希有。况亦是不忘根本。为童真应法之称也(有云。七岁至十三岁。为驱乌沙弥。十四至十九。为应法沙弥。二十七已上。为名字沙弥。准前曰皆以童子出家。即应法沙弥也)。言知佛禅寂者。可以得佛心矣。佛知疑惑者。机不在己。故即入室。欲令彼诸王子代为说法。使不信不解者得信解耳。

　　△二王子覆讲。

　　各升法座亦于八万四千劫(至)广说分别妙法华经。

　　此是王子知佛入寂之意。乃乘时乘机。而广说是经也。知音曰。沙弥知不信者。机缘在己。而不在佛。故代佛扬化。各升法座覆讲。各化众多。令发大心。使昔之生疑不信者皆信。化令下根成上根矣。

　　△三众得利益。

　　一一皆度六百万亿那由他(至)三藐三菩提心。

　　各各于八万四千劫。说法不辍。而所度如是众多。令发大心。足见前来请法闻经之验。而利人之效。速如此也。此中灵应在示教利喜四字。示教者。即以佛知见开示之也。利喜者。即令悟入佛知见。而致法喜充遍也。可见十六菩萨善继化缘不负所学。

　　△四佛从定起。

　　大通智胜佛(至)汝等皆当数数亲近而供养之。

　　此是智佛起定。喜叹其法通而得机也。直指云。按文势。先云说已即入静室等。如此会序品云。佛说此经已。入于无量义处。身心不动同。示实相体也。智佛过八万四千劫。从三昧起。赞十六王子。堪为大乘法器者。即如此会方便品。世尊从三昧起。告舍利弗。双叹权实同。示实相用也。

　　○甚为希有一句。是极赞之辞。正应此妙法莲华时一现耳。诸根通利两句。即三明六通皆已具足。供养多佛。叹修福。受持佛智。明修慧。常修梵行一句。是兼修福智也。由此则三觉将圆。万德将具。而自利之功满矣。惟倒驾慈舟。利生为事。故曰开示众生令入其中。其中者。即佛智海中也。此之授记。不必更待未来供多佛持多法。即现前已等正觉矣。汝等下。属嘱累。但文少唱灭一节。正显智佛无始终相。不似今释迦化身作始终说也。言汝等皆当数数亲近而供养者。是欲成就未来诸佛转识成智之相。故知智佛决定无唱灭义。明矣。然前谓彼佛灭度已来甚大久远者。乃世尊以古对今。为今会众。明久远耳。非智佛亲口唱灭如日月灯与今释迦也。况偈中明言。如来无碍智。知彼佛灭度。及声闻菩萨。如见今灭度。况今应身如来灭度尚尔非寔。岂智佛有实灭耶。其所以示生灭者。对五浊众生具足生灭者为言。不然。既佛佛唱灭。何独智佛不自唱灭。学者审之。数(音朔)。

　　所以者何若声闻辟支佛(至)三菩提如来之慧。

　　知音云。上言汝等皆当数数亲近。是勉听众学沙弥植福因也。所以下。虽是征辞。其实勉听众学沙弥植慧因也。是人皆当下。为其听众授广记。亦当如沙弥成两足尊之果也。此众初不信受。佛即入定。如医师见子不肯服药。即往他国示寂也。今一信受。便与其记。亦如医师见子肯服。仍旧还归也。此虽述智佛证十六沙弥深心本愿。其实伸明方便品我释迦从三昧安详而起因身子为诸声闻说妙法授广记义也。是知智佛前受请说妙法。如释迦说华严般若方等之时也。以华严等皆妙法故。十六沙弥为众广说。如须菩提等四大弟子转教付财之时也。智佛过多劫后。从定起。证沙弥。授众记。亦如释迦末后说此经之时也。故此品讫。富楼那亦有唯佛能知我等深心本愿之说。然后法师品首。即授广记。宛相符契。思之可见。

　　△二中间值遇。

　　佛告诸比丘(至)得值四万亿诸佛世尊于今不尽。

　　十六沙弥。因智佛对众。证赞其德。得其法喜故。常乐说妙法。以度生也。一一下。知音谓。其听众亦因智佛劝勉故。常随沙弥。学植二因也。从其下。学植慧因。以此下。学植福因。于今不尽者。谓其多众尚有学植二因未尽者。即后文所谓有住声闻地者。是也。此结完释迦宿世曾为千二百人植大乘之因。为下节成大乘缘牒文之伏案也。

　　△三还说法华。分二。一结会古今。又二。一结古今师法。

　　诸比丘我今语汝(至)成阿耨多罗三藐三菩提。

　　十六沙弥。由因中同求大乘。同说大法故。今同于十方。成大果也。于十方有缺上下。以上下是八方之上下故。知音云。此虽述十六菩萨果不昧因。有愿必成之义。其实申明方便品十方佛皆现。非别有十方佛也。而结完前请转法轮偈中若我等作佛一句。故云其二沙弥东方作佛等也。向下诸比丘我等为沙弥时起。至长行终。是结完众生亦复然一句。故此品后。千二百罗汉及有学声闻。亲如罗睺。冤如提婆。乃至闻一字一句。皆得与记。乃是完我世尊为沙弥时之本愿也。方便品偈云。我本立誓愿。欲令一切众。如我等无异。如我昔所愿。今者。已满足。化一切众生。皆令入佛道。是也。如其十方佛之名号国土。皆随愿力因行所成。大窾云。东。震方也。震为雷。动万物者。莫疾乎雷。欢喜亦动也。佛名阿閦。此云不动。须弥此云妙高。峨然突出。亦不动之象。正显无明动处有不动智佛也。此依根本智而得名也。东南。巽方也。巽为风。挠万物者。莫疾乎风。佛名师子音者。所说无畏。师子相者。所示无畏。如师音一吼。百兽惊魂。巽风一鼓。万窍怒号。故易曰。巽以行权。谓佛以权寔二智。降魔伏外。此以威严利物。震摄群邪。而得名也。南。离方。属火。燥万物者。莫甚乎火。佛名虚空住。如日处空。无所不照故。又名常灭。以有智日。无明常灭故。谓如来以一真实智。处第一义空。照破群有。故名常灭。然此依实智而得名也。西南。坤方。属地。载万物者。莫厚乎地。佛名帝相梵相者。厚德载物。帝相也。统王大千。梵相也。此依如来妙德为名。如来德统群机。慈悲普被。故有如梵如帝之相也。西。兑方。为泽。悦万物者。莫越乎泽。佛名阿弥陀。此云无量寿。以慧泽无穷故。又名度一切世间苦恼者。以慧泽及人。除热恼而得清凉故。此依如来真俗平等妙智得名。以真谛相融得无量寿。俗谛全空度一切苦也。西北。乾方。为天。始万物者。莫神乎天。佛名栴檀香神通者。不速而疾。不行而至故。又名须弥相。高出万物故。此依如来神力体用为名。由如来有无量神通。能不动声气。而转凡成圣。其体不动。如须弥山。其用周遍。如栴檀之普熏无量也。北。坎方。为水。润万物者。莫越乎水。佛名云自在。又名云自在王。以无心润物。如云行雨施故。此依妙智得名。如来以大悲水。润枯槁众生。随处周遍。如云自在。随处称尊。如云自在王。东北。艮方。为山。终万物而始万物者。莫甚乎艮。佛名坏一切世间者。是能坏灭一切世间法故。又名释迦牟尼。此云能仁寂默。是能成就一切世间法故。所谓灾火欲坏之时。一吹顿灭。世界将成之际。举念全收。此万物之所以成始成终也。此亦依智德彰名。且如来智德。如山如岳。能仁寂默者。智德双称也。坏一切怖畏者。威德并运也。以威德破一切有。以智德成一切无故。所谓成始成终也。要解云。天地设位。道运乎其中。圣人法之。以开成务。冒天下之道。故八方之佛。各依一方。而示一德。所以开物。所以成务。原始要终。则天下之道无不冒矣。或曰。八封乃中夏之书。引配竺教。岂佛意耶。李长者用释华严。吕观文用释此章。或者非之。其义何也。曰。竺夏一天下也。疆畿所及。方位所同。而卦乃天地之自然。而独不同哉。伏羲画之以示人。吾佛象之以说法。各默其同耳。今经虽无八封之文。显有八方之象。借事明理。乌乎不可。而必拘墟诋呰。非达士也。

　　[△@△]如云。借事明理。则可。谓吾佛象之。则不可也。况经明言于十方国土现在说法。今以八卦论方。解家意也。非佛定以八方象八卦而示人也。若以伏羲示之。如来象之。则知来所象。返出伏羲之下。岂理也哉。如来妙德广大无比。非思量分别所能知。安得定以八卦示如来用耶。以所居之方。遇便说之。斯亦不妨。幸毋定言佛意如是。

　　△二会古今弟子。分二。一会现在弟子。又三。一不退者。

　　诸比丘我等为沙弥时(至)为阿耨多罗三藐三菩提。

　　此牒上节宿植大因也。直指谓。世尊与十方诸佛。为沙弥时。尚已教化多众。从佛闻法者。已植菩提大因。此为后譬喻五百由旬至欲过此难之案。

　　△二退转者。

　　此诸众生于今有住(至)应以是法渐入佛道。

　　向所植大因者。至今不尽成佛。或有住声闻地。而佛仍教以阿耨菩提为因。是诸人应以声闻法。渐入菩提。作成佛之缘也。此为后喻所将人众中路懈退生安隐想之案。

　　所以者何如来智慧难信难解。

　　此征明既夙植大因。又常受化。何故不尽成佛。犹在声闻地耶。曰。虽下大种。由根钝惑深。不能极领佛之知见。盖因如来智慧难为信解。只得令其渐入佛道也。

　　△三结古今。

　　尔时所化无量恒河沙等(至)声闻弟子是也。

　　自入本品已来。费尽许多言语。至此。始将我及汝等宿世因缘两句显出。谓我往昔为沙弥时。所化无量恒河沙等众生。皆非异人。即今现在汝等千二百罗汉。及学无学人。并未来诸声闻弟子是也。以此结会三世弟子。则尔时所化等。明过去。汝等比丘。正指现在。我灭度后。方举未来。

　　△二会未来弟子。

　　我灭度后复有弟子(至)除诸如来方便说法。

　　此明证上节此诸众生于今不尽有住声闻地者我常教化之常义。使知现在不尽得记成佛者。佛又于未来世度脱成佛也。复有弟子者。亦即宿植大因。今亦闻此妙法。未至究竟之四众八部也。于未来世。虽有是经。而不习听。不知此经是菩萨道故。不能得究竟成就也。不闻者。不领开示佛知见也。不觉知者。未得悟入佛知见也。自于所得生灭度者。由不闻此经故。不知有菩萨所行之深妙行。即取证小果涅槃也。然则是人既不闻不知此经。便入涅槃。则向去永无入大之时矣。虽然我于余国作佛。又以异名而教化之。亦即令能信能闻此妙法华经。令其舍小而入大也。上言不闻是经。此云得闻是经。上言于小乘功德生灭度想。此言唯以佛乘而得灭度。皆小大相翻。见昔种不昧也。除诸如来者。谓既无余乘。则一皆大乘。何未来而亦有声闻等耶。谓此但诸如来因机说法。欲为大乘作方便说。则有之也。结会古今竟。

　　△二还说法华。分三。一时众清净。

　　诸比丘若如来自知(至)了达空法深入禅定。

　　此正为千二百人开权显实也。直指云。如来涅槃时到。谓能事将毕也。众清净者。则机缘亦熟也。前闻因缘一周。开佛知见。故得信解坚固。而亦能达我法二执皆空。入真俗并观之禅。得体用一如之定。根性既纯。大事堪任。故下集诸菩萨。付佛法事也。

　　△二正说法华。

　　便集诸菩萨及声闻众(至)唯一佛乘得灭度耳。

　　直指云。此与上召集国王大臣而付嘱国事同。世间无二乘下。总结十方谛求惟一佛乘。以结大白牛车之案。

　　△三释前开意。

　　比丘当知如来方便(至)是人若闻则便信受。

　　此承上文。意云。若世无二乘得灭度者。如来何故施三。曰当知如来以方便智。深知众生有乐小之性。况著于五尘。弊于五浊。为是等故。先说三乘涅槃。令破蔽免难。后始为说一乘也。此因愚小无智。闻便信受。非如来故欲说三也。知音曰。此节虽叙三世因缘。然实结完方便品十方国土中唯有一乘法无二亦无三但以假名字引导于众生之义。法说结缘竟。

　　△二喻说结缘。分二。一开譬。又分二。一导师譬。

　　譬如五百由旬。

　　天台云。五百由旬。譬上未度之众。乐着诸有。即拟火宅中之其家广大。约土言之。三界同居土为三百。方便土为四百。实报土为五百。约惑言之。见惑为一百。思惑五下分惑为二百。五上分惑为三百。尘沙惑为四百。无明惑为五百。此当依惑言为是。

　　险难恶道旷绝无人怖畏之处。

　　○此譬上未度之众。烦恼垢重。即拟火宅中之火起。分段变易二生死。即果险难。见思尘沙无明。即因险难。由此因果。故言恶道。知音云。旷绝无人。所以为险。二乘偏空是也。怖畏之处。所以为恶。三界生死是也。

　　若有多众欲过此道至珍宝处。

　　○譬上王子所化百千万亿种。皆生疑惑不解之众生也。即拟火宅中三十子五百人。二乘断见思出三界。故言欲过此道。更断尘沙无明。求至无上菩提。故言至珍宝处。

　　有一导师聪慧明达善知险道通塞之相。

　　○导师譬第十六王子也。眼清净曰聪。意清净曰达。一心三智曰慧。具足五眼为明。通塞者。妙乐云。苦集及流转因缘六蔽尘沙无明等。为塞。灭道及还灭因缘六度一心三观等。为通。知音云。聪慧明达。所以为师。善知通塞。所以能导。故如来为沙弥至成佛时。常为一切而作导师也。

　　△二将导譬。分三。一所将人众。

　　将导众人欲过此难。

　　○譬本结缘未得度者。本缘不失。故为导师所将。

　　[△@△]将导者。诱引也。如来随处示现。以种种方便。调伏众生。超凡入圣。故曰将导过此难也。

　　△二中路懈退。分二。一退大。

　　所将人众中路懈退。

　　○所将人者。正譬中间相值退大取小之人。中路者。非是半途。但以发心为始。至佛为终。此两楹之间。而起退大之意也。

　　白导师言我等疲极而复怖畏。

　　○白导师者。正譬白结缘导师也。以其退大则大灭。接小则小生。一生一灭。感于法身。呼此为白。由导师知彼退大。即是闻其所白也。善根微弱。无明所翳。故云疲极。惮生死。名为怖畏。

　　不能复进前路犹远今欲退还。

　　○前路犹远者。喻见思尘沙无明难可卒断也。

　　[△@△]不能复进者。由小乘志弱多生恐怖。急欲其修道证灭。无向大心。所谓于菩萨法。不生一念好乐之心也。前路犹远者。望佛果。尚去五十五位。岂能亟至。但愿希取涅槃一日之价。以无大得。是所以必欲退还也。

　　△二接小。

　　导师多诸方便(至)云何舍大珍宝而欲退还。

　　多诸方便。即譬隐胜现劣。从寔施权。说小乘法也。次作念曰。唯此等不发大心。怯弱无志者。最为深惜。只得惊入火宅。示同生灭也。

　　作是念已以方便力(至)过三百由旬化作一城。

　　○此正譬用方便之教。诠谛缘之法。教化二乘。断见思惑。出三界苦。令其权证真空涅槃。故云过三百由旬化作一城。

　　告众人言汝等勿怖(至)若能前至宝所亦可得去。

　　○此譬拟上劝示证三转也。汝等勿怖莫得退还。是劝转。劝令进入城也。今此大城随意所作。是示转。示城可住也。若入是城二句。是证转。证城安稳也。前至宝所。亦可得去者。三藏教中。未论前进。义在衍门。约共菩萨。宝所有二义。若用究竟。则以极果为宝所。故上文云。唯佛与佛乃能究尽诸法实相。若分入。即以初发心住为宝所。故上文云。无上宝聚不求自得。又云得佛法分。佛子所应得者皆以得之等义。

　　[△@△]观若能前至两句。则知如来方便至此。真婆心周旋之苦也。

　　是时疲极之众(至)生已度想生安隐想。

　　此譬小乘适所愿也。

　　○大欢喜即闻慧。未曾有即暖位。免恶道即顶位。快安隐即忍位。前入城即见谛位。已度想即无学位。此与火宅适子愿故勇锐推排出宅同也。生已度想。如得我尽智。安隐想。如得无生智。又具智德。如已度。证断德。如安隐也。

　　△三即灭化城。

　　尔时导师知此人众(至)我所化作为止息耳。

　　此正喻法华会权归实也。直指云。知无疲倦者。喻三乘人。以二十二年般若之力。消融我法二执也。即灭化城。喻会权也。宝处在近。喻归实也。末三句。结证前四十年来是权。

　　[△@△]化城既灭。则身无所寄。是可催其前进矣。言去来二字各有意。去者。谓正灭化城时。促令发行。则导师在后云。去宝处近矣。此是令其慕新证。而前往正发足时也。来者。谓已离化城之地。踌蹰难前。则导师在先云。来故城休恋。我化作耳。此是断其恋故居。而速行乃逡巡时也故宝处在近一句。应去字边言。是显实义。向者大城等。应来字上说。是废权义也。

　　△二合譬。分二。一正合。又二。一合导师。

　　诸此丘如来亦复如是(至)险难长远应去应度。

　　此以法合喻。知佛意不二。故曰亦复如是。直指云。如来导师。知五位圣道悬远。志弱者不易得到。故于三界外。别立偏空。为二乘众。作小歇场。生死烦恼。指见思苦集而言。恶道险难。指三界火宅而言。长远。指五位阶级而言。大乘机应去者。从华严直到宝所。小乘机应度者。从阿含而方便灭度也。知音云。生死有分段变易。故曰诸。乃苦果也。烦恼有见思无明之别。乃苦因也。恶道。地狱等三途。受苦果之处也。险难者。二乘所证空理。一得而不回心于无上菩提。故为险难。然未来根境休息。不同分段生死有其限齐。故曰长远。应去应度者。谓佛知此烦恼生死等。有应当去者去之。应当度者度之也。

　　[△@△]应去应度句。直指依一代时教言。知音顺烦恼生死论。二说各有所长。

　　△二合将导。分二。一合中路懈退。又二。一合退大。

　　若众生但闻一佛乘者(至)久受勤苦乃可得成。

　　此正合前白导师等。直指云。彼以疲极远道为艰。此以长远勤苦为难。

　　[△@△]若众生者。乃泛指王子处闻法之人。由大机不发故。闻一乘妙法。生艰难想。如穷子谓我不相犯也。不欲见佛亲近者。正如穷子谓此或是王或是王等。若久住此。强使我作。疾走而去。是也。况二乘人闻修菩萨道者。经无数劫。植福植慧。非累经勤苦不可得成。所以不欲见佛。恐其上求下化也。

　　△二合接小。

　　佛知是心怯弱下劣(至)为止息故说二涅槃。

　　此合化作大城为止息也。天台云。三界惑尽。尘沙无明未破。于此两楹。判有余无余涅槃。故云中道说二。亦是声闻缘觉。故云二涅槃。又分段已尽。变易未除。二死之间。判为有余无余。故言中道说二。

　　△二合即灭化城。

　　若众生住于二地(至)于一佛乘分别说三。

　　众生住于有余无余二地之间。生安隐已度之想。足见此住字。便是闷守化城。无实证处。古谓百尺竿头坐的人。虽然得入未为真也。而如来岂忍令作不了人生安隐耶。故促其前进云。汝等于无上道。所作未办。但所住之地。去佛慧亦近矣。慎勿自谓已得究竟。汝试当观察看是何等境界。筹量看是何等受用。虽证涅槃。原非宝所。此正为开示佛知见也。既谓非真。何如来许其得入。云但是方便之力。将此一乘。权分三说。岂实有二涅槃哉。

　　△二帖合。

　　如彼导师为止息故(至)此城非实我化作耳。

　　此重牒喻。以见法不异也。

　　[△@△]观三周中。师资皆以譬喻彰情。无不委屈详尽。则知此经得力处。在譬喻耳。故佛于火宅之先。便谓诸有智者。以譬喻得解。喻说之后。四大弟子说己说佛。其情状何等恳切。至于下根。如说本欲发明宿世因缘。而以化城名品。使人易知其为权为妄。不致有留恋。于故居不了之地。喻中既已委细详明。闻者无不了然。到法合处。不劳多语。历然可见。至此重提前喻。再以帖明。则权实之情。显然领悟。要知于一佛乘分别说三之语。不但独结化城。则三周之旨。统摄无余。沉思可见。

　　△二偈颂。分二。一颂结缘由。又二。一颂远由。又曲分二。一颂大通成道。又二。一颂道成未成之相。

　　尔时世尊欲重宣此义而说偈言。

　　大通智胜佛十劫坐道场(至)心皆怀踊跃。

　　此颂宿世大乘之本原由也。直指云。前四句举佛。已该寿量。诸天神龙下八句。已该六瑞。颂增香风一瑞。萎华即先雨者。末四句。颂垂成正觉。诸天世人。指好城国人天而言。盖智佛成道。以光照十方各五百万亿那由他恒河沙佛世界。应是此华藏庄严世界毗卢之境。故非应化所论。

　　[△@△]不得成佛道者。由佛法不现前故。所谓不现前者。由全身堕在佛数。未透玄关。故长行解中云。尽十方世界。赤洒洒。没可把耳。所以云门云。法执不忘。己见犹存。堕在法身边为病者。此也。须知佛道已成。但不得现前。非谓几圣两隔而不得成佛道耳。不然。何以致诸天供养如此。然香风吹萎雨新。足见诸天至敬之切。如萎者不去。返为不净。过十小劫得成佛者。乃十智圆融。灭心佛。泯数量。全身出现。起利济之心。故诸天世人。皆得见闻亲近也。

　　△二颂眷属请转法轮。

　　彼佛十六子皆与其眷属(至)充我及一切。

　　此颂十六王子返妄归真。王所俱到。既得亲见如来。自应请转法轮。自利利他。智悲并运。故云圣师子法雨充我及一切。

　　△二颂十方梵请。又二。一颂威光照动。

　　世尊甚难值久远时一现为觉悟群生震动于一切。

　　此颂光照十方。各五百万亿世界。六种震动。其所以放光动地。本为觉悟群生。超诸有海。故赞如来兴慈运悲度苦众生甚难值遇也。

　　△二诸梵寻光。

　　东方诸世界五百万亿国(至)转无上法轮。

　　前三行。颂东方一处所见所寻所供所请。以至偈赞诸节文意。并如来默然允许。向下九方。但以亦复尔三字。该无不尽也。直指云。末四句。是总颂佛出世难值。欠优昙华一喻。以甘露门补之。愿以本慈悲。转无上法轮。颂悲智二门。此如华严世主妙严品诸天偈赞同式。

　　△二颂近由。分二。一颂转二乘法轮。

　　无量慧世尊受彼众人请(至)汝等应当知。

　　此颂为众依实垂权转四谛法轮也。末句众过患三字。颂苦集二谛。应当知。颂劝修转也。然既以无量慧称。则世尊受请。所宣诸法。染净因果。无不明了。如是众过患一句。如是二字。指上说苦集所成流转生灭因缘也。由起惑造业生生不尽。故曰过患。汝等应当知一句。正教知此过患。宜舍妄归真。当修当证也。

　　宣畅是法时六百万亿垓(至)不能得其边。

　　此颂受益广众。由如来具无量慧。使闻法者。转凡成圣。苦尽乐臻也。初于三转四谛时。有六百万亿垓人。证罗汉果。第二三四。展转增多。以至万亿劫算之不尽。斯皆由佛化所成。如今佛四十年中之陶汰也。诸法不受者。能伏见思也。风俗通云。十万曰亿。十亿曰兆。十兆曰京。十京曰秭。十秭曰垓。垓(音该)。

　　△二颂转大乘法轮。分三。一颂求出家请法。

　　时十六王子出家作沙弥(至)慧眼第一净。

　　此颂王子既出家已请演大教。下四句乃深心本愿。云小乘慧眼未免缘影。求其第一清净。无如世尊。故我与营从。皆愿得之也。

　　△二颂说权实二教。

　　佛知童子心宿世之所行(至)如恒河沙偈。

　　此颂应请说法也。要解云。童子心。即前深心所念。佛自证知也。说六波罗蜜等。即前云过二万劫事也。六波罗蜜。即般若教。诸神通事。即方等教。且分别真实法。犹为大乘之始。过是已后。乃说法华。然有如恒沙偈者。妙法应机。广略不同。故释迦只说一期。灯明说六十劫。智佛说八千劫。释迦只二十八品。常不轻闻威音王二十千万亿偈。喜见于日月净明德。则闻八百万亿阿閦婆偈。盖各随其缘。各称其根。有广略不同。其实称性之法。无所终穷。所谓一字法门。海墨书而不尽。则恒沙之偈。岂独为多哉。

　　△三颂说经已入定。

　　彼佛说经已静室入禅定一心一处坐八万四千劫。

　　古佛说经入定。今佛出定说经。要知智佛即慧之定。故说而后默。今佛即定之慧。故默而后说。其实定慧一体。无二致也。余意准长行可知。

　　△二颂正结缘。分二。一颂法说。分三。一颂昔日结缘。

　　是诸沙弥等知佛禅未出(至)恒河沙等众。

　　此颂十六王子覆讲。直指云。颂文缺过二万劫。佛出定往诣法座。为十六王子授记一节。此单颂十六菩萨转化助扬。及各所化之机。明结缘也。

　　△二中间值遇。

　　彼佛灭度后是诸闻法者在在诸佛土常与师俱生。

　　此颂所化之机师生常遇。直指云。世世生生。恒与十六菩萨。共生一处。约教。表体用一如。约性。表真妄一体。

　　△三颂今说法华。

　　是十六沙弥具足行佛道(至)慎勿怀惊惧。

　　前四句。结证昔因。以成今缘。尔时下四句。广明宿世大乘之缘。今在诸佛本座之下。受教渐入佛道也。我在十六数下六句。直指云。颂缘熟开权显实。引三百由旬之权。故曰是故以方便。兹当显实。故曰引汝趣佛慧。本因缘者。指大通为因。下种为缘。由是因缘故。今复为说法华经。又自具者为正因。下种为缘。因说法为了因。末二句是安慰断疑。以明大悲深重也。

　　△二颂喻说。分二。一颂开譬。又二。一颂导师譬。

　　譬如险恶道迥绝多毒兽(至)经五百由旬。

　　此颂喻则三界险恶中修行不易也。险恶道。即生死路也。望涅槃城。甚为迥远。不逢佛化。是谓之绝。毒兽即三毒。能丧法身慧命。水以譬定。草以譬慧。既无定慧。于生死道中。甚为可畏。故曰人所怖畏处。无数众。广摄五道。欲过者。即发觉初心。以凡望圣。中间历五十位。故曰旷远。由见思尘沙无明等惑未断。故曰经五百由旬。此总三乘未达之境。

　　时有一导师强识有智慧明了心决定在险济众难。

　　此颂如来能种种方便。调御三乘。故曰导师。真俗并观。曰强识。权实一如。曰有智。四智明了。曰决定。冥应十方。曰在险。应病与药。曰济难。

　　△二颂将导譬。分三。一颂众人懈退。

　　众人皆疲倦而白导师言我等今顿乏于此欲退还。

　　颂譬二乘见圣道长远。而生疲劳。欲退大取小。

　　△二权立化城。

　　导师作是念此辈甚可愍如何欲退还而失大珍宝。

　　颂如来伤失大乘。而动悲愍。由机不赴教。故三七思惟设方便也。大珍宝。譬佛果一乘。

　　寻时思方便当设神通力(至)男女皆充满。

　　此颂从实垂权。隐胜现劣。直指云。谛缘是应变之法。无中唱出。故曰神通力。已转八识见分。故喻大城。三十七品互为正因。故曰庄严。天台云。诸舍宅者。譬诸空观境也。园林者。三乘总持无漏法林也。九次第定为渠流。八解脱为浴池。重门是三空门。又是重空三昧。尽无生智。为楼阁高出也。男女是定慧。重空三昧者。大论云。无相无相。无作无作。无愿无愿。是也。

　　即作是化已慰众言勿惧(至)自谓已得度。

　　此颂如来开权说二涅槃。二乘人如本所愿生安隐已度之想。总明阿含方等般若三时也。

　　△三颂灭城劝进。

　　导师知息已集众而告言(至)当共至宝所。

　　正颂如来开权显实。由前四十年淘汰已成。机宜亦纯事。必欲引入佛乘。喻中谓知众少安。劝其前进。勿株守化城。况城之化也。原为疲极欲退。我以方便。示其权法。汝今既得小安。须当复整初心。殷勤䇿励。必至宝所而后已。

　　△二颂合譬。分二。一颂正合。

　　我亦复如是为一切导师(至)所作皆已办。

　　我亦下。合时有一导师四句。佛为世出世间引导者。故曰一切。见诸下。合无数千万众四句。诸求道者。指二乘人。谓佛道长远。便起退大之心。故不能度生死险道。如来只得设以方便。说二乘得度也。为息说涅槃。据直指有二义。一为未出火宅众生。以道谛息三相续之苦。二为已出火宅二乘。力不及顿登。以权智暂息。渐进宝所。方便安慰。故言所作已办。

　　既知到涅槃。皆得阿罗汉尔乃集大众为说真实法。

　　前颂垂权。此颂显实。召集。喻摄用归体。真实。合付嘱家业。既知下。合诸人既入城四句。皆得罗汉者。即于权说得证。可谓真实不虚矣。权既有证。则入实不难。故集众为说也。尔乃下。合导师知息已四句。

　　诸佛方便力分别说三乘唯有一佛乘息处故说二。

　　此颂合我见汝疲极四句。释明权实一如。直指云。即一而三。则三是假。即三而一。则一为真。三一是数。真假是名。名数双遣。是为宝所。方便品云。若以小乘化。乃至于一人。我则堕悭贪。此事为不可。于不可中而说三乘。皆方便耳。其实只一佛乘。然乘既是一。不宜说二。为止息故。作是说也。

　　今为汝说实汝所得非灭(至)乃是真实灭。

　　此颂合汝今勤精进等。直指云。揭示本具正因佛性。故曰今为汝说贯。斥前小是权。谓汝今所得。终非依正同转当体如如之真实灭也。次二句。是勉力䇿进也。一切智。是总统之辞。言欲得证佛妙智。当起大精进力。欲祈彻证无上妙觉。必使具十力十愿四无畏四摄法神通三昧等法。必得相好严身光明等用。然后始谓之真实大寂灭也。

　　△二颂帖合。

　　诸佛之导师为息说涅槃既知是息已引入于佛慧。

　　初引大通为息说涅槃。次引十六菩萨亦皆为息说涅槃。今云。十方诸佛为十方导师。亦复为息说涅槃。则知三世十方。法式无二。决定先权后实。本末一如。俾乎开佛知见。以便授记。故曰引入于佛慧也。大约三周。于应机处。而展演不同。究竟同处。皆不出因一说三。摄三归一。迷悟情亡。凡圣见谢。便是归家消息。直指云。此品重在远因。若非远因。不遇近缘。故名因缘一周。二重在斥破化城。若不斥破化城。则三乘人以少为足。终坠戏论。三重在开佛知见。谓之宝所。前方便品云惟一佛乘。是约教言。譬喻品则曰惟一大白牛车。是约理言。信解品曰穷子是长者之子。是约行言。化城品曰惟一宝所。此约果言。四处名异义同。总明佛之知见。知见既明。即堪授记。正说因缘已竟。

　　妙法莲华经授手卷第五
卍新纂续藏经第 32 册 No. 0623 法华经授手


　　妙法莲华经授手卷第六

　　楚衡云峰沙门　智祥　集

　　五百弟子受记品第八

　　品节云。此品来意。由五百弟子闻前五人得记。复闻宿世因缘之事。乃知佛以无量神通方便引导众生。始的信佛心。亦信自心决定成佛。疑虑顿尽。堪荷家业。故结集者。以受字名品也。要解云。然此品先记满慈者。以满慈乃大弟子。内秘外现。为众标领。况十大弟子。无非上根。领悟得记。本无先后。但各专一德。随机总众耳。满慈说法第一。为五百阿罗汉。常说无上道。故号曰普明。是当说法之机。故以满慈总之。如阿难罗睺罗。亦大弟子。而总学众。各有以也。

　　[△@△]问。本文授满慈记毕。便言尔时千二百罗汉作是念。何独以五百名品。答。经文明言其五百罗汉优楼频螺等。况五百人。与佛如影随形。恒常在座。其余七百众。或授记时。不在本座。故后嘱迦叶云。五百自在者。迦叶汝已知。此即为现在授记者言。次云。其余声闻众。亦当复如是。其不在此会。汝当为宣说。其意显然可见。曰。授记事大。何故不逐一标名。答。佛语圆妙。言中已具。举少该余。避繁文耳。

　　△二正与授记。分二。一授千二百人记。又二。一独授满慈记。分二。一叙默领解。又复分二。一得解欢喜。

　　尔时富楼那弥多罗尼子(至)智慧方便随宜说法。

　　此是经家预叙满慈意中。有如是默领也。知音云。据前五人得记例。今五百人闻因缘说讫。当说系珠喻。明其领悟。而后佛方与记。始为顺也。今不如例。独先记满慈者。见富那非下根诸弟子比也。尔时下。叙当机闻三周说法得益。而结尽前文。从佛闻是等。叙领法说一周。结方便品文。以品中多说智慧方便随宜之说故也。

　　又闻授诸大弟子阿耨多罗三藐三菩提记。

　　诸弟子。指身子及四大弟子。此领开权。授记正领显实。知音云。叙领喻说一周。结火宅穷子药草授记四品之文。以四品喻说。皆为授诸弟子记故。

　　复闻宿世因缘之事复闻诸佛有大自在神通之力。

　　宿世因缘者。即佛为王子时事。神通之力者。大窾谓。十六王子自作沙弥。已至成佛。各各教化无量百千万亿恒河沙等众生。不卒不暴。循循渐诱。直至于今。未曾休废。犹如一日。岂非诸佛之大自在乎。又以一心。通达无量百千万亿恒河沙等众生之心。随机逗法。令彼各各渐入佛道。岂非诸佛之大神通乎。知音云。叙领因缘一周。以结化城一品之文。

　　得未曾有心净踊跃(至)瞻仰尊颜目不暂舍。

　　由昔闻未领开权显实之法。而今幸得领悟。故言得未曾有。天台云。除保证涅槃之爱。断破尘沙无明之惑。故言心净。开佛知见。是故踊跃。

　　[△@△]踊跃者。诸根悦豫。喜不自持也。起座等。摄三业虔诚。曰到曰却者。知音云。到则进礼双足。感佛恩德。如子之就母。却则退住一面。见佛威德。似臣之仰君。由佛慈严并摄。能使进退成礼也。

　　△二正叙默领。

　　而作是念世尊甚奇特(至)能知我等深心本愿。

　　天台云。上二周身子等得悟。皆发言领解。此何默念。盖身子等。为下根未悟。事须彰言劝动。今下根已悟。但默念不言。谓世尊希有奇特。是领寔智。亲悟法身之理。随顺等者。谓随顺七方便根性。而为说法。是领权智。乃悟方便品中开权显实也。拔出等。乃领火宅中开权显实。我等于佛功德下。乃领药草喻中如来有无量功德。汝等于无量亿劫。说不能尽也。迦叶等四人。既说不尽。我岂能逾于四大弟子。能说尽耶。唯佛下。

　　[△@△]谓佛功德我不能说。而我之功德佛当说也。然护持助宣三世佛法。是我深心。内秘外现。引导众生。是我本愿。如此深心本愿。佛必为我宣明之也。且满慈意谓。佛功德不能宣者。正是亲证佛境。但于佛境说不能尽也。非不知之不能宣也。

　　[△@△]问。默领之意。果满慈蓄有如是意耶。抑经家仿佛描写耶。若果有斯领解。夫复何凭。答。据佛所称叹语。满慈之蓄。不可言也。此亦叙其大概也。论赞佛希有奇特。是证佛法身德。随顺世间等。是明佛般若德。拔出贪着。乃知佛解脱德。明此三德。则万德备具。岂以言能言之也。然既闻三周开示。则满慈已得佛知见矣。虽不发言。意较着也。兼彼之深心本愿。佛悉观知。故云。我常称其说法第一。叹其功德。助宣我法。如是者则亦见其难测量也。

　　△二如来述记。分二。一长行。又二。一述本迹。分三。一就释迦行因发迹。

　　尔时佛告诸比丘汝等见是富楼那弥多罗尼子不。

　　此下正明深心本愿也。直指云。世尊欲将尊者三世因行。示悟现前。令决近疑生远信。以便授记。初为广明深心本愿一句。深心不是一日。所以远推三世。本愿不独为己。所以广推为人。惟此四字。是续佛慧命之本。故召众告知也。

　　我常称其于说法人中(至)亦常叹其种种功德。

　　前两句。标迹中说法第一也。天台云。若非法身妙本。无以垂于第一胜迹。昔来但言迹中说法第一。今则显于无上法久得第一。此举迹显本也。次二句。标本地福慧圆彰。本地既有种种功德。迹中何但仅为二乘耶。此举本以明迹也。

　　精勤护持助宣我法(至)无能尽其言论之辩。

　　此标说法中具种种功德也。专念一乘曰精。勇行不怠曰勤。念念不伤曰护。劝止不失曰持。辅弼曰助。敷演曰宣。精勤护持四字。有诸已。助宣佛法。益诸人也。由此二利功德故。能于四众。随机示教。无不令得利益生欢喜也。此论迹中施权。具足下四句。明本中行实。正法者。即一乘无上道也。既能具足。而又能解释。亦具二利功德。由此于同梵行中内秘外现之俦侣。饶益亦大矣。此本迹二种说法功能。唯除如来。余皆不能尽究彼之言论辩才无碍也。故我常称彼为说法第一。亦常叹彼具诸功德也。

　　△二举过去佛世显本。

　　汝等勿谓富楼那(至)常作佛事教化众生。

　　上节发明现在本迹已彰。因此得论过去内秘外现之由也。汝等下。出其深心。勿谓者。乃教会众须知也。若只在此会。助宣佛法。称为第一。则心何足以见其深。其实于过去九十亿诸佛法中。亦如是助宣为第一也。虽举九十亿。犹为近论。但远本冥邈。为信良难。故作是举。又于诸佛下。出其本愿。若但只于我法。上求下化。则愿何足以见其本。其实于诸佛法。无不通达明了也。空法。即真俗双超之第一义空。精见谓之明。透彻谓之了。无碍谓之通。深造谓之达。言其所见诸佛一相一味之法。无不精透。此见其造道之渊源。是上求自利之功德也。四无碍下。皆明下化利他之事。若准经释。常能审谛。则见法精明。即法无碍。清净说法。则离诸过染。即辞无碍。无有疑惑。必事理融通。即义无碍。既三者俱备。必然乐说。则乐说无碍具其中矣。菩萨神通。非二乘所能拟。既曰具足。必得游戏三昧一切无碍。即补处位人。能繁兴大用。故下曰。随其寿命。即现随类身。与众同波。乃随诸众生。示涅槃相也。自得四无碍至随其寿命数句。皆利人边事。虽则泥水通身。而不舍本行。故曰常修梵行。彼佛世人下。谓彼过去九十亿佛所之人。咸不能知满慈本是菩萨。而皆据迹谓实是声闻也。斯方便指前四辩神通随寿命等。皆迹中示小。度小根人如是之多。又化下方。明本中说大乘。度众生亦无量阿僧祇矣。末三句。谓满慈如此权实方便。非独为化众生事。而亦所以成己之功。而严净己之佛土也。故维摩经云。菩萨随所化众生。而取佛土。

　　△三约三世佛所修因。

　　诸比丘富楼那(至)常勤精进教化众生。

　　此即广推三世深心本愿。皆为第一人也。知音云。七佛。旧谓毗婆尸。尸弃。毗舍浮。属过去庄严劫千佛中最后三佛也。拘留孙。拘那含。迦叶。释迦。属现在贤劫千佛中最初四佛。今观经文。既云七佛。又云今于我所等。复云于贤劫中等。则是独以释迦一佛属现在。余属过去。亦于未来下。应知此又是贤劫后之未来也。即如千二百罗汉成佛。满慈亦为护持助宣无量无边佛法。为其弟子。则其心之深。愿之广。可涯量哉。所以然者。无非为上求下化故。净佛土。结完上求。化众生。结完下化。以上总为述其因行。向下授其果记。

　　△二与授记。分四。一明因圆果满。

　　渐渐具足菩萨之道(至)天人师佛世尊。

　　此明深心本愿所成之果也。渐渐具足者。是总统前历事多佛。于三世无量劫中之行。行成则道备矣。又言过无量阿僧祇劫者。即约如来今日与记而言。非渐具菩萨道后又历如是多劫也。于此土者。即指今娑婆。况此土。一是受道发源之处。有如是因。证如是果。二是本愿力故。向后发愿持经中。独不见身子满慈者。以其有本愿存故。三是始觉智契本觉理。庄严自性。成自性佛。故知经无量劫。不离者里。行一切行。不离者里。侍一切佛。不离者里。内秘外现。助宣佛法。总不离者里。若有一时一事。出此土外。便为魔业。所以必于此土得菩提矣。果号法明者。由明了诸佛所说空法。则说法无碍。是果随因致也。

　　△二明国土严净。

　　其佛以恒河沙等(至)皆以化生无有淫欲。

　　合恒沙之大千世界为一土。又非止如来以娑婆而三变矣。况法明如来既于法无碍。则所依之土亦无碍。明谓古镜阔一丈。世界阔一丈也。七宝为地者。地即性地。以七支净财。而为庄严。又曰平如掌者。手掌不平。则非所引。谓海底有石名掌。无有一微尘许不平者。又贤劫经直明如佛掌故。毗舍浮佛谓持地菩萨曰。当平心地。则世间地一切皆平。此所谓平如掌也。无山林等。出成地平之实。虽曰此土。不似今之高下不平也。台观为人民升之以自乐也。而曰充满。则国人无营求奔竞之苦。可知矣。天宫乃人众之所不见也。今曰交接。则人未始非天。人天一致。见国无不修之人也。已上略论依报庄严。次论国无恶秽。诸恶道。即三途也。由国无是因故。不招是果。不但异类不居。而同类之女人亦不居也。人既化生。则淫欲已断。既无淫因。而淫果亦忘。宜其国中无女人也。此皆法明如来因中说法开示。令人转愚痴成智慧。则无恶道。转有漏证真空。则得化生。非徒无苦。而人民亦与福俱生也。

　　得大神通身出光明(至)一者法喜食二者禅悦食。

　　此方举国中众生正报庄严。不出色心二种。如神通志念精进等。皆属心。光明飞行金色相好等。皆属色。亦即是六根清净也。国中人民。既如是福智庄严。飞行自在。则与天何以异。须知彼国所有天众及二乘菩萨。倍倍转胜。概可见矣。二食者。天台引月藏经第九。明法食喜食禅食。经文总言法喜禅悦。别分应有三种差别。妙乐云。法食即闻法也。如安养。下品生人。在莲华中。常闻弥陀观音说法。法喜者。闻法欢喜。正闻为法食。闻已属喜。禅食者。以禅法自资。不须段食也。

　　有无量阿僧祇千万亿(至)善能教化众生之类。

　　前是人民。此明法属。以如来说法时久。故受益者众。直指云。权实双运。故得大神通。四智圆明。故得无碍。以师强资盛。故能教化众生。以上皆实智所感也。之类二字。归在菩萨边言。谓此等菩萨。皆是法身大士。善能行化之俦。非权渐菩萨比也。

　　其声闻众算数校计(至)六通三明及八解脱。

　　菩萨中言无量。皆大菩萨。则三贤众广。不言可见。今声闻又曰不可校计。则缘觉之广。亦可见矣。此总明三乘人数。皆得具足等。是总明其德。斯皆如来权智所化也。

　　其佛国土有如是等无量功德庄严成就。

　　此总结前依正庄严。故言有如是等。于无量功德。说之不尽也。曰庄严曰成就者。如月藏经第五明。十善各有十种功德。第一不杀得十功德。一于一切众生得无所畏。二于众生得大慈心。三断恶习业。四少病。五长命。六非人所护。七无恶梦。八无怨。九不畏恶道。十命终生善道。后作佛时。国无杀害之具。国人长寿。乃至第十不邪见。亦得十种功德。一心性柔善。已至第十死生善道。作佛时国人正信。如是者。皆如来因行成就。故曰无量功德。

　　△三明劫国寿量。

　　劫名宝明国名善净其佛寿命无量阿僧祇劫。

　　劫无佛住者尚多。今劫既有法明如来住世。则佛为宝矣。佛既说法。广开蒙昧。而明明无尽。故称其劫曰宝明。喜净者。由人民智慧精进。以禅法为食。而又无恶秽。故得是名也。佛寿长远者。且因中既能随其寿命。教化众生。而果证法身。无在不在也。一则愿力所成。一以机缘所感故。

　　△四明流通法化。

　　法住甚久佛灭度后起七宝塔遍满其国。

　　不言正像劫量。而但曰法住甚久。斯亦彼佛本愿坚持之力。超略言之也。住世既久。所化益众。则起塔遍满。报恩益众也。

　　△二偈颂分二。一颂上发迹。又二。一颂总发声闻迹。

　　尔时世尊欲重宣此义而说偈言。

　　诸比丘谛听佛子所行道善学方便故不可得思议。

　　故音云。此去共二十八句。通颂千二百人深心本愿。为满慈引启见。记有先后。人皆大乘。三周三根。无非法门一时施设次第。元无高下也。

　　[△@△]世尊嘱诸比丘谛听。只要人知今会所有一切声闻。为上首者。皆大菩萨内秘外现也。故曰佛子。曰行道。曰善学方便。曰不可思议。皆是大乘权实双运。混群类而不知。入尘劳而不染。是诚不可思议也。行道是上求。学方便是下化。

　　知众乐小法而畏于大智是故诸菩萨作声闻缘觉。

　　此下五层。皆申明善学方便不思议之故。知音谓。诸佛子所以即大示小者。知众生根性。爱欲小果。怖畏大乘。故特为此等。示作声闻缘觉。是善学方便。不可得而思议者一也。

　　以无数方便化诸众生类(至)皆悉得成就。

　　此明以己引人。作方便之则也。大窾引迦叶闻说菩萨不思议大解脱法门时。谓舍利弗言。譬如有人于盲者前。现其色相。非彼所见。一切声闻。闻是解脱法门。不能解了。为若此也。智者闻之。其谁不发无上道心。我等何为永断其根。于此大乘。已如败种。一切声闻。闻是解脱法门。皆应号泣声震三千大千世界等。又云。我等今日不复堪任发菩提心。此皆菩萨化作小乘。混入同列。旁通曲畅大乘之法。度无量众。此是以大名小。不可得而思议者二也。

　　虽小欲懈怠渐当令作佛。

　　此以懈为勤。作方便之缘也。虽示小乘似见身体疲懈。其实即懈而勤。引同列之人。策勤精进。终不至于半途而废。必令成就大志。渐入佛道。此不可得而思议者。三也。

　　内秘菩萨行外现是声闻少欲厌生死实自净佛土。

　　此见外迹内本。行方便之巧也。大窾云。此诸菩萨内秘大行。不露神通游戏之事。外现小智。乐行贫所乐法知足之行。虽则厌生死苦求涅槃乐。其实自净己之成佛国土。为不可得。而思议者四也。

　　示众有三毒又现邪见相我弟子如是方便度众生。

　　此是因邪引正。作方便之权也。知音云。前皆顺示方便。此则逆示三毒。所谓顺逆皆方便。三毒。即贪嗔痴三根本惑。行则令人堕落三途。故谓之毒。邪见者。即五利使之一。乃崇祀水火祭天要福之邪见。如孙陀罗阿难示淫。舍利弗与罗度争胜示嗔。调达害佛。及周利槃特示痴。毕陵伽婆之慢。三迦叶之崇事水火。皆大权方便示现。无非要令一切人皈心佛道。故曰我弟子如是。此为不可得而思议者五也。

　　若我具足说种种现化事众生闻是者心则怀疑惑。

　　此结足前善学方便不可思议之实。谓我若具足说诸佛子示现方便之事。则有无量种种。使闻者必致生疑不信也。知音云。未颂满慈。而先颂诸弟子。以五百罗汉内有六群比丘在其数故。则六群所作之事。亦即种种现化之方便也。

　　△二颂发满慈本迹。

　　今此富楼那于昔千亿佛(至)而自净佛土。

　　此二十句。别颂当机过去因行。词摄现在。颂意不出权实双运智悲并行自利利他。为净佛土。属如如理。广宣大法。为如如智。

　　未来亦供养无量无数佛(至)成就一切智。

　　此八句颂当机。于未来诸佛所。上求下化。二利功德。如文可释。

　　△二颂上授记。分三。一颂因果圆满。

　　供养诸如来护持法宝藏其后得成佛号名曰法明。

　　供养如来。是三世中所修福足。持法藏。即备知一切法门。是慧足。此总明因圆。下二句方明果满。

　　△二颂劫国名字。

　　其国名善净七宝所合成劫名为宝明。

　　既以善净为名。加以七宝合成。定是实报土。故国中人民。皆飞行自在。所以得劫名宝明也。

　　△三颂国土严净。

　　菩萨众甚多其数无量亿(至)我今但略说。

　　前一十七句。颂国土严净。一一如文可释。富楼那下六句。总结尊者本末大案。直指云。尊者大因大果。重在说法为本。诸经皆以财法二施较道。定以法施为尊。况法能令人越生死。证法身。续慧命。今约法施功能。故得因果殊胜也。初授满慈记已竟。

　　△二并授余众记。分三。一当机念请。

　　尔时千二百阿罗汉(至)如余大弟子者不亦快乎。

　　此亦经家叙彼所念也。直指云。千二百罗汉。于法说之初。尚云不知是义所趣。及至喻说中。虽知三车是权一乘为实。而犹坐执小果。不生一念好乐之心。安望有成佛之记。佛知其贪恋化城。故无问自说因缘。为众远引昔缘。而千二百人如午梦初回。始信衣珠不失。今见满慈得记。乃信自作佛。故各念希记也。天台云。不为见思所恼。故曰心自在。知音云。我等欢喜。照方便品必生大欢喜自知当作佛为言。吁因缘一周。于千二百人。大有功力。可见经文三周次第非徒设也。

　　△二如来与记。分二。一长行。分三。一总记千二百。

　　佛知此等心之所念(至)三藐三菩提记。

　　此承上千二百人心之所念希望同记。而即赐其记者。为重在信力也。直指云。从三周已来。所闻种种开示见地。固已明白。一信便入住位。所以召大迦叶而悬记者。意有所托也。况此亦结完方便品中千二百罗汉悉亦当作佛之案。

　　△二别记憍陈如。

　　于此众中我大弟子憍陈如比丘(至)天人师佛世尊。

　　陈如最初悟道。居众上首。故别与记。尊者于得记之后。犹供养六万二千亿佛。亦即是深心本愿。欲满二利功德。而果号普明者。要解云。以智慧明破诸痴暗。普使众生明了法性故也。

　　○妙乐问。若其居首别记。何不初周记耶。答。若约寔行。大小缘别。两初各异。身子最初结大缘。故初周先悟。陈如先结小缘。故于鹿苑先悟。若约权行引物。二意各别。垂迹之法。不可一准。

　　△三后记五百人。

　　其五百阿罗汉(至)尽同一号名曰普明。

　　迦留陀夷。此云黑光。亦云粗黑。颜色黑而光故。周陀。或云周利。此云大路边生。佛本行经云。其母随夫往他国。久而有孕。垂产思归。行至中路。即诞其子。如是二度。凡生二子。乃以大小别之。小即莎伽陀。亦云槃陀伽。亦云槃特。此云小路边生。其余皆如序品中释。

　　[△@△]问。世尊前许云。是千二百。我今当现前次第与记。及至授陈那记后。而独举五百。于五百中。而又独言三迦叶及迦留等。何其许与之侔不也。答。广略之义。品题曾已问明。但五百现在本座。至于三迦叶与十大弟子。为阿含时。众中首领。曾为千二百之师。所以别举。若言许与。如来既云次第与。又云皆当得。又云尽同一号。则千二百该无不尽也。同号普明者。以同证普光明智故也。

　　△二偈颂。分二。一先颂授陈如五百记。

　　尔时世尊欲重宣此义而说偈言。

　　憍陈如比丘当见无量佛(至)故号为普明。

　　前四句颂因圆。长行中但曰当供养六万二千亿。今言当见无量佛。须知。当供养者。乃从今日得记后事。当见无量佛者。约三世而言。统论三世因行。则过阿僧祇者有之。下六句方明果满。此申明果德。有五。一光明。二神通。三名闻。四众敬。五说法。由有诸实德故。见斯善名也。

　　其国土清净菩萨皆勇猛(至)有如是神力。

　　此颂依报清净。法属勇猛。升楼阁而游诸国者。是不出户庭。无处不遍也。以无上供献于诸佛者。即运心供养也。供佛欢喜须臾还国者。是万用俱兴。不离当处也。与弥陀佛国人。供养十方。即以食时。而便还国同。此皆菩萨神力如是。故云有是神力。

　　佛寿六万劫正法住倍寿像法复倍是法灭天人忧。

　　知音云。此记有四。一记佛具寿命。二记正法。三记像法。四记末法。以法灭天人忧。皆末法之事。此皆补长行所未有者。颂陈如一人如是。

　　其五百比丘次第当作佛(至)皆如上所说。

　　此一十四句。例陈如一人。而通颂五百人因果。某甲者。以五百人展转授记之称。如陈如灭度。曰我灭度后。优楼频那。汝当作佛。依正庄严。及所化之世间。如我无异。其佛及弟子神通威德。正法像法。寿命劫数。俱不必更说。亦皆如上所说无二。以上五百该尽。

　　△二总颂授一切声闻记。

　　迦叶汝已知五百自在者(至)汝当为宣说。

　　此嘱大迦叶。补余七百人记。其依正因果。劫国庄严。正像寿命。皆无二无别。今虽未得耳提面命。汝可为之一一宣说也。故华严经云。现前得授记。不现前亦得授记。妙哉经文。其简要如是。

　　△三会众领解。分二。一长行。又二。一经家叙喜。

　　尔时五百阿罗汉(至)头面礼足悔过自责。

　　此领前我及汝等宿世因缘之义。结完化城喻一品之文。前标记处。世尊许与千二百人普记。今叙谢只云五百。乃约在会面领记者为言。故言于佛前得受记已。拣不在本会之七百众耳。欢喜踊跃者。内心庆幸。前希记云。若世尊各见授记。不亦快乎。今既如本所愿。故应欢喜无量。所以从本座起作礼陈过也。此中重在悔过自责一句。不信自心作佛。不行菩萨大行。忘失久远因缘。有负如来悲救。皆是从前罪过。由今新悟。故悔责也。自责二字。犹重有不啻损形殒命之态。从前屡受佛责。犹不知过。今既悟明斯道。得受妙记。故自责执迷之固。而不早证真空。悔恨无极。

　　△二自陈领解。分二。一法说。

　　世尊我等常作是念自谓已得究竟灭度今乃知之。

　　此处并说喻处所称世尊最亲切。非无见无得而称。我字即陈如。等者等五百人。常作念者。谓执迷之过。非一日也。自谓下。方是悔过。谓得少为足。无大乘志也。此正照方便品佛说一解脱义。我等亦得此法。到于涅槃之意。今乃知之一句。方是责其根钝智浅不早悟是妙法也。须知陈如等。乃在昔宫中久侍之人。世尊始末拈弄。无不备见。如才出头。便谓天上天下唯我独尊。此处我应当悟。至于四十年中。头头显露。我只头头不悟。而本会放眉间光。出定扬德。法说喻说。总皆似奏九韶于聋人。及至说因缘化城。方得明了。可谓愚钝之极。如是自咎。与身子自责。并四人说穷子喻。同出一轨。

　　△二喻说。又二。一略举喻。

　　如无智者所以者何(至)而便自以小智为足。

　　如来于火宅喻前云。诸有智者。以譬喻得解。既经喻说。而又经因缘。此岂谓有智哉。照方便品而今不知是义所趣。前云不知。而今乃知。由知之迟。故言如无智者。下征明。何故如无智者。况如来所有无量智慧。本为我所应得。而自不勤求。返以小智为足。岂非一大愚耶。观应得二字。足知今日新证。洞见本觉妙明。开佛知见。群暗俱尽矣。

　　△二正举喻。分二。一开譬。又二。一醉酒不知。

　　世尊譬如有人至亲友家(至)系其衣里与之而去。

　　系珠喻。领上王子结缘也。天台云。有人者。即二乘之机。亲友。即第十六王子。家。即大乘教法。醉酒句。谓当时大机暂发。无明暂伏。以得闻经。内心微解。如至亲友家。以无明重故。还复迷失。如醉酒而卧。醉有二义。一重醉都不觉知。二轻醉。微觉寻忘。亦名不觉。虽有二义。终成系珠。如毒鼓耳。官事当行者。明王子余处机兴。逗缘往应。故云当行。弘法化他。知非私务。故云官事。无价珠者。即一乘实相真如实智也。系衣里者。愧悔忍辱。能遮丑恚。及防外恶。即是外衣。信乐之心。内褁善根。即是内衣。于时闻法。微信乐欲。即了因智愿种子也。

　　其人醉卧都不觉知(至)若少有所得便以为足。

　　天台云。醉卧不觉。明中间懈退不受大法也。由无明心重。寻复不忆。起已游行下。明中间接之以小受三乘化也。善根欲发。厌苦求乐。故云起已游行。无明覆解。不知向本求大乘衣食。故云向他国求小乘衣食。若魔佛相望。生死魔界为他国。佛法大小皆为本国。就大小相望。小乘未免生死。犹是他国。大乘永脱生死。乃为本国。究竟还源也。此正谓背大乘国。往小乘土。不知从珠取给。而佣作自资。获一日价。得少为足也。衣食等。知音云。喻五百人既迷本有。堕入五道。不免求人天福报之衣食。崇水事火。持牛狗戒。而勤力求索。甚大艰难也。

　　△二亲友觉悟。

　　于后亲友会遇见之(至)何为衣食乃至如是。

　　自大通系珠下种。以至今四十年后。故曰于后遇见。直指云。此承穷子喻。合长者第三翻尘土坌身。会遇于除粪之处。方便见子。彼云咄哉男子。是叙般若时真俗双超。故曰汝常此作。此叙未获真俗一如。故曰何为衣食乃至如是。咄哉。喝醒之声。丈夫。男子美称也。

　　[△@△]既以丈夫见称。则知本见冲天气概。但未展耳。若得福智圆满。为天人所敬。转无上轮。岂不为伟哉一大丈夫乎。何为衣食句。是亲友怪甚之言。谓若果无珠。受此艰难。犹为可耐。今本有神珠。自能致大饶富。若出之。尚可以普济万方。何独为衣食。以至勤索如是耶。故下与示珠。

　　我昔欲令汝得安乐(至)以求自活甚为痴也。

　　此申其以无价宝系衣里之事。所谓我在十六数。曾亦为汝说也。知音云。某年月者。是智佛入定八万四千劫。十六王子为覆讲时。上云安乐五欲自恣。喻成佛时果上受用。即实报庄严。理智圆满。此言以无价珠等。喻佛向因中为下大种也。今故现在者。谓昔所指示法性本有元不失也。而汝不知。为无明所障。虽得小果。忘其大因。而勤苦忧恼。可谓痴亦甚矣。上总属开示。此下方教悟入。

　　汝今可以此宝贸易所须常可如意无所乏短。

　　劝贸。即譬得记作佛也。妙乐云。珠虽价直无数。必须贸易。方有济用。了因内解。虽复究竟。必以宿种。易于现行。以昔解一解一切解。贸今现行一行一切行。珠体不竭。贸易无穷。故须更听更修。方显宝之功用。如华严中得摩尼珠。十种莹治。方能雨宝。行解相称。方堪佛记。从是已后。则具有寂灭忍衣。首楞严食。自行化他无量众宝。无功用位。彼此不穷。知音云。以因证果曰贸。即小成大曰易。

　　△二合譬。分二。一合醉不知。

　　佛亦如是为菩萨时(至)一切智愿犹在不失。

　　前以喻定宗。后以法明要。法喻一如。故曰佛亦如是。直指云。菩萨时。指佛为十六沙弥时。一切智心。即法华统收权实万行。但受之仿佛。故寻便废忘。既得阿罗汉下。通叙昔迷偏小。犹在不失。正明昔缘道种仍在也。天台科。合佛亦如是四句。合系珠。而寻下两句。合醉不知。既得下。合起已游行。

　　△二合友觉悟。

　　今者世尊觉悟我等(至)而汝谓为实得灭度。

　　此正明今悟。言觉悟我等。叙三周开示。并领方便品云。我虽说涅槃。是亦非真灭等文。余如前释。合呵责示珠等文。

　　世尊我今乃知实是菩萨(至)甚大欢喜得未曾有。

　　此正明得记庆谢。直指云。度自性众生。断自性烦恼。学自性法门。成自性如来。故曰乃知。心佛众生三无差别。根尘识三。体用如如。故得三菩提记。下三句。始结明章初踊跃欢喜之意。

　　△二偈颂。分二。一颂内心得解。

　　尔时阿若憍陈如等欲重宣此义而说偈言。

　　我等闻无上安隐授记声(至)自悔诸过咎。

　　前四句颂今得记欣庆谢法。后两句颂悔过。言自悔诸过。乃见今日悟入之深。惭愧之切也。

　　△二颂自陈领悟。分二。一颂法说。

　　于无量佛宝得少涅槃分。

　　颂自谓已得灭度。今乃知之。初闻诸佛智慧甚深无量。尚遥隔千万里外。竟不知是何等境界。今乃知于无量佛宝皆有所得矣。是蒙如来方便引入也。

　　△二颂喻说。分二。一颂略举。

　　如无智愚人便自以为足。

　　△二颂正举。又二。一颂开譬。

　　譬如贫穷人往至亲友家(至)五欲而自恣。

　　此二十四句颂。以喻明法。其家大富二句。承长者穷子二喻中来。磊磊落落。无非发明迷悟之本。天台谓。肴膳食已便消。如方便教。

　　△二颂合譬。

　　我等亦如是世尊于长夜(至)身心遍欢喜。

　　此十六句颂。以法合喻。历然可见。但长夜喻生死。末四句结前广记大案。授千二百人记竟。

　　授学无学人记品第九

　　品节云。此品来意。由佛三周开示。各信自心。不疑佛说。故常随弟子。自上首以及五百。并千二百。皆久受化。各得记已。业已安慰其心。尚有一类新学声闻。若阿难罗睺等。各愿得记。以满众望。要见佛法不遗之意。故各为授记。因以名品也。

　　[△@△]佛曾于总发迹中。有善学方便故。不可得思议。又云我弟子如是。方便度众生。则阿难一类居有学中者。亦方便示迹不可思议者也。若非二人请记。则二千人无从得如阿难等所愿。不然。又何以完如来出现一场因缘。则二人非实有学。但今据本文解释。又不得不尽现今面目也。

　　△二授二千人记。分二。一请记。又二。一二人请。

　　尔时阿难罗睺罗而作是念(至)设得授记不亦快乎。

　　此经家叙置二尊者有如是念也。每自思惟者。自见身子及四大弟子。已至上来千二百人得记已来。我皆作是思惟。设若令我等有学人皆得授记。实为快活。足见今未得记。忧郁在念。尚未为快。

　　即从座起到于佛前(至)唯有如来我等所归。

　　世尊下。方是二尊者之言。我等于此此字最重。须知便是二尊者悟入之境。即前所谓甚深无量处。今此境已入。而又言亦应有分。是何等襟怀。唯有如来。是我所归。便是出陈自己所休宁地。谓本从如实中来。还从如实中去。故言归也。即此两句。便可为二人授记定案。

　　又我等为一切世间(至)我愿既满众望亦足。

　　天台云。二人于佛最亲。时众所望。罗云是佛之子。俗中亲重。阿难持佛法藏。道中亲胜。胜重两人不蒙别记。则众望不足也。

　　[△@△]我愿者。即前思惟中。设得授记之愿。众望者。即因其于佛最亲。而望其所获必厚也。记不见授。二俱成缺。须知此段亦二人为学无学二千众作先容也。

　　△二二千人请。

　　尔时学无学声闻弟子二千人(至)住立一面。

　　二千人妙在一心。合掌瞻佛。少顷而复立一回。以是机投佛教。可谓水投水矣。即此行径。便可为作记之原委。足见灵山会里原来有人。亦见佛谓我弟子如是方便度众生。言发即中。

　　△二与记。分二。一与二人记。又二。一与阿难记。分五。一长行。

　　尔时佛告阿难汝于来世(至)天人师佛世尊。

　　此记果德号。要解云。高莫逾于山。深莫浚于海。阿难宿持法藏。多闻博达。其智慧故如山如海矣。于诸法中。得大通达。自在如王。故得果以因为号。

　　当供养六十二亿诸佛(至)得阿耨多罗三藐三菩提。

　　此记因行。先曰于未来世。未知有多少时。今曰供养六十二亿。则知其数矣。一一佛中。护持法藏。皆如今日无二。直到智福双满。方是成佛之日。

　　教化二十千万亿恒河沙诸菩萨等(至)三藐三菩提。

　　此记眷属当来作成。如此其多者。为宿持法藏化缘深故。

　　国名常立胜幡其土清净琉璃为地劫名妙音遍满。

　　要解云。幡表尊胜之德。阿难多闻第一。故国名立胜幡。宣传法藏。故劫名妙音遍满。为由法音宣流故。

　　其佛寿命无量千万亿(至)像法住世复倍正法。

　　佛寿无量劫。而正像之法。又复倍倍者。由其宣传法藏因力绵远也。要解问。寿劫之说犹然不穷。何所据依。视不睹睫。况渺冥乎。答。万物死生。而不亡者存。寿有终穷乎。古今代谢。而曾无纪极。劫有终穷乎。圣人离死生。至道无代谢。则虽倍倍之劫。未足尽其灵长矣。

　　阿难是山海慧自在通王佛(至)所共赞叹称其功德。

　　诸佛共赞者。赞此佛智胜而神无碍也。称其功德者。即护持三世佛法。威德具足。有自利利他无量功德。由多闻广博。故得名称普闻无量世界。

　　△二偈颂。

　　尔时世尊欲重宣此义而说偈言。

　　我今僧中说阿难持法者(至)种佛道因缘。

　　佛有大威德两句。要解云。颂诸佛共叹也。寿命无有量。以愍众生故。非徒羡久生也。众生于法中种佛道因缘者。能持法藏故。群类资焉。

　　△三菩萨生疑。

　　尔时会中新发意菩萨(至)而诸声闻得如是决。

　　此新发意众。前不见列名。后不见赐记。突然于此腾疑。直指云。是托相表转十八界成智也。新发意者。即圆教十信位中。名初发心菩萨。为信力虽具而通力未发。所以不识声闻内秘外现之本。而见迹生疑。然因此得伸二尊者久远大因也。约理。此经前是五识将转。故五千心所生疑。待五大弟子获记。而五百大众转矣。今是六七二识将转。而十八界相继生疑。十八界不出八识为体。及八识心所为用。故以八千表之。五六七识既转。而八识亦将转。故假八识心所作念。以申六七二识受薰之久。六七二识。托二公得记而转。则十八界应念化成无上正觉。

　　△四如来发迹。

　　尔时世尊知诸菩萨(至)其本愿如是故获斯记。

　　此告其远因。以同发心功深愿广。宜得是记也。要解云。校其远因。则功已齐佛。但愿护持法藏。故常乐多闻。佛愿成道利生。故常勤精进。由此佛已成道。而阿难尚须护法教化。然后成佛。盖其本愿如是。非由根智胜劣而有先后也。俱舍论说。空王佛。乃释迦三僧祇劫中间所逢之佛。直指云。约理。空王表白净根本智。释迦表八识。阿难表六识。采集多闻。熏习八识。故曰护持我法。八识受薰。淘制习漏。故曰常勤精进以能熏之智烦杂。故成佛在后。由所熏之智坚密。故成佛在前。此以受熏定先后。非与转识同论。

　　△五阿难显本。

　　阿难面于佛前自闻授记(至)尔时阿难而说偈言。

　　世尊甚希有令我念过去(至)护持诸佛法。

　　面闻大记而欢喜者。庆其不在转次授记之例也。知音云。即时下。验佛告新发意人。其言不虚。即自忆念过去诸佛法藏而无碍。又知本愿。皆佛神力智力所加被也。偈中前四句。如长文可解。后四句。前半明昔同佛发心之本。乃实智也。后半明为侍者之迹。乃权智也。阿难一人本迹权智。既自颂明后二千人得记。新发意人。始三缄其口矣。

　　△二与罗睺记。分二。一长行。

　　尔时佛告罗睺罗(至)天人师佛世尊。

　　此记果号。直指云。蹈者履也。七宝华。表信住等七位之行华。谓尊者密行最深。操履佛果七位理行。故从行得名。

　　当供养十世界微尘等(至)而作长子犹如今也。

　　此记因行。一三千大千国土。为一化佛世界。以一世界大地作微尘。已是最多。今曰供养十世界微尘数诸佛如来。则是因行。岂可言哉。既为无量诸佛之子。则福慧具足可知矣。既未来历如是不可计劫。则过去为佛长子。亦必应历如是多劫。此皆尊者本愿所存。故今以密行为第一也。

　　是蹈七宝华佛国土庄严(至)亦为此佛而作长子。

　　此总记依正庄严等。皆与阿难无二。良以多闻与密行。互相资发故。而又与阿难为子。乃本愿所在也。悲华经引。佛为宝海梵志发愿。时有帝释。名善见足。时发愿。愿在在常为诸佛之子。故后偈云。罗睺罗密行。惟我能知之也。

　　过是已后当得阿耨多罗三藐三菩提。

　　过是已后者。即供佛为子。本愿满足之后。初得记为自觉。供养中兼利人。为觉他。过是已后。方名觉满。

　　△二偈颂。

　　尔时世尊欲重宣此义而说偈言。

　　我为太子时罗睺为长子(至)以求无上道。

　　此颂明本迹之不可测也。颂中前四句。发明真俗谛中皆是子义。乃罗云现在不离佛矣。次言于未来世见多佛为多子。皆出一心。无非欲求满足菩提。即此侍佛为子。一心求道。是其密行。人无能知。而我独知也。华严经明菩萨有十种如海智。第七智云。菩萨入未来世。观察分别一切诸劫无量无边。知何劫有佛。何劫无佛。何劫有几如来出世。一一如来名号何等。住何世界。世界名何。度几众生。寿命几何。如是观察。尽未来际。皆悉了知。不可穷尽。即此则今日如来目击其所行密行如是而不诬也。后六句。又将示现二字提出。意在足前总发迹中。谓善学方便故。不可得思议之语。故此言功德不可数。欲人知本迹权实之有在也。与二人记已竟。

　　△二与二千人记。分三。一长行。

　　尔时世尊见学无学(至)寂然清净一心观佛。

　　此明世尊见大机已发。即可当成佛之记也。二千人。乃二尊者所统之有学声闻也。经家叙其世尊见。又言其意柔软。是佛知彼心行。乃为可记之机。方便品云。若人善软心。皆已成佛道。寂然清净。是内外一如也。一心观佛。意有所待也。

　　佛告阿难汝见是学无学二千人不唯然已见。

　　此欲以有学托阿难也。前记五百人处。召迦叶委付。有不在会者。欲其为说。今二千人。又召阿难而问见不。则意亦有所托也。况有学人。佛虽与记。解力未充。不可无师。阿难唯然应曰已见。则此一见字。不独已同佛见。而亦见尽二千人于未来世能作津梁。可谓不负所托于将来也。

　　阿难是诸人等(至)恭敬尊重护持法藏。

　　此明因行。二千人既为二尊者所统。前以二尊者。表六七二识。则二千人为二识心所。亦宜然也。罗云供养十世界微尘数佛。表十界差别。通属意根中法尘。今五十世界微尘诸佛。当表色等五尘。欲人了知五尘同是真如之体。故以恭敬尊重言之。既能如是。则尘尘是佛。念念是智。故曰护持法藏。

　　末后同时于十方国(至)天人师佛世尊。

　　此记果号。直指云。约理。待五尘生相。无明转尽。乃得大智现前。故曰末后。以始觉之智。照明五尘。全俗即真。乃契本觉之理。故同时于十方国。各得成佛。始名是法住法位世间相常住。至此体用如如。纯是一真法界。故同名宝相。

　　寿命一劫国土庄严声闻菩萨正法像法皆悉同等。

　　此记依正庄严之相。既悟证法身。则真常独露。而此寿命。岂有终穷。此言一劫。乃无量之量也。所证庄严。悉皆同等者。明二千人。各居一国。而受用悉等。乃不同之同也。

　　△二偈颂。

　　尔时世尊欲重宣此义而说偈言。

　　是二千声闻今于我前住(至)渐入于涅槃。

　　颂文照前。一一可了。末四句结其度生事毕。仍入涅槃。是出兴功成。返一无迹。佛佛然也。

　　△三得记。

　　尔时学无学二千人闻佛授记欢喜踊跃而说偈言。

　　世尊慧灯明我闻授记音心欢喜充满如甘露见灌。

　　此诸学众得记庆快也。直指云。如来威力。令有情无情。同成正觉。故曰慧灯明。此是赞也。心欢喜者。如其所愿。得实智甘露法雨充满。此是谢也。自方便品讫此。迹门正说一大科已竟。下五品属迹门流通。

　　法师品第十

　　品节云。此品来意。由世尊广赞一乘甚深微妙。能信受者。即得成佛。所以诸大弟子各得授记。然此一乘。乃众生本具正因佛性。今如来开示方便。说此妙法。以为缘因。既得了悟。乃堪荷负。使知大通智胜因缘至今不失。则又知今日之法缘。为未来无尽之因缘也。所谓但有闻法者。无一不成佛。乃至一念随喜。即得菩提。故以法师标品。意在法华正因。要托法师开显。为未来不尽之胜缘也。盖佛性种子。要借缘熏。则智佛为昔熏。而今乃新熏也。且法师有五种。谓受持读诵解说书写。但能一种。即名法师。况此经有如来全身。则能持者。即为荷担如来。故当敬视如佛。抑显殊胜妙法。要假人弘。使佛种不断。故毁谤者。其罪甚重。以断佛种性故也。由是见如来出世本怀已周。故次此品。于授记之末。齐此已前。判为开佛知见。然开有二种。在佛则为开示开显。使闻者自知自信此心为佛也。在机则为开悟开明。由久迷不信。今闻佛显示。则了然明悟。如莲华之开发也。经虽通言四种知见。约义。则前十品。总显如来出世本怀。诸弟子一向不知。故多疑虑。今承开示。决信此心是佛。故判属开字。

　　[△@△]法者。轨则也。师者。训匠也。一以妙法轨持自己。则烦恼可断。佛道可成也。二以妙法训人。则众生可度。而法门可通也。且前三周作记。皆约其人。限其数。此则普记在会。乃至一念随喜者。皆得作佛。而又悬记未来。凡有闻经随喜者。亦皆普记成佛。此正完前但有闻法者无一不成佛之案。及酬足众生无边誓度之愿也。由三周收之未尽。故继以此品。

　　△一叹美五种法师功深福重。以劝流通。分二。一叹美能持之人。又二。一明弟子功深福重。又二。一明现世弟子。

　　尔时世尊因药王菩萨(至)求辟支佛者求佛道者。

　　如求将授广记。而因药王者。要解谓。以广记渺漠。法利胜妙。非深知宿契。无能证知故也。况药王。即喜见菩萨。久持此经。烧身燃臂。可谓深知宿契矣。告八万大士者。大窾云。正欲大士作法师。而效药王也。况法师之行。在慈悲忍辱法空而已。药王通具诸德。故因之而令人取法。八万大士。即经首所叙列者。

　　如是等类咸于佛前(至)当得阿耨多罗三藐三菩提。

　　此是如来欲使尽未来人普皆成佛。故有是记也天台云。若于佛前。当机妙悟者。是多闻生解。五百及二千是也。此等皆已现前与总别记竟。今所拣者。乃是八部四众三乘之类。故言如是等类。咸于佛前者。明其时节值佛在座也。一偈一句者。闻法极少也。乃至一念。时节最促也。随喜者。自未有行。但随喜其法。及随喜其人也。而皆与记者。明其闻极少时极促。随喜之功。遂得佛果。何况具足得闻。尽形受持。五种流通。三业供养普广若此。下周既尔。中上倍然。可以意知。

　　△二明未来弟子。

　　佛告药王又如来灭度之后(至)三藐三菩提记。

　　前科虽为现在座者作记。犹未为广。但以如是等类一句。该无不尽。明知现在所有之机。总不出四众八部而已。今言灭后有人。则其机未兆。但意知未来必有如是四众八部。闻经随喜者。既发如是心。必得如是果。故佛今预为授记。是意无不圆。记无不该也。况今日现在得记者。由过去沙弥曾已授之。今日又与广记。可为如来异时出世亲为授记之机。故此不言果号与劫国庄严等。意有待于将来耳提面命。

　　△二显法师功深福重。分二。一长行。又二。一别。又分二。一明现在。

　　若复有人受持读诵(至)乃至合掌恭敬。

　　天台云。上明禀道弟子。此明授道师门。师论上下。时谈现未。并不出逆之得罪。顺之得福。今明现在下品师相。即是五种法师十种供养也。妙乐云。下品者。但约凡位。以判五种者。大窾云。受持者。默默提撕。守而不失也。读诵者。频频讽习。六时不废也。解说者。解通所说之义。使受持者。知有归趣也。书写者。流传梵筴之文。使读诵者。知有向慕也。供养者。即不能受持读诵解说书写。但能至心精诚供养。亦终得此大宝也。十供养者。一华。二香。三璎珞。四末香。五涂香。六烧香。七幡盖。八衣服。九伎乐。十合掌。

　　药王当知是诸人等(至)广演分别妙法华经。

　　此明能敬信者。即具成三世因果也。呼药王教知其师门功报殊胜也。是诸人等。即五种法师。谓能深心信乐。此经法者。是人曾供多佛。成就大愿。即今乃乘愿度生。故生此人间也。设有问未来有何等人成佛。应知即现在能受持。乃至能供养此经一句一偈者也。次下释成报重得果之相。谓此能受持者。能以十种供养此经者。一切世间。应当瞻奉。如敬佛想。何故乃耳。当知此是诸大菩萨已成正觉。为哀愍一切众生故。应真来此。虽则受持一句一偈。而意即为广演分别也。

　　何况尽能受持种种供养者。

　　前明受持供养一句一偈者。乃下品师也。然品劣者。尚为一切世间。瞻奉供养。以至是乘愿度生之人。又何况尽能受持全经者。尽能具诸供养之上品法师。其功报殊胜。非心口所宣测也。

　　药王当知是人(至)生于恶世广演此经。

　　此明乘愿来生不耽自乐也。是人指前之法师清净等。直指云。因法力成就。必住于信解圣位之地。是清净乐土。因佛灭而生界。失依乘愿。来此五浊恶世。广演此经也。此总明前五种法师皆乘悲智而来者也。

　　△二明未来。

　　若是善男子善女人(至)如来所遣行如来事。

　　此显未来即有窃说一句者断必有来由也。窃者。非公然对众。是为私也。一人者。非千百人。是为独也。一句者。非广分别。是为少也。所以不公然对众广说者。由未及广闻多学了义故也。释论云。有慧无多闻。亦不知实相。譬如大暗中有目无所见。多闻无智慧。亦不知实相。譬如大明中有灯而无照。无闻无智慧。譬如人身牛。有闻有智慧。是所说应受。是可知窃说者乏多闻也。当知下。明其功报。如来使者。天台云。经是如智所说。说于如理。今行人乘此如教。宣于如理。故为如来使也。行如来事者。如来以如智照如理为事。今行人依如教行如理。即行如来事也。此约自行释。又如来以如智如理化众生为事。行人具大悲愿以妙法为众生说。令得利益。亦名行如来事。此约化他释也。

　　何况于大众中广为人说。

　　○略不格量上品功报者。以前下品。望今上品。意可知也。

　　△二总分二。一明逆者得罪。

　　药王若有恶人(至)读诵法华经者其罪甚重。

　　此又较量功过。以明是法殊胜也。直指云。佛是果位中人。毁赞不受。虽骂者自取其罪。而罪犹轻。若毁訾读诵者。即断佛慧命。故罪甚重也。盖为读诵者。智力未充。恐因毁退心。所以罪甚。况经是人天眼目。一无人弘。则斯眼灭。然所以深罪毁訾者。正所以守护是经也。

　　△二明顺者得福。

　　药王其有读诵法华经者(至)以佛庄严而自庄严。

　　佛以定慧庄严。而说此经。若人读诵此经。则是能修佛之定慧。故以佛严而自严也。

　　则为如来肩所荷担。

　　天台云。在背曰荷。在肩曰担。若人读诵此经。则能得佛非权非实法身之体。即为如来背之所荷。又能得佛能权能实二智之用。则为如来两肩所担也。

　　其所至方应随向礼(至)三藐三菩提故。

　　上明以法为师。此明堪为物表也。天台云。此人有所趣向。悉皆相应。皆可敬顺。顺即是向。敬即是礼。敬而顺。与兴供等也。所以者何下。上释应供之意。妙乐云。先举人中上供。次以天宝况之。尚当以天宝献。况人中供乎。

　　[△@△]所以应礼应供者。无他由。此人欢喜说法。令人须臾闻之。即得究竟无上道果。以其利益殊胜故。当如法供养也。应知须臾闻即一念随喜义。然节节召药王当知者。有二意。一为章初普记之时。已一一委付药王。如人子有病再三嘱托医者也。二是珍重五种法师行道利生。必当效法药王。庶几有以益乎。

　　△二偈颂。分三。一颂奖劝二利。

　　尔时世尊欲重宣此义而说偈言。

　　若欲住佛道成就自然智(至)并供养持者。

　　此颂明能供能持者速成就佛智也。自然智。即本觉真智也。要解云。若欲住佛道成就此智。必藉师法发明指教。故当勤供养持法华经者。此劝先敬师。次劝自受持。一切种智。即诸佛果智也。然欲求佛果疾证是智。必依此经。如法修证。此所以当持当供。而致福慧双修也。

　　△二颂师门总别。分二。一颂别开二世。

　　若有能受持妙法华经者当知佛所使愍念诸众生。

　　此颂于诸佛所成就大愿。愍众生故。生此人间。

　　诸有能受持妙法华经者(至)供养说法者。

　　此颂是人自舍清净业报等。自在欲生者。即所欲生处。随愿自在也。

　　吾灭后恶世能持是经者(至)冀得须臾闻。

　　此颂于未来世有是持经法师。当敬如佛者无他。于浊恶世中。若得须臾听受是经。则甚为难有也。

　　若能于后世受持是经者我遣在人中行于如来事。

　　凡能忍恶弘经。必有所命。是故佛云。为我所遣行我所行也。

　　△二颂总结逆顺。

　　若于一劫中常怀不善心(至)其罪复过彼。

　　若以佛较持经者。则凡圣品位。差别极矣。以一劫较须臾。则长短是分。差别极矣。而骂佛与骂持经之人。虽时分不同。其得罪正等者。须知佛由法出。谤持经者。即断佛种性。所以罪极重矣。

　　有人求佛道而于一劫中(至)其福复过彼。

　　以骂佛得罪。合此赞佛得福。较量经功。其义可了。

　　于八十亿劫以最妙色声(至)我今获大利。

　　此颂华香技乐人中上供等文。于八十亿劫中不倦。久持之志。以冀得须臾闻经。由是须臾闻之。即得菩提。故自欣得大利矣。

　　△三叹经尊妙。

　　药王今告汝我所说诸经而于此经中法华最第一。

　　诸经属权。此经为实。以权实对论。则此经为第一也。

　　[△@△]问。既言此经。而又曰法华。岂不为二耶。答。此经中者。乃一真法界之妙理也。法华者。乃妙理中之智也。理智如如。故为第一。岂有二哉。叹能持之人已竟。

　　△二叹美所持之法。分二。一长行。又二。一深叹经法。分五。一约法叹。

　　尔时佛复告药王(至)此法华经最为难信难解。

　　此正叹法也。已今当说此经为最者。是约法叹。天台云。已说者。即大品已前。渐顿诸说也。今者。谓无量义经也。当者。即涅槃也。般若大品已前诸说。皆带方便。取信为易。无量义。虽一生无量。而无量未即还一。是亦易信。今法华。论法则一切差别。融通归一。论人则师资本迹。俱皆久远。人法悉与昔异。故难信解。当锋难事。法华已说。涅槃在后。则可信矣。

　　药王此经是诸佛秘要之藏不可分布妄授与人。

　　秘要藏者。天台云。隐而不说为秘。总一切法为要。真如实相包蕴为藏。不可分布者。法妙难信。深智可授。无智不信。谤乃获罪。故不可妄说也。

　　诸佛世尊之所守护从昔已来未曾显说。

　　从昔未显说者。天台云。于三藏中。不说二乘作佛。亦不明师弟本迹。方等般若。虽说实相之藏。亦未说五乘作佛。亦未发迹显本。顿渐诸经。皆未融会故名为秘。此法华经。具说昔所秘法。即是开秘密藏。如此秘藏。从昔守护。今乃显说也。

　　而此经者如来现在犹多怨嫉况灭度后。

　　四十余年不得即说。今虽欲说。而五千寻即退座。佛世尚尔。何况未来。理在难化也。障未除者为怨。不喜闻者名嫉。

　　△二约人叹。

　　药王当知如来灭后(至)则为如来手摩其头。

　　此约人以叹法也。此法在人则人尊。衣覆者。天台云。若能持说此经。即是修学大忍。是为如来衣覆。即上文以如来庄严也。佛护念者。实相为子。尊崇实相。能发生实智。即为诸佛所护念也。四信为信力。即三宝及戒。四弘为愿力。大智为善根力。信则信理。理即法身。志愿是立行。行即解脱。善根。根因难动。此即般若。当知三力即是三德秘密之藏。初心栖此。与佛不殊。故名与如来共宿也。手摩头者。此人以愿力善力。自行权实。以为机感。机感名头。如来以化他权实名手。开发前人自行权实之头。感应道交。故言摩头。摩头即授记也。

　　△三约处叹。

　　药王在在处处(至)皆近阿耨多罗三藐三菩提。

　　此约处以叹法也。此法在处。则处贵。夫佛生处得道转法轮入涅槃。以及法王游处。皆应起塔。天台云。此经是法身生处。得道之场。法轮正体。大涅槃窟。此经所在。须起塔供养。不复安舍利者。释论云。碎骨是生身舍利。经卷是法身舍利。既有全身。故不必复安也。

　　△四约因叹。

　　药王多有人在家出家(至)乃能善行菩萨之道。

　　此复约因以叹法也。未善行菩萨道者。天台云。禀前三教未能巧度。若闻是经。即入圆教。名为巧度。巧度即善行也。妙乐云。声闻化人苦行头陀等。名拙度。菩萨化人观诸法实。名为巧度。

　　△五约果叹。又五。一明近。

　　其有众生求佛道者(至)得近阿耨多罗三藐三菩提。

　　此方约果以叹法也。当知必近者。天台云。安乐行中。名为近处。此菩提果。佛眼佛智知见处为体。则有二种。一者初心菩提。即初住。二者后心菩提。即妙觉。今言近者。正近初住菩提也。

　　△二开譬。

　　药王譬如有人渴乏须水(至)其心决定知水必近。

　　此复以喻明法也。此喻作两层看。一于高原求水尚远。属权。二于湿土求水。属寔。有人指在家出家行菩萨道者。渴乏须水。是总标其求道之切。直指云。渴喻三界火宅逼迫。乏喻不得如来智慧。水喻三平等真如之理。须水喻勤求佛道。高原喻阿含方等权教。析色明空。谓之凿。了悟十二因缘。谓之穿。所得是偏空之理。如干土。二乘坐守偏空。以为究竟。惟佛了知非真灭度。故曰知水尚远。施功不已。喻二十二年以般若淘汰。犹处门外。因止宿草庵。作字名儿。喻转见湿土。因得名儿。乃知长者家业。喻遂渐至泥。既知家业。必定委付。喻知水必近。决定二字。是开佛知见断疑生信之谓。此是借喻明法也。

　　△三合譬。

　　菩萨亦复如是(至)必知得近阿耨多罗三藐三菩提。

　　前曰是人。今合喻中便言菩萨。见圣凡速如返掌也。直指云。若未闻下。是执阿含方等为究竟。故于法华不信不解。由不信解。则失真修。故于菩萨游戏神通净佛国土。不生好乐。所以去菩提则远。此是违教。合上不善行菩萨道者。若得闻下。是顺教合上善行菩萨道者。因信而闻。闻则悟解。思惟修习。此合转见湿土遂渐至泥。因修习必知得近菩提。令决定知水必近。近字。是信前五品位也。

　　△四释近。

　　所以者何一切菩萨(至)成就菩萨而为开示。

　　此释得近之意。天台云。一切菩萨者。明诸教中权因也。三菩提。明一切菩萨所得权果也。

　　[△@△]征释之意。正以还结诸佛智慧甚深无量其智慧门难解难入之旨。一切菩萨。即能修之人。菩提。是所修之法。今言皆属者。则人法皆不出此经外。何故。盖此经为一切众生。开方便门。门户既开。则人人可入。既入其门。即得佛见矣。此经为一切众生。示真寔相。实相既显。则人人可悟。既悟其旨。即得佛知矣。故此两句。即完结开示悟入佛之知见。而皆属此经四字。其意深矣。则前难解难入之门。无不通达。下重明甚深无量。谓此经之藏。初从万有而归但空。次从但空而归中道。再从中道而归实际。故曰深。复自寔际而反观万有。触不得。背不得。如须弥山。故曰固。一切圣凡大小迷悟名号。皆悉不到。故曰幽。从十住而至等觉。喻五百由旬方到宝所。故曰远。已到等觉。尚隔一层。是岂人易到哉。故曰无人能到。末三句。谓今蒙佛教化成就。而为诸菩萨。已开已示。故亲到诸佛智慧甚深无量之境。所谓必知得近阿耨菩提矣。

　　△五拣非。

　　药王若有菩萨闻是法华经(至)当知是为增上慢者。

　　此应前八千新发意菩萨及五千退席者而来。直指云。返醒在会。并尽未来际。闻此而惊疑者。怖畏者。令其皆得安心如海。坐至菩提。此运妙密钳锤。为一切人。斩断命根。

　　△二正示方轨。分二。一示方法。又三。一标章。

　　药王若有善男子(至)尔乃应为四众广说斯经。

　　此明末世弘经之方轨也。室衣座。名为三轨。末世弘经。必藉此三。自轨轨人。方获大利。天台云。修无缘慈。是入室义。修寂灭忍。是着衣义。修于中空。是坐座义。

　　△二解释。

　　如来室者一切众生中(至)如来座者一切法空是。

　　此释明三种荫被。谓说法者。应先于一切众生中起大慈悲心。谓之入如来室。直指云。夫慈能与乐。悲能拔苦。慈悲广大。能安立众生。故喻为如来室也。次对一切众生。以柔和忍辱心。为着如来衣。谓以权实二智说法。顺真俗之体。庄严众生。设有执权背实生怨嫉者。又当忍其所辱。待其自化。故以悲智二门。喻如来衣也。复指阴处界三。真俗等法。当体全空。为如来座。以此诸法无我无我所。则见三界十二类众生。如镜像空华。始不作众生见。安心。为如幻众生说法。故以诸法空寂。为如来座也。上言云何应说。复云尔乃应说。足见。若不尔者。非说法之式也。三皆言如来者。为此三种法式。皆禀如来旧轨。

　　○天台问。何故约三法名法师。答。约事。必须登堂整衣坐座。乃可敷宣。又慈悲生一切善。柔和遮一切恶。法空荡一切相。故约此三。

　　△三劝修。

　　安住是中然后以不懈怠心(至)广说是法华经。

　　是中。即三法中也。不怠。即以精进。严此三法。则能广说。天台云。五种法师。用此三法自轨。故云安住是中。用此化他。故云以不懈怠心等。此正劝修也。

　　△二明利益。分五。一遣化人。

　　药王我于余国遣化人为其集听法众。

　　此明如来加被遣众集听也。天台云。若初心未淳。止可遣化人。未可遣化四众八部也。若见天龙。倚此自高。妨损其道。故不可令见也。若心无倚着。则尚堪见佛。况复天龙以至总持。自证利益耶。

　　△二遣化众。

　　亦遣化比丘比丘尼(至)闻法信受随顺不逆。

　　前谓遣化人。未明是何等人。但言为其集听法众。似为引领人也。此方言弟子众。既为如来所遣化者。是禀佛命。为法而来。闻必信受。于一切时中。一切语中。权寔大小。无不随顺也。

　　△三遣八部。

　　若说法者在空闲处(至)阿修罗等听其说法。

　　空闲。乃寂莫无人处也。境寂心闲。是谓鬼神来舍矣。况此又为佛所命。乃感应道交之验也。直指云。前虚遣化众听法。此实遣天众护法。二俱以神力拥护之也。

　　△四见佛身。

　　我虽在异国时时令说法者得见我身。

　　前云遣天众听法。或隐或显。似未一定。此则曰得见。即面面相窥也。直指云。此是法师心契佛心。感应道交。故如来现身面护。令时时见。而说法之心。诚恳可见。

　　△五与总持。

　　若于此经忘失句逗我还为说令得具足。

　　前云时时令见。此言我还为说。皆谓说法者与法身相应。若但言见报化身。闻报化说法。则疏矣。

　　△二偈颂。分二。一总劝。

　　尔时世尊欲重宣此义而说偈言。

　　欲舍诸懈怠应当听此经是经难得闻信解者亦难。

　　此总颂善行菩萨道者一节。懈怠者指二乘。难闻难信。承上深固幽远而来。人未得理。则懈怠自生。凡欲舍懈怠。冥与理应。须听此经。以此经理智圆融。须臾闻之。尚得近菩提。况久闻乎。但此经难闻难信。能信受者。则可谓如优昙华矣。

　　△二颂前。分二。一颂叹经。

　　如人渴须水穿凿于高原(至)决定知近水。

　　此颂喻文得水远近。如前释。

　　药王汝当知如是诸人等(至)近于佛智慧。

　　此颂合譬一节。以此经为深经者。谓四十年前所说诸经。浅显明示。未谈了义。至今法华开方便门。示真实相。言一切声闻即是菩萨。则较前为深。为诸经中王。若能于此审谛思惟。则去佛慧不远矣。

　　△二颂方轨。

　　若人说此经应入如来室(至)处此为说法。

　　此颂标释一节。前已解明。无所畏。即四无畏也。广分别说。乃权实双行也。

　　若说此经时有人恶口骂(至)为众生说法。

　　直指云。此补出二颂。前四句。释成上三荫被中忍辱二字。后四句。引己为证。千万亿土。摄九界。坚固身。摄报化。以及三十二应。无量亿。乃竖说施化无穷也。

　　若我灭度后能说此经者(至)为作听法众。

　　此二十八句。通颂如来以五事利益行人。初遣四众供养。二遣化人护持。三有忘令忆。四得见佛身。五遣八部听讲。三次言在空闲者。初谓法师若在空处读经。若有忘记章句。我现身为说。二若在空处。或说或读。亦皆得见我身。所谓处处见佛。念念见佛也。三曰。若在空闲。无人听受。我则遣天龙八部。为作听众。此皆如来为法重人也。

　　是人乐说法分别无挂碍(至)得见恒沙佛。

　　此八句孤起。广明法师具无碍辩。心契十方诸佛。而诸佛护念如子。故所演妙法。令听者见谛。获欢喜位。而复嘱人天亲近大乘师学。速得大乘妙果。而复因此师。得见未来恒沙诸佛。此又见灯灯无尽也。知音云。末四句。为后两品章本。若亲近下。劝勉。伏得此经为弟子者具因行之案。为后提婆品张本。随顺下。伏得此经为弟子者成果德之案。为下见宝塔品张本。此一品经。单明教菩萨法一句。前半品教菩萨为弟子之法。后半品教菩萨为师传之法。下见宝塔一品。单明佛所护念一句。见护念之佛具三世十方也。

　　见宝塔品第十一

　　品节云。此品判为示佛知见者。以显示如来常住法身实相真境。欲令众生知此见此。乃佛之知见也。惟此法身真境。经初一光东照圆现法界事相。生佛始终。乃通示众生心境之妙。由当机未悟自心不达目前。便是今蒙如来种种开示。当机已信佛言。自知作佛。各得授记。虽信自心。然犹未信实相真境。故世尊至此将显法身常住。见七宝妙塔从地涌出。多宝如来全身现在。以消生灭之见。即此娑婆三变净土。以袪净秽之执。且十方诸佛充满其中。正显法界尘刹。触目无非真境。此为真佛之知见也。大窾云。此品自方便譬喻因缘三门。令三根人各得领悟授记。为法王子。绍隆圣种。以完开悟二字。亦完其智慧门难解难入一科。既悟之后。欲其发愿弘经行法师事。故先法师品广赞法师功德。又恐不肯受持。故假多宝。亲呈塔样。十方诸佛。各将一卷大经作证。觌面呈示。令人亲见一回。方肯发愿受持。然后得入。以了示入二字。亦完诸佛智慧甚深无量一科。故此一品前半。示佛知佛见。而后半。令其发愿受持。所谓一点水墨。两处成龙也。

　　[△@△]此品关系非细。既见其塔。复闻其声。当此闻见之人。未必不怀奇特想也。既有是想。必求开塔。由是引起集分身。变净土。说寿量。现神力如是多多奇特。皆是为新记人。扩充见地。以尽佛知见矣。故塔表法身。是所见之理。见字乃能见之人。此处既是亲见。则后变土集佛。一切境界无不亲知。由是不但待未来成佛福智圆满后有此知见。即今便于佛知见。得少分矣。不然。何以完如来出世一大事因缘哉。

　　△二显示一真妙境。如来唱募。以觅流通。分二。一长行。分三。一多宝涌现。又分六。一塔现之相。

　　尔时佛前有七宝塔(至)种种宝物而庄校之。

　　此明塔相。尔时者。是三周人。发始觉智。见本觉理之时。七宝者。直指云。表信住行向地等妙之智。宝塔。表实相之境法身所依处也。以权实之智。契证住等五位圆理。故高五百由旬。智彻三科七大。皆如来藏故。广二百五十由旬。约由旬之数量。高二万里。表依正同转。迥超真俗二谛。广一万里。表一真实相。三周人粗重我法二执。无明地破。故见塔从地涌。以无依智。契无依理。故塔住空中。种种乃众多定慧也。庄校者。皆一理之所具也。

　　五千栏楯龛室千万(至)高至四天王宫。

　　天台云。栏楯。是总持之法。龛室千万者。即无量慈悲。亦是无量空室。幢幡。是神通胜相。垂宝璎珞者。四十地功德。上严法身。下被众生也。宝玲万亿。即八音四辩。四面出香者。四谛道风。吹四德香也。幡盖以七宝合成者。表差别万行。皆从七位理智流出。高四天王者。表法性身迥出四流也。已上总明过去如来理智一如成法性之果塔。直指云。高五百由旬。应前过五百由旬至宝所意。

　　△二诸天供养。

　　三十三天雨天曼陀罗华(至)恭敬尊重赞叹。

　　诸天供养事解可知。若约理释。天台云。住行向为三十。十地为一。等觉为一。妙觉为一。合三十三数。同依一实相境。如三十三天同居忉利也。雨天曼陀罗者。必雨四华。表初心具四十二地所有因华。归向法身。如三十三天雨华供塔也。余诸天龙等。供养宝塔。即是内凡外凡。亦依实相。向果行因也。

　　△三多宝称赞。

　　尔时宝塔中出大音声(至)如所说者皆是真实。

　　此以古佛称言证法不虚也。直指云。塔以理智互表。而总归能依之理。塔中复有古佛。以显所依之智。智能启悟众生。故出大音声。大音者。应上三周普记之音。双叹释迦权实并说。故两言善哉也。

　　[△@△]平等有二。一法平等。二众生平等。大慧即前权实双融。是谓诸佛智慧也。以此大慧称中道之理。即法平等。于人不分权渐。普皆授记。是众生平等。应上等赐大白牛车意。须知平等大慧。更非别法。即是三世十方一切诸佛教授菩萨为诸佛所护念之妙法华经也。今日如来亦以此法。为大众说。则所说之法。如所如说。诚然如是。此是叹佛所说称寔理。故为如是也。二叹如来至今第五时说此妙法不差机故。如此机教相扣。即是称实理故说亦如是也。下又言释迦牟尼如所说者皆是真实。此三句更有深意。由二乘一往不信自心作佛。亦不信佛所说法是平等慧。而佛于三周法喻二说之间。皆言我所说真实。意恐闻者信力不坚。故假塔中古佛。如是称赞。使会中初入门者。因见因闻。而得实信矣。此节文势虽为释迦作证。意在开悟会众施受不虚也。

　　△四会众惊疑。

　　尔时四众见大宝塔(至)恭敬合掌却住一面。

　　此中四众。约参随。即发起当机影响结缘之四众。约受益。即三周新悟有信解行证之四众。今是受益众。同开佛知见。同证一真理。真见顿明。故即见宝塔出现也。直指云。诸佛之法。以无住为本。故塔住空中。根结顿解。真闻始开。故闻塔中音声所证之理。等同三世故。皆得法喜。从劫至劫。无明所覆。今始亲证。故怪未曾有也。

　　△五乐说请问。

　　尔时有菩萨摩诃萨(至)又于其中发是音声。

　　前品已下。节节皆有菩萨助化者。是表当人无师智及自然智渐渐开发之相。序品光现一真法界。示悟众生。故假弥勒发问。以启三周大业。三世平等。示真实相。若不穷塔之本。新记罔识其始末。故此假大乐说发问也。知音云。乐说。乃四辩中之乐说无碍辩。此与药王同行八万人中一人。前品明三世持经。非药王苦行。不足以因之。此品会十方三世而付嘱。非大乐说。不足以请之。问意有三。一问何因有塔。二问何故地涌。三问何故出声。

　　△六如来为答。

　　尔时佛告大乐说菩萨(至)为作证明赞言善哉。

　　此答第二问。何故从地涌出。谓此塔中。有全身者。正与会众。分明显示所见所闻之境也。正应前文此中已有如来全身不须复安舍利之文。往过东方者。不离动用中也。无量阿僧祗世界外而来。至此是自他不隔也。国名宝净。佛号多宝。总表法性真净权实一如也。次下出陈古佛因中大愿不虚。故从地涌出也。据菩萨处胎经第二卷全身舍利品。佛云。此大地种。厚八十四万亿里。地下有风。风下有水。水下有火。火下有沙。沙下有金刚刹。各各厚八十四万亿里。诸佛全身。尽在彼金刚刹中。乃至有法鼓世界。亦厚八十四万亿里。过去亿千万佛。皆留舍利。彼土舍利。我亦有分。非一非二。不住一处。亦非不住。周旋往来。光相具足。示现教化等。由是而知。多宝全身。皆在彼金刚刹。及法鼓世界。从地涌出也。

　　彼佛成道已临灭度时(至)应起一大塔。

　　此答第一问。以何因缘。而有此塔。如来为当机。述陈古佛将入灭时。嘱令起塔供全身者。意在于未来凡说经处。皆踊现作证。而兴赞叹。不独今日如是涌现也。若照前文。诸佛世尊。从昔已来之所守护。又见三世皆如是涌现也。

　　其佛以神通愿力(至)从地涌出赞言善哉善哉。

　　此答第三问何故发声。佛今答云。彼佛为作证明故。作是音声也。天台云。释论明多宝佛不得说法而取灭度。何谓不说。当是多宝亦得开三。但不得至法华显实。故云不说法耳。以是义故。虽复灭度。在在处处。凡说法华经。便随喜作证。前曰此塔三世涌现。此曰十方涌现。足显此塔无在不在也。

　　△二分身远集。分七。一乐说请见。

　　是时大乐说菩萨(至)我等愿欲见此佛身。

　　三周新记之人。向所闻报佛之音。所见如如之理。尚在仿佛。犹不离权乘。见解至此。欲其如实知见。事非偶尔。欲得法身。亲切洗去从前所有知见。故必假如来神力加被也。要知大乐说此问。引发非轻。如后集分身佛。是何等境界。三变娑婆。是何等境界。分半座而坐。接会众于空。如此不思议事。皆由此问而致故知此问非如来神力所起。何有愿欲见多宝耶。

　　△二应集分身。

　　佛告大乐说(至)在于十方世界说法者今应当集。

　　大乐说愿欲见此佛身。世尊云。此佛不容易见。有深重愿力存焉。欲待我分身并集一处。然后乃得见彼佛也。盖集分身者。摄用归体。若体用不完而欲求见。愿则不深矣。若三身不具而欲即见。愿则不重矣。此节文虽有彼我差别。意实一贯。重在深重愿三字。三身并集一处。毕竟是甚么处。若真到此处。即刺着个佛字见。亦是空华。看经者好生着眼。

　　△三乐说请集。

　　大乐说白佛言世尊(至)礼拜供养。

　　乐说今以佛神力。又推广其见。而亦欲见十方诸佛。若有一佛见之未得。则不成乐说无碍。故曰亦愿欲见。如此则乐说。亦以深重愿。为新记人。圆成无碍妙法矣。

　　△四放光远召。

　　尔时佛放白毫一光(至)所照之处亦复如是。

　　此是经家叙置如来欲集分身诸佛。但以光召。则诸佛随召而至也。序品中。放白毫光。意为灵山会里一切人。显发中道智境。故引发三周人。各得授记。今复放此光。是欲为会众圆成此段因缘故。仍向东方如是照也。即见二字有意。此谓会众因光即见也。然大通光照五百万亿国。以致请法之众。而此光又过恒河沙。则所证利益。定非三乘所能拟也。光中所现。皆是如来分身佛所受用境。彼诸国土下。明诸佛国土庄严惟净无秽也。无数千万下。明诸法眷惟大无小也。又见诸佛与诸菩萨常宣妙法。以化众生故。前云。我千万亿土。现净坚固身。于无量亿劫。为众生说法。至此益信矣。此但叙东方所见之相。其余九方。准此可知。故曰亦复如是。然则诸佛国土。无古无今。无向无背。由众生背觉合尘。故对面千里。一念尘消。无不朗彻。学者于此境界。不得高推佛境。

　　△五诸佛同集。

　　尔时十方诸佛(至)并供养多宝如来宝塔。

　　此是十方分身诸佛。见本佛光召。是闻命即行也。各告上首云。我今应往。正应本佛谓今应当集。二应相照。是体用不二之意。往释迦佛所。表大用归体。并供养多宝者。表用彻三世。

　　△六三变娑婆。分三。一变娑婆国土。

　　时娑婆世界即变清净(至)一方所分之身犹故未尽。

　　此初变娑婆世界。为方便土也。承上光召十方各五百万亿恒河沙诸佛。彼佛欲来此土。故世尊为容受诸佛。变其忍土。候化佛之至也。直指云。然佛寂土。未尝有净秽之相。但因五趣三乘众生背觉合尘。根尘识三互杂互染。遂成火宅。谓之同业妄见。今承佛四十年渐次教化。至此妄融真现。根结将解。开佛知见。复本真净之时。故即时见此堪忍之土。变成琉璃地也。根尘识三同转。故曰即变。真俗双融。故曰清净以信解而入。故惟见琉璃。宝树表智。金绳表理。烦恼为林。结使为薮。我慢为山。生死为河。无明为海。六道为城邑。二十五有为聚落。因转阴处界三成智。则三界火宅当下消融。故曰无诸聚落。然此所转。初因戒而断三因三缘。故烧大宝香。因慧起行。故雨华布地。慈覆众生。故宝网覆上。法随机说。故悬诸宝铃。三周新记。已获真常。故唯留此会人天二道。有不信者。自于理背。故置于他土。约境。此初变本土。表三乘人已转八识赖耶。盖三界火宅。以八识为主。所谓梦里明明有六趣。觉后空空无大千。约后数。今变一百万亿那由他恒河沙佛国。为方便土。他经云。罗汉见大千界。如掌中果。于此互知不谬。

　　[△@△]诸佛各将一菩萨为侍者。乃大用中之差别用也。亦为下文遣使问讯之案。到宝树下。树乃所依之境。即差别中之理。高五百由旬。枝叶花果庄严。表五十位差别妙德严大用也。座乃法空真境。亦高五由旬者。表智能摄五位之因也。亦以大宝校饰者。是不离众德也。各坐其座。是各安其安也。如是展转。谓变土虽广。且不能容一方之分身佛。况能容诸余者。此见世尊应化之多。亦以起下第二第三之变土也。天台云。此以八背舍三昧之力。能变染成净。表除见思惑也。

　　△二变二百那由。

　　时释迦牟尼佛(至)诸天宝华遍布其地。

　　此是第二翻变同居。为实报土也。八方者。指娑婆世界以外之八方也。每方各更变二百万亿那由他佛国土。皆令清净者。此表三周新记。至此八识见相二分同转。遂见此依正广大之境耳。智音云。此校初变文中叙无有地狱等。可见寔报土中元无六凡之秽也。亦以琉璃下。如初变之中可知。目真邻陀。此云石山。摩诃即大石山。铁围山。亦有大小。用围小千大千世界者。皆以铁名。用表坚固也。亦铁石成故。须弥。此云妙高。七宝所成。通为者。因无诸山海所隔。为一净土具庄严也。天台云。此以八胜处三昧转变自在之力。表净除尘沙惑也。

　　△三变二百万亿。

　　释迦牟尼佛为诸佛(至)诸天宝华遍布其地。

　　此是第三翻变实报为寂光土也。观当来二字。则前度十方诸佛未曾全来。佛知有未到之分身。故又广变其土也。文中大意。俱如前释。直指云。已上三变之说。乃为新记三乘人众。外广开佛见。内广明佛知。故以初变此土。表转八识。成方便土也。二变每方各增广二百万亿恒河沙佛土。表转八识见相二分心所。以成实报庄严土也。三变每方又各增广二百万亿恒河沙佛土。表转八识能所。以成寂光净土也。盖为四圣六凡皆是八识受熏持种。今三乘会众。至此以信解。开佛知见。乃次第转识成智。故佛以三变示其所证之境。如此广大。乃符前三翻获记。以至渐离化成顿到宝所之大案也。但因信入非由行证。故曰变。然三圣土不离五趣杂居。是即染而净。故曰大众见烧尽。我此土安隐。此诚为开佛知见。天台云。此以十一切处三昧。于境无间所观使遍之力。表净除无明惑也。

　　尔时东方释迦牟尼(至)各各说法来集于此。

　　此是方便有余之境相也。而集于此此字。指灵鹫山。约理。指寂光土。先明此娑婆世界百亿须弥之外。东方一面之佛。各舍本土为众说法。而来此会也。因光照东方故。东方先至。以表有余次第之相。

　　如是次第十方诸佛皆悉来集坐于八方。

　　此实报庄严景相也。次第者。指九方而言。故曰十方诸佛。直指云。以灵山为主。而广坐于大千界内之左右八方也。应上布座而坐。上言十方。今止言八方。以上下无佛座。表证中道如如之理。以题实报之境也。

　　尔时一一方四百万亿(至)诸佛如来遍满其中。

　　此是寂光大集之景相也。前放光。每方各照五百万亿恒河沙佛土。每方应有五百万亿恒河沙分身佛而来。直指云。要知最初十方佛来。止有一百万亿恒河沙数。故今曰。一一方有四百万亿。合前每方。足五百万亿。返推三变之时。后二变各二百万亿。合共四百万亿。则知初变不止变娑婆一世界而已。应变一百万亿之佛土也。故初变所来之佛。有百千万亿等。由此返推初变之文。云娑婆世界即变清净。是举本以该其余也。不可以辞晦意。由此则知。大千之土。实为五趣杂居。四果出界外。已证一百万亿恒河沙佛界。是八识已破之量。直待八识见相双融。始证寔报见相双泯。乃证寂光。如此景相。非佛眼不能窥也。

　　△七与欲开塔。分五。一诸佛问讯。

　　是时诸佛各在宝树下(至)及菩萨声闻众悉安隐不。

　　此示十方大集圆行之景相也。各从本土而来。各坐本座。正示是法住法位之果也。不亲致敬。而遣侍先白者。直指云。表体用皆如。各赍宝华。表化佛行中之圆行也。满掬者。表万行圆满。善男子。是命侍之言。如我辞曰。是各教侍者至佛前依词问候也。其问有四因。五趣众生未出生死。为病因。二乘未断见思。为恼因。中乘失于权实二智。未接如来气分。失佛十力。为不安乐。如来为此三事。示生火宅。此三等人病。如来亦病。今十方化佛。问候安乐。探其根熟何如也。继问菩萨声闻悉安隐不。谓能安真际。而稳然于万有不也。

　　以此宝华散佛供养(至)诸佛遣使亦复如是。

　　此亦顺世权宜。事不害理也。先散华。表远来之敬。而后序陈本事。某甲者。是分身佛各教侍者。代称己名之辞。此可见分身佛不皆同名释迦。故前文云。我于异国作佛。更有异名。是也。与欲者。同欲也。谓十方大集分身诸佛。无不愿欲开此宝塔。表三乘新记。以十种金刚定。破最后灭相无明。乃见空劫以前自性之主。此亦由多宝如来深重本愿之所存矣。已上三身如来。一翻作用。而多宝本不动摇。是祖父从来不出门。释迦虽放白毫光照。亦不曾动着丝毫。乃正中遍也。分身诸佛有来往相。是体用兼至。亦不过总为三周新记。圆彰本有如来藏性而已。观其境像。俨然华臧庄严一幅全图。惟看者子细着眼。看得清楚。即自身周遍五百万亿恒河沙国。与诸如来。把臂同游毗卢性海。何等欣幸。于者里窥看不明。势必又待当来更问弥勒。则可谓钝滞极矣。故前文云。能听是法者。斯人亦复难学者珍重。

　　△二释迦开塔。

　　尔时释迦牟尼佛(至)如却关钥开大城门。

　　此是大集圆证之景。十方诸佛同集如来一目周视无余。是佛所见也。皆闻与欲开塔。是佛所知也。非佛知见。何以能尽其量。此亦为新记人作知见榜样。起座住空。直指云。是佛引新记。证无依智。不许执守。初获真空理境。佛才起立。而四众同起。可见药头灵妙。至此前妄皆空。新获不守。惟有一个见佛之心现前。故曰一心观佛。

　　[△@△]世尊以右手指开塔。此处举指。与最后之拈花。无二无别。塔户顿开。与迦叶之破颜。无增无减也。三周人从前虽有信解。未得脱洒。今于如来指处。豁然开发。状不止天崩地裂。故曰出大音声。将自来所有佛见法见。一齐顿忘。始知一真法界。当体如如。则灭相无明。瓦解冰消矣。却关钥者。却犹除也。关是横木持其门者。钥即锁也。

　　△三会众见闻。

　　即时一切众会(至)及释迦牟尼佛上。

　　此明开塔后之见闻奇异也。直指云。一切众会。该十法界。见字。即见未有生佛已前之本觉也。全身不散者。乃显本觉之理。无明不能汩。劫火不能坏。三毒不能侵。轮回不能没也。如入禅定者。显本具之智。不假修习而安如山。不假作观而照如日也。又闻其言赞佛赞法。此叹美缘因佛性也。正因虽人人本具。非世尊历劫接引。众生不易到此。是则缘因为正因之无上大师。故劝释迦快说也。

　　[△@△]古佛劝说者。由三身体具。会众同臻。今正是时。宜当快说。又此叹前三周开显。法说喻说。引古明今。所说快然。故至会众利益无穷也。次下明会众有如是见闻。故叹未曾有。以花散佛。表依圆体而起圆行。亦是庆幸陈供也。

　　△四二佛并座。

　　尔时多宝佛于宝塔中(至)坐其半座结跏趺坐。

　　理本不二。而言分座。乃理智将融之际。分而即合。是不二之二也。智元是一。而言入塔。为始本契合之时。惟同无异。是二而不二也。故天台云。古佛塔现。示灭而不灭。释迦入塔。示生而不生。不生不灭。常住不移。广大法身。当处现前。故以二佛并座表之。

　　△五四众请加。

　　尔时大众见二如来(至)接诸大众皆在虚空。

　　会众虽得亲见法身。由见量未忘。似尚疏隔一层。故未即证真空。是犹望佛以神力接之也。才念及此。即便见神力显现。住无依智。与二如来同归一处。方得谓之妙观察也。又据事论。大众念欲神力。而如来便与神力。正此之际。身不觉而举。空不觉而跻。得非神力而何哉。分身远集已竟。

　　△三释迦唱募。

　　以大音声普告四众(至)广说妙法华经今正是时。

　　从三周至此。迹门大业已毕。所谓群机摄尽。生佛消融。真俗圆明。古今一色。出世本怀。于斯已毕。故以大音普告。冀众流通。大智高贤。在斯决志。

　　如来不久当入涅槃佛欲以此妙法华经付嘱有在。

　　此为世尊示涅槃相。欲以此法付嘱流通也。天台云。付嘱者。佛在世时。随机利物。不假于人。今化缘既尽。欲令此法利益无穷。故须付嘱流通也。此有二意。一近令有在。付八万旧住菩萨。此土弘宣。二远令有在。付本弟子下方千世界微尘数菩萨。令触处流通。直指云。如来圆证实相。凡圣两忘。何生死之有。然为火宅诸子。示现受生。如空花水月。幸诸子得出火宅。已证真常。则佛之能事毕矣。故有示灭之唱。

　　△二偈颂。分三。一颂多宝灭度。

　　尔时世尊欲重宣此义而说偈言。

　　圣主世尊虽久灭度(至)在在所往常为听法。

　　此颂意借古佛而激励会众也。谓古佛已为圣中之主。世间之尊。可谓智德备矣。久灭度。是二死永息。断德极矣。全身不散。可谓万用深藏。何所不具。尚且不忘本愿。为法而来。汝等诸人。云何返不殷勤为证此法。云何二字。怪责之甚。此佛下四句。谓虽入灭无央数劫。凡有说此经处。无不在会。为此法难遇。故处处往也。次下出彼佛本愿。一如前释。

　　△二颂分身普集。

　　又我分身无量诸佛(至)令法久住故来至此。

　　知音谓。不惟过去一佛为法而来。又我分身之佛。数如恒沙。亦为法来。并见多宝佛故。各舍土众及供养事。无非欲令法久住也。

　　为坐诸佛以神通力(至)以是方便令法久住。

　　此颂变土。较长行甚略。而次第不局。其文易晓。但此补出诸佛身光。如夜暗之然大炬火。足见光明广大也。又补出诸佛身香普熏法界。足知闻香者不胜喜也。次补一喻。言十方分身散坐八方。如大风之吹小树枝。无不乘风趣向。此皆是我释迦如来。以方便故。令三周人圆证妙法。故结云。以是方便令法久住。

　　△三颂释迦付嘱。分二。一举三佛以劝流通。

　　告诸大众我灭度后(至)所集化佛当知此意。

　　此颂募众流通立誓。以坚其志也。直指云。初六句。宣众选能者于佛前自誓担荷。次四句。言多宝如来不违本誓。师子吼者。即前如所说者。皆是真实等语。末四句。一举多宝。二举自身。三举化佛。惟此三句。是总摄前十一品所显大旨。以多宝。表新记所悟本觉之理。以自身。表新发始觉之智。以分身。表新悟圆信圆解圆行圆证。三皆以身言。即法报化也。当知此意句。谓我令汝等于三佛前发愿。甚有深意。而此唯三佛共知也。

　　诸佛子等谁能护法(至)多宝如来及诸化佛。

　　如来尽尽教人发愿者。意欲未来一切众生尽得开佛知见也。况愿足以坚慈济。如多宝无愿。何能处处现塔。释迦无愿。何能久默斯要。分身非愿。何能普集灵峰。故教当发大愿。令得久住。必使新记。因愿护持。作将来眼。若有能发愿护持此卷大经。则为供养三佛及亲见三佛矣。

　　△二举能持法以劝流通。又二。一正举劝。

　　诸善男子各谛思惟(至)能说此经是则为难。

　　初四句。如来释成教人发愿之意。谓诸善男子。汝等各各审谛思惟。于佛灭后。能受持此经。最为难事。若非愿力坚持。则无以济二利之功也。故令汝等速发大愿。知音云。由此为难事一句。引起下文二十余行难不难之校。文不出持说二门。义不出神通智慧。皆以余经与此经对校也。诸余经典下。标起余经智力神力可及者。余经难而易。此经易而难。有六翻对校。然须弥难以手接。大千岂能足动。今皆不难者。以余经所诠。神通人易信也。有顶。乃色究竟处。与无色相邻。最难以立。彼处天人多厌色归空。不能闻法。最难说经。今皆不难者。以余经所诠。智慧人易信也。若佛灭后。能读说此经故。不假接须弥等之神通智慧。真令闻者知举手低头皆成佛道。其谁能说能信。故曰是则为难。此双以余经神力智力。单校此经读说者为难。故宜发大愿一也。

　　假使有人手把虚空(至)若使人书是则为难。

　　知音云。空无形相。难以手把。空既被把。难以游行。今皆不难者。余经之神力易为信也。然此经不假把空等神力。但能自书。及使人书。则究竟涅槃常寂灭相。佛与大众。已同住于空中矣。此单以余经神力。单校书持此经为难。故宜发大愿二也。

　　若以大地置足甲上(至)暂读此经是则为难。

　　○大地难置足甲。即置亦难升天。今皆不难者。由余经之神力易也。此经暂时读说。则已三变净土。移天人置他土。其谁能哉。故宜发大愿三也。

　　假使劫烧担负干草(至)为一人说是则为难。

　　○干草极易着。劫烧非常火。入中不烧。为不难者。乃余经之神力也。此经但能持说。即为一人。则知大众见烧尽我此土安隐矣。故宜发大愿四也。

　　若持八万四千法藏(至)问其义趣是则为难。

　　○八万法藏。及十二部经。一人难持。即持难说。即说亦难令听者得六通。今皆不难者。余经所诠。说者听者。神力智力也。此经若能听受。一问其义。即此现前六根。皆获清净矣。故宜发大愿五也。

　　若人说法令千万亿(至)如斯经典是则为难。

　　○说法令一人得果。具通尚难。况千万亿等。今谓不难者。余经所诠神力智力。可谓广大矣。此经但能奉持一念随喜。须㬰闻之。即得究竟菩提。况从法会出。即第五十人功德。胜供养四百万亿六趣众生满八十岁。复令得四果。亦所不及。故宜发大愿六也。

　　△二释劝意。

　　我为佛道于无量土(至)若有能持则持佛身。

　　此结显劝持也。则持佛身者。所谓此中已有如来全身。

　　诸善男子于我灭后(至)今于佛前自说誓言。

　　此处重呼重嘱。无非要于持说二门。立坚固意。使此法久住。亦以结完宜发大愿一句。

　　此经难持若暂持者(至)则为疾得无上佛道。

　　此及下文。皆结显劝持也。要解云。所谓持经。非手执口诵而已。要以此道内自摄持。由是得无畏力故。是则勇猛。超不退地故。是则精进。内外自正故。是名持戒。尘劳自净故。是为头陀。如此乃可疾得佛道。所以暂持为难。而诸佛喜叹也。若虽能书持读诵。而不能造此。其犹蠹虫食木。野鸟鸣春。风气宣使。曾无意谓。又何贵于书持而称难若此。学者当明深旨。以尽持经之道。则为疾得无上佛道两句。为下龙女速得佛果之案。

　　能于来世读持此经(至)是诸天人世间之眼。

　　要解云。化浇漓世。必藉淳风。开人天眼。实资解义。

　　于恐畏世能须臾说一切天人皆应供养。

　　○所谓若见此法师。生心如佛想。此尊师重道。勉进弘持也。此明植因之大。为提婆品张本。直指云。三根因信而证真素法身之理。故以法师品收前大要起后。从体修证。庶不坐执干慧。是以塔从地涌。表法身迥出根尘。乐说腾疑。表自然之智发现。佛述多宝本愿。分身普集圆证。光告十方。表果体彻于因行。诸佛普集。表因行该于果海。无作因果互信。夫体用一如。三变土而成寂土。二如来总一真如。三身一体。四土一心。十法界之大梦。当下豁开。无边际之佛果。刹那成就。迹门大业。于斯将周。召众流通。继佛慧命。

　　妙法莲华经授手卷第六
卍新纂续藏经第 32 册 No. 0623 法华经授手


　　妙法莲华经授手卷第七

　　楚衡云峰沙门　智祥　集

　　提婆达多品第十二

　　品节云。此品连下十品。通为悟佛知见。且前判开佛知见。经文九品。示佛知见。独一品。而悟佛知见。则十一品。其广略不一何也。须知开佛知见。但约三周开显。三翻授记。历九品即周。若示佛知见。则直示目前心境之妙。令当下情妄。法身既显。净土宛然。了则直下知归。何须多说。至于悟佛知见者。以声闻人。虽了悟自心。犹有历劫无明习气未尽。狭劣知见未忘。故须多方调治。方得法身淳净。抑恐涉俗利生。不善方便。故预示种种守护之方。使其不堕凡情。不生惊怖。此正如来广大慈悲。所谓预留医方之喻也。然判悟之初。便以达多名品者。显悟有难易也。由诸声闻久怀佛道长远之怖。故不生好乐。今既蒙授记。且必又历多劫。方得证果。恐复引起宿习。不肯勤求之念。故世尊自引本事。不惜身命。勤求妙法。已至今日。始得究竟。此悟之难也。又恐下劣之辈。惧难不进。故复引文殊龙宫所化八岁龙女。献珠之顷。即成正觉。况海为生死沉溺之地。龙乃多嗔极毒之因。女为阴柔垢浊之器。可谓最难化者。而当下转凡成圣。即证菩提。何其易易耶。良由亲近大智。为所依故。意令当机于佛灭后。当亲最胜知识。可保妙悟之极致。永不堕二乘地。故列此以为悟首。天台云。提婆达多。此云天授。谓从天乞得故。是斛饭王子。阿难亲兄。入大乘论问。彼达多世世为佛怨。云何言是大菩萨。答。若是怨者。云何得世世相值。如二人行东西各去。步步转远。岂得为伴。大云经云。提婆达多不可思议。所修行业。同于如来。若夫自造三逆。及教王害父害母。如此等事。皆是大士善权设化。行于非道。通达佛道。为惧恶人。令不起恶耳。直指云。前品现塔见身。三变净土。虽为三根人示圆行证。其实如来果境。于此全彰。夫有果必原其因。故于此自叙因中求法忘身之事。与上多宝如来为法而来之本愿。正相符合。所以品居见塔之后。即以传经之师而立品也。

　　△三发明弘经得果。举古劝今以示流通。分二。一昔达多通经。释迦成道。分三。一往昔师资。又二。一长行。分四。一求法时节。

　　尔时佛告诸菩萨(至)求法华经无有懈倦。

　　前品力劝会众发愿弘经。恐人勇力难生。故此便将自己。与一切人。作求经法式也。诸菩萨。即前在会及八万新发心人。天人四众。乃变土中。未移置者。下明时节言无量劫。应是大通之前。无懈倦句。是总标。向后皆表不倦之实。以至常不轻等。皆不倦事也。大都懈倦两字。是诸苦的根本。一有懈倦。不唯佛不能成。法不能求。即世纲亦不能脱矣。

　　△二正明求法。

　　于多劫中常作国王(至)身肉手足不惜躯命。

　　此明往昔捐身求法。乃不倦之实也。直指云。举常为国王发愿求道。非仅王子之位也。为满足六度。是大乘志。勤行布施等。是外施。头目等。是内施。举此能行。乃䇿受持者之不宜懈倦也。

　　时世人民寿命无量(至)吾当终身供给走使。

　　人寿无量时实增劫。人世之荣。甚长且久。国王之乐。亦足乐矣。乃捐位委政而不顾者。总为法故。非世荣比也。宣令而必击鼓者。鸣求法之心也。求法而及四方者。遍求不已也。谁能为我说大乘者。见所求非权乘小果也。终身供给。正应无有懈倦句事。捐(音员)。

　　△三求得法师。

　　时有仙人来白王言(至)若不违我当为宣说。

　　感既诚。而应必验。仙人之来。理固然也。但仙人。而曰我有大乘。亦是随类显应。非泛常所谓仙人也。经名妙法华。仙人当必得名于过去之师。愈知此经沿流无始矣。国王愿在得师终身供给。仙人愿不违我当为宣说。二愿相坚。妙法自现。须知不违一句。仙人不啻与王谨立符券。从上百劫千生如来分身。于种种类中。含冤忍苦。毕竟无违。是不爽仙人之愿也。

　　△四受法奉行。

　　王闻仙言欢喜踊跃(至)精勤给侍令无所乏。

　　捐宝位。如弃涕等。尊贵若奴仆。屈己如此。使天下知有最贵存焉。足见世尊为法为人之苦心。又不止于今日矣。供给所须。须者乐欲也。仙人所乐欲者。不在果蓏。而在磨炼。世尊以为法为人。故登山蹑涧。无朝不设。身床体座。无夕不施。如是昼夜靡间。可谓极劳苦矣。又必经千岁。可谓极含忍矣。噫无懈倦之心。如此坚也。

　　△二偈颂。分五。一颂求法时节。

　　尔时世尊欲重宣此义而说偈言。

　　我念过去劫为求大法故。

　　此颂明求大法于久远。以志精进坚固也。我念者。即如来以宿命智。通观过去久远。如今日所见。此是说己事不虚。令新记于未来成佛时。念因中求法。亦犹今日也。

　　△二颂正明求法。

　　虽作世国王不贪五欲乐(至)身当为奴仆。

　　世人以妄为真。则五欲为极乐也。至人知诸妄。而不贪世乐。求法师而不惜捐躯。可谓贵所当贵也。前曰击鼓。此曰椎钟。只是要将殷勤求法之心。声闻于四方也。

　　△三颂得说法师。

　　时有阿私仙来白于大王(至)吾当为汝说。

　　阿私。此云无比。然达多果号天王。人号天授。因号无比。三处名义。皆合法华。故为法华之师。意明有如是因得如是果。令新记人知因果昭彰也。长行曰不违我。颂中曰能修行。正见其不违始能修。能修方不违也。

　　△四颂受法奉行。

　　时王闻仙言心生大喜悦(至)勤求于大法。

　　即便随三字。见得毫无顾恋。毫无濡滞。正应捐国委正句。情存两字。乃专一恳挚之谓。世人作一事。便有倦心。只是情不存此耳。情存妙法。身心那得有倦。然此忍苦忍劳。岂仅为身心已哉。亦以诸众生各有佛性。但勤求的师范自我始耳。其意只要新记人毋耽小果。当须勇锐求进成己以成物也。树实曰果。草实曰蓏。又云。果即桃李之属。蓏即瓜瓞之属。蓏(音裸)。

　　△五颂结证劝信。

　　亦不为己身及以五欲乐(至)今故为汝说。

　　此六句总束前文。教会众当信当学也。前言为众生求法。公心溥矣。此言不为己身欲乐。私情绝矣。然如是勤求。使法容有不获。佛容有不成。亦何必反覆絮絮述哉。惟一求即获。一获即成。所以不惜口舌为汝说也。亦只是要新记人无有懈倦。必得成佛之实。

　　△二结会古今。分二。一正结会。

　　佛告诸比丘(至)时仙人者今提婆达多是。

　　此明古今不异法无二说也。直指云。我身即是王身。形异而心一如也。仙人即是达多。名异而法一如也。我由法而成佛。则法不可思议。法由师而传我。则师不可思议。

　　[△@△]此下明不思议之师。意谓淘成我者。即今之达多也。磨炼汝者。即今之释迦也今既如是。来亦当然。岂不信哉。

　　△二明功报。分二。一明弟子因报圆满。

　　由提婆达多善知识故(至)皆因提婆达多善知识故。

　　此虽明自己因报。而实归功于师。意在教会众莫辜今日师训也。他经多述求索头目等。是为佛满足檀度。并前五度。惟此经以传法言。是兼满智慧法也。故宝积经云。若无提婆达多善知识者。终不得知如来具有无量功德。故此亦言令我具足等也。四摄法者。天台云。一布施摄。若欲财者。以财摄取。若欲法者。以法摄取也。二爱语摄。以善软之言。随顺众生。安慰开示也。三利行摄。菩萨随起身口意行。能令众生各沾利益也。四同事摄。菩萨以法眼。明见众生根缘。即分形散影。和光同尘。共其事业也。四通称摄者。以众生情所爱者。同情接引。渐入大乘。所谓先以欲钩牵。后令入佛智。余皆如方便品释。谓成正觉。度众生。二利功德。总由师之磨炼所至。又见不违师训之验也。

　　△二明法师妙果当成。分三。一证果。

　　告诸四众提婆达多(至)世界名天道。

　　此处如来本举远因为法。欲引新记。坚固不怠。而授记之言。不觉随至矣。观经前后。达多未预其会。他经云。因害佛故。感生身入阿鼻狱。佛遣阿难。致问苦乐。达云。我在此如三禅天乐。阿难云。何时方出。达云。待释迦入地狱。戒即出。阿难云。世尊岂有入地狱分。达云。我又岂有出地狱分耶。由此而知。如来与记处。正在达多决定不受处异哉。此处好生着眼。果号天王者。大窾云。有大威力。成就如来大因大果也。世界名天道者。天道无亲。常与善人也。要知提婆今日之憎心。即昔时之妙法。释迦今日之冤家。乃昔时之知识。安可以两人异视之乎。

　　△二化度。

　　时天王佛住世二十中劫(至)得无生忍至不退转。

　　依正庄严。虽不显记。观其说法受益者。概可知也。佛既说法二十中劫。而亦广开三乘。以至得果者。多多无尽也。

　　△三灭后。

　　时天王佛般涅槃后(至)发菩提心至不退转。

　　正法与住世同劫。是彼佛利生之志。深且笃也。全身不散。亦是令法久住之心不忘。塔高六十。广四十正表此理于四圣六凡。无不全体显现。人民以十种供养。表十度圆成也。向下明供塔得果。不出三乘权实。

　　△三劝净心信。

　　佛告诸比丘未来世中(至)若在佛前莲华化生。

　　此处极赞信敬此品者。又是如来为一切人。坚其无有懈倦而不违我之符倦也。世人皆知调达为极恶人。而不知本是大宾伽罗菩萨。为遮众生起逆罪故。示现作恶。与华严之无厌足王等也。今如来已明示其因。而复记其果。恐据迹众生。不生实信。故复劝敬信勿疑。若果能谛信。不惟恶道不生。而胜处常生。要使一切人自心中之调达灭。而伽罗现也。达多通经竟。

　　△二今文殊通经龙女成佛。分二。一文殊通经。分五。一明智积请退。

　　于时下方多宝世尊(至)白多宝佛当还本土。

　　直指云。从上涌塔变土。引过去大因。证提婆妙果。皆为会众。极显真实。虽曰显实。犹属迹门。而本门真实。尚未动着。其来助化者。自药王大乐说。以及智积。皆权智也。多宝之现。本欲为一切人完美法华三昧。而智积但见迹门实显。便催本佛还归。殊不知途路未竟。以致本师不对。由本门大事未彰。因此一举。便引起世尊发轫显本之源。故留智积。以见文殊。令会众更知有本门一大事因缘也。

　　[△@△]然智积于如来劝信之下。便请本师还国。试观智积之意。果欲还国耶。是别有为耶。看经人。须将问答者与出证者。作一人看。庶不辜灵山一场局面。

　　△二世尊暂止。

　　释迦牟尼佛告智积曰(至)论说妙法可还本土。

　　此明佛留智积以待文殊。将彰本门大事也。天台云。如来虽留智积。其意在留多宝。以证本门。开显佛之密意。非菩萨所知。

　　[△@△]世尊教智积待须臾者。是立地得睹。此有者。即不离当处可与相见。乃划然开发之时也。论说妙法两句。便是深谈实相。究竟还归也。

　　△三文殊寻来。

　　尔时文殊师利(至)共相慰问却坐一面。

　　直指云。佛谓此有文殊。今应念而至。已刺破一切人眼睛了也。序品文殊在座。与弥勒问答。今云从大海来。所以教人着眼这里错过。纵有多说。只益勤劳。于己何益。欲知根本大智。不离当处湛然。欲知本门实主。不离生死大海。生死海中。捞捷佛性众生。非文殊之大智莫辩。佛性众生在生死海中。非释迦之婆心弗救。本智不住于实理。故住在性空。本主不涉于今时。故安然灵鹫。大用现前。入生死海。大用归体。仍入是山。当此之时。正是如如智。契如如理之境相也。但为新记未解其义。故以实就权。往智积所。而智积遂得问其本门之大事耳。

　　[△@△]文殊坐华。显往来不出此莲华藏也。俱来者皆如是坐。显人人皆有此莲华藏也。妙乐问。三变土中。无三恶道及诸大海。今何仍言龙从海出。答。今以三义通之。一者。既移天人变大海。若从所移处来。应无远弊。二者。海众纵移。而龙宫不动。龙虽不动。而所居已变。从变而不变处来。有何不可。三者。无缘被移。有缘今来。此不思议山海宛然。

　　△四智积请问。

　　智积菩萨问文殊师利(至)所化众生其数几何。

　　此为据迹之问也。智积者。表理智未融。而得是名也。意谓龙宫卑湿。非说法之场。龙性憍慢。非受化之机。但不知仁之所化几何数也。

　　△五文殊酬答。

　　文殊师利言其数无量(至)且待须臾自当证知。

　　此为彰本之酬也。文殊以实智得名。实智之量。本为无量。意谓善说法者。不择地而施。善度生者。不问机而教。地愈卑而化愈广。机愈憍而意愈勤。此所以非心口可能宣测也。即此便见文殊家风迥别。且待须臾两句。更见斩钉截铁。使徒有其言。不见其实。安见如来留智积之验耶。如来教待须臾。文殊即现。文殊教待须臾。随众即现。此中响应。多少明白。

　　所言未竟无数菩萨(至)今皆修行大乘空义。

　　此正须臾得证也。直指云。承上自当证知。以释非心所测之境。前化主与众。俱坐宝莲。足见实相自具。校夫三周新记。毕竟行满功圆。方坐莲华成佛。则权实霄壤矣。

　　[△@△]出海诣空等。已如前释。皆是文殊化度者。答其所问数也。共论说者。是互为宾主说六度法。本声闻者。先禀权教。在海修习二乘道法。今闻实法。则皆住大乘第一真空也。

　　文殊师利谓智积曰于海教化其事如是。

　　此质彼所问也。言汝谓我所化之数。今既亲见亲知。则汝已心领神会。其实如是。何复待吾与言哉。

　　尔时智积菩萨以偈赞曰。

　　大智德勇健化度无量众(至)令速成菩提。

　　前四句是赞。谓文殊有大智勇故。入生死而不怯。大德健故。化众生而无量。如此皆大会及我。所亲见者也。次四句是问。谓但不知仁者所说之法。还是唯阐一乘实相。广度众生。速证菩提耶。抑仍说三乘权渐法门乎。故下文殊有唯常宣说之对。

　　△二明所利益。分九。一文殊自叙。

　　文殊师利言我于海中唯常宣说妙法华经。

　　文殊因智积意有权实之问。故此答以唯说妙法。是尽洗权执之见。

　　△二智积发问。

　　智积问文殊师利言(至)修行此经速得佛不。

　　前偈若通为赞意。至此不应作如是问。故知后四句。另有意焉。

　　△三文殊致答。

　　文殊师利言(至)志意和雅能至菩提。

　　此即修行此经速得佛果之证也。要解云。龙宫无数菩萨。皆是文殊化度。而独举八岁龙女成佛者。正显佛性不间男女。不拘老少。不择异类。但根智利。必所造深。刹那回光。而菩提可至。亦是破三乘远系。而进其钝滞也。大窾云。智慧利根四字。是总赞。善知下。方是别赞。言诸根者。即信进念定慧五根也。行业。即善恶业行也。此是知机。得陀罗尼等下。即是知法。以智慧具足。故知机知法也。于刹那下。别赞利根。初发心时。即得不退也。辩才无碍。即得四无碍智也。慈念众生者。以慈修身也。功德具足者。万行圆满也。心念口演。即自利利他。微妙广大者。致广大而尽精微也。仁者不自有其德。让者不自张其功。和者无卒暴。故能就物。雅者无圭角。故能成物。由此女众德具足。故能速至菩提也。

　　[△@△]以八岁女。而居异类。为文殊尽力称扬。则往世修因。又不啻与如来同参阿私矣。须知文殊假此。以破会众权执。二乘之年。可谓曰长。二乘之类。可谓曰尊。但此速证菩提一事。偏独归之龙女。岂不大较着哉。

　　△四智积生疑。

　　智积菩萨言我见释迦如来(至)于须臾顷便成正觉。

　　上所叙。是举本而开迹。今所疑。是执迹而暗本。故返引释迦久远之因。以破龙女当下之果。殊不知大心之士。悟在刹那。中下之机。万劫莫究也。要知原是智积故作不信。引起龙女忽现。以决八万新记之疑。直指云。文有三段。一举释迦于无量劫以苦行求道。应前达多而来。二举苦行布施。即此大千大地。无芥子许非如来舍身命处。由是累劫修行。然后得成。三则不信此女成道之速。若果如此说。则释迦不及龙女矣。盖为二乘人不知本有之佛。一往外求至此。虽开三显一。又坐在权智有修证处。所以佛留智积。与文殊相见。特为论说。此自性本有之佛。不假修证。故托龙女顿证。以遣权迹之执也。直将龙女与新记。会归一本。始完此一大事因缘耳。

　　[△@△]须知智积云。我见如来于无量劫。又云观三千大千世界。如此见量。岂据迹者之所证耶。此又见智积之大智与文殊无间也。

　　△五龙女明圆。

　　言论未讫时龙王女(至)却住一面以偈赞曰。

　　深达罪福相遍照于十方(至)无不宗奉者。

　　○龙女不与师俱来。必待智积生疑。便乘机出现。使智积与新记。疑滞顿消。始见文殊钳锤妙密。方契佛留智积之方便。令不虚设也。龙女以偈赞释迦。足见非寻常也。第一句。以实智深。明罪福皆空。即此一句。是将无价珠。献如来矣。以下皆为此句注脚。

　　[△@△]忽现于前四字最微。盖龙女虽以偈赞如来。其实为会众发明实智平等也。以世情论。龙乃罪相。菩提福相。不达者。罪福历然。今曰深达。即是实智圆明慧光普照也。此约能证。是般若德。微妙等。约所证。是法身德。法身无相。故曰微。不妨具相庄严。故曰妙。天人所仰者。是报化身。乃解脱德也。由微故天人所戴。由妙故龙神咸敬。以此三德具足。故为一切之所宗奉。

　　又闻成菩提唯佛当证知我阐大乘教度脱苦众生。

　　此四句。是龙女将世尊文殊和而为一极。为新记全身显露也。言我成佛果。唯佛与文殊。自当证知。此外皆不能知也。此是圆成三觉之义。成菩提是佛。阐大乘是法。度众生是僧。三觉既圆。万德自具。此岂滞迹者所能知耶。

　　△六身子权难。

　　时舍利弗语龙女言(至)具修诸度然后乃成。

　　莫道身子真个有疑。盖以女身垢秽。佛道悬旷。三周新记胸中必有身。子故借他疑团。作自己问难。引起龙女献珠成佛。更速以决新记必有之疑也。文殊显实。令智积生疑。便谓我见释迦等。是因他疑他也。龙女明圆致身子生疑。便谓经劫勤苦。是以自疑他也。二皆有因。故致疑念顿生。言汝谓不久得道。我言佛道悬旷。汝言微妙法身。我谓汝身垢秽。以垢秽非器之身。成大宝最极之位。此实不可信。以悬远积行之功。为须臾一念即证。是犹不可信也。此文两节。一疑非器不成。一疑非时不证。

　　又女人身犹有五障(至)云何女身速得成佛。

　　女身五障不得成佛正新记人胸中所疑之实。身子知得。故代他历历辨驳。以俟龙女发明也。梵王者。以净修四等四禅为因。女人淫恣无节。不得为也。帝释以勇猛少欲为因。女人杂恶多障。不得为也。魔王以十善具足。尊敬三宝为因。女人毁失正教。不得为也。轮王以慈愍群萌。供养三尊为因。女人慝态不净。不得为也。佛以修无量德。断五住惑为因。女人性多色欲。不得为也。次总结二疑。故曰云何女身速得成佛。噫智积为八万新发意人。决权疑生实信。身子为三周新记。决迹疑生本信。意同语别。而与世尊文殊。可谓唱拍相随者矣。

　　△七龙女呈珠。

　　尔时龙女有一宝珠(至)观我成佛复速于此。

　　龙女者。即怀大宝之人也。今见身子作如是疑。亦不与之较论长短。但将无上一珠。持以奉上。是以水投水。佛即受之。正如空合空也。虽曰价直三千。试说大千世界价直多少。则知此珠毕竟是无上也。龙女于呈珠之后。始问二尊。言是事疾不。此欲二尊亲口说出。方使会众破男女相。破同异相。破久近相。破生灭相。故向下会众。皆见有忽然转变成等正觉之境。

　　当时众会皆见龙女(至)演说妙法。

　　言显不如相彰。当时龙女。若向灵山会理。论权说实。则转见迟钝。焉得今日使人人皆见实相真境也。忽然者。不待作念。变成男子者。变是转义。男是阳性。况纯阴无成。若不经转变。终不能致繁兴大用。言具菩萨行者。即一念顿超。无行不具。此已却二尊无量劫熏修之疑。则因行满矣。往南方等。表大智圆明纤尘不立之境。况坐莲华具相好。而果德圆矣。此证赞颂中又闻成菩提之实。末三句。证赞颂中我阐大乘教之实。由是会众明见其境。复有何疑。而不释哉。

　　△八时会得益。

　　尔时娑婆世界(至)心大欢喜悉遥敬礼。

　　此是会众亲见亲闻。非比量知也。证赞颂中度苦恼众生之实。始见一切众生无不宗奉者。益明矣。

　　无量众生闻法解悟(至)发菩提心而得受记。

　　此述明彼此二土所得利益也。无量众生等。彼土蒙益也。六反震动者。彼土瑞应也。娑婆世界等。此土蒙益也。得受记者。即龙女普为时会缘熟众生。作受记也。此即普现色身三昧力耳。

　　△九当机默信。

　　智积菩萨及舍利弗一切众会默然信受。

　　默然者。是会众自证自得之境。非辩折屈伏也。然众会信受固已。要知智积舍利非至此始信。若然者。则前番之疑。亦真矣。须善会之。知音问。龙女成佛。何不通名。答。准起信论。信极真如者。离三种相。智积以历劫久近为难。文殊不辩。有龙女忽现。示此经离言说相。身子以男女垢净为难。龙女不辩。以宝珠奉佛。示此经离心缘相。成佛不言名字。但曰为众说法。示此经离名字相。以三相俱离。堪持此经。故继之以持品也。弘经得果已竟。

　　持品第十三

　　品节云。此品来意。由前叙昔因求法之难。引龙女成佛之易。以发会众欣慕之心。而次以持品者。盖此经为诸佛之慧命。乃众生之正因。如来灭后。人多弊恶。最难奉持。苟失其持。则佛种断绝。此世尊之隐忧也。故诸菩萨默领佛意。安慰于佛。曰愿不有虑。各愿奉持广说此经。不惜身命。而五百弟子。与学无学人。亦各发愿于余国说经。以娑婆人多上慢。自量其力。不堪化也。然佛姨母。及诸尼众。向来自视女身多障。不敢希望。今见龙女成佛。自信有分。故特请授记。愿于他国广宣此经。亦见不退之心有在也。世尊复视八十亿菩萨而不言者。意谓声闻虽愿持经。而未习涉俗之行。不知远害之方。志力不充。恐被留难。使缘不广。欲诸菩萨以调护之耳。诸菩萨默领佛意。齐发誓愿。于如来灭后。周旋往返十方世界。唯以忍行。能令众生受持此经也。品以持名者。持谓守其所有而不失。故此品单说持经之事。以明悟守之难耳。

　　[△@△]持是总名。别有六种。即受持读诵解说书写礼拜供养也。又有能持所持二种。能持。即菩萨罗汉及八十万亿大士等。所持。即妙法华经。有三种能持之人。亦有三种所持之处。谓二万菩萨于此方持。一切声闻于他方持。八十亿大士。则周旋十方世界持。故总曰持品。

　　△四劝发久修新证。奉旨受持。以领流通。分二。一明受持。分三。一菩萨持经。

　　尔时药王菩萨摩诃萨(至)种种供养不惜身命。

　　此先举能持之人。药王是七地菩萨。乃法师品中之所因者。乐说乃九地菩萨。是宝塔品中之请主也。因前闻世尊殷殷之意。勉励会众云。我欲以此妙法华经付嘱有在。又云。此为难事。宜发大愿。而会中竟不见一人领受此经而发愿者。故二大士领诸菩萨发愿云。惟愿世尊不以为虑。此便是与世尊一肩担取也。当奉持等。是举所持之法。于后恶世。又是明持说之处。此下即明五浊。天台云。众生善少即众生浊。多增上慢是见浊。贪利供养是烦恼浊。增不善根是命浊。远离解脱是劫浊。若非深位菩萨忍力成就。安能于此浊世。弘通是经也。

　　△二声闻发誓。

　　尔时众中五百阿罗汉(至)瞋浊谄曲心不实故。

　　此是有学无学二种人。发愿于异国通经。是即声闻得记。学菩萨行。习法师事之初心也。大窾云。弊恶者。言娑婆世界人实难化。怀增上慢是弊多。功德浅少则恶多。瞋者。谓刚暴无柔和之色。浊者。谓污秽无清白之行。谄者。工媚悦而无丈夫之气。曲者。习逢迎而无质直之心。其人如此。故不可以真实法授之。所以不愿此国也。天台问。此诸声闻。既得授记。已登初住。破无明惑。得无生忍。成大菩萨。何故不能于此恶世苦行通经。答。为引初心始行菩萨。未能恶世苦行通经。复起如来说安乐行也。

　　△三尼众请记。分四。一波提请记。

　　尔时佛姨母(至)瞻仰尊颜目不暂舍。

　　女众披缁。乃波提最为首唱。故先举也。意欲发愿持经。但未得授记。故不敢呈言。惟瞻视尊颜。希佛宣明而已。波阇波提。此云大爱道。

　　于时世尊告憍昙弥(至)得阿耨多罗三藐三菩提。

　　不称母名。而称道号。是以法为亲也。以何故忧色为问。乃所以起授记之端也。憍昙弥。此云尼众主。我先总记者。授五百弟子后。其余声闻众。亦当复如是等。已悉言之矣。次记于多劫中为大法师者。欲其广宣大法。渐具福智也。及六千尼众。俱为法师者。由尼众福易植而慧难成故也。号一切众生喜见者。以因植果。由因名爱道故。果得喜见之称。而其间正像劫国等不言。文略故也。转次授记。亦与五百弟子同例。

　　△二耶输请记。

　　尔时罗睺罗母(至)世尊于授记中独不说我名。

　　此如来俗中妇也。佛为太子时。有三妃。以表三惑。悲华经谓。佛姨母元为水神。爱佛愿大。故誓生生为佛保母。耶输为须弥山神。名善乐华。爱佛愿重。故愿生生为佛妇。今蒙佛教。俱得道果。故此请记。

　　佛告耶输陀罗(至)佛寿无量阿僧祇劫。

　　果号具足光相者。因中作大法师。阐明如来大法光明故。然既供无量佛。行无量行。说无量法。故寿至无量阿僧祇劫。亦是依因感果也。

　　△三尼众领解。

　　尔时摩诃波阇波提(至)即于佛前而说偈言。

　　世尊导师安隐天人我等闻记心安具足。

　　此领记赞谢也。长文是经家叙其领记。偈中方是尼众赞谢。前二句赞。后二句谢。言心安具足者。一向自谓女道阴柔。于无上大果种种相好。必不能得。今闻当得成佛。则二利圆。福智具。而此心安矣。

　　△四众尼发愿。

　　诸比丘尼说是偈已(至)于他方国广宣此经。

　　声闻不愿于娑婆弘经之意。前已问明。但约内秘外现。则在此娑婆。行道教化。累经多劫。如来灭后。辅化事讫。亦宜当入佛所安矣。明受持已竟。

　　△二明劝持。分二。一长行。分四。一佛唯默视。

　　尔时世尊视八十万亿那由他诸菩萨摩诃萨。

　　此明佛意有待于诸菩萨也。天台云。眼视默劝。而不告言者。上来虽不别命诸菩萨。而如来已举持经功德深厚。引证分明。又多宝分身。远来劝发。此之殷勤。事义已足。有欲应命。宜即发誓。无烦复言。又将护声闻他方弘经之愿。故不称扬此土弘经之事也。

　　△二菩萨请告。

　　是诸菩萨皆是阿惟越致(至)不见告敕我当云何。

　　此皆经家叙置。前四句明德。皆是二字。总标智德。皆无二也。阿惟越。即位不退。转不退轮。即行不退。则所证所得。二俱不退矣。今见顾视。各从座起。事具师资之礼。而默识如来之心。师不言而言。资无听而听。然意中所有回环付量。虽经家叙语。而后云。我当周旋往返等。便见诸菩萨有斯意矣。

　　△三默然知意。

　　时诸菩萨敬顺佛意并欲自满本愿。

　　此两句。便写尽师资之隐意无余矣。据佛意见。二万菩萨。专于此土。一切声闻。专于他土。是各有所拘。则不能尽十方际。使法有所偏也。据菩萨意。既曰转不退轮。则不拒此而爱彼。一有偏拘。致本愿不满。故曰敬顺佛意。自满本愿也。

　　△四发誓通经。

　　便于佛前作师子吼(至)在于他方遥见守护。

　　此足见诸菩萨知意之言也。知音云。便于下三句。敬顺佛意也。我等下。自满本愿也。周旋者。无处不到。往返者。去而复来。如是则土不论净秽。人不辩善恶。皆可教也。皆是佛力者。谓我等愿虽如此。更须仗佛力加庇可也。在于他方遥见守护者。正要佛践法师品中之约耳。

　　[△@△]于佛前作师子吼者。自揣其力。于净秽善恶中。皆可弘经。而无所畏。故云尔也。在于他方者。谓我等虽在他方弘经。惟愿如来威神遥见而为守护。是则地虽遥。而佛不远也。

　　△二偈颂。分四。一披衣弘经。

　　即时诸菩萨俱同发声而说偈言。

　　惟愿不为虑于佛灭度后恐怖恶世中我等当广说。

　　此去是诸菩萨一篇。发愿文也。此四句是总。知音谓。佛待机四十年。而说此经。可谓虑之熟矣。三周后自知涅槃时到。虑灭后人畏恶世不肯广说。故自法师品已来。每每劝人发愿弘经。可谓虑之远矣。今菩萨对佛发愿。土不问净秽。人不问利钝。皆愿教化。则佛虑可释。故曰愿不为虑等。

　　有诸无智人恶口骂詈等及加刀杖者我等皆当忍。

　　此下总申恶义。然末世中人。所作恶行。不出乎三业。无智则意恶。骂詈口恶。加刀杖身恶。如此等恶。皆当忍受者。唯忍能化乎瞋。此是得弘经正轨。

　　恶世中比丘邪智心谄曲(至)好出我等过。

　　此申明有诸无智人一句。而形容意业之恶。知音云。恶世中比丘下四句。明动中意恶。言比丘者。正显坏法不是白衣。乃狮子身中虫也。上言无智。此言邪智。谓无正智。而颇有邪智。其心不正。故曰谄曲。未得言得。即生大我慢。故曰充满。阿练若下八句。明静中意恶。阿练若。此云无喧争。即山间林下。由其邪智恶增。或时居山林。着衲衣。形服俱似空闲。而心实喧争。自谓已是真修。而返轻贱持经之者。

　　[△@△]如此恶人。本为贪着利养。与白衣说法。假装形相。诳惑无知。彼无知者。闻其言。见其相。则敬之如得通罗汉也。是人下四句。结明静中所以为恶。殊不知此等恶人。心常怀恶。口常念俗。由其名假形伪故。常于人前。返毁持经者有过。而被己过。下出其所说之过。意虽毁人。而言言皆陈己肝膈。其实仍毁己也。

　　而作如是言此诸比丘等(至)说外道论义。

　　此申明恶口骂詈等一句。是形容口恶。知音云。而作如是言下。恶人反谤弘经比丘。为贪利之人。又谤法华为非佛说。谓是弘经者。自作以诳世求名。而为人分别者也。常在大众下。出所谤之方。在大众中。即弘经说法之场。国王大臣。乃有权势。能生杀之所。婆罗门居士。能美恶人之处。余比丘。能随世炎凉之士。于此诸处。皆生诽谤。言我为邪人。谓我所说。俱非佛法。乃外道论义也。

　　我等敬佛故悉忍是诸恶(至)皆当忍受之。

　　敬佛忍恶。与常不轻意同。言彼轻慢之人是佛。则见菩萨三业俱净。与彼之心言俱异矣。

　　浊劫恶世中多有诸恐怖(至)皆当忍是事。

　　此释前总颂中及加刀杖者。我等皆当忍二句。形容其身业之恶。知音谓。后恶世中。有诸恐怖者。以见恶人之类广。皆恶鬼入其心腑。不然。何辱我之极也。辱字含刀杖义。我等敬信。谓彼虽持毁骂利兵。亦无能破我坚甲。而我亦能忍此难事也。我不爱下。转释为说是经等二句。我等于来世下。转释我等敬信佛二句。世尊下。谓凡我所言。佛自当知。浊世恶僧。所以恼我者。由不知佛说。三乘原是方便。闻我直说一乘。犯彼所忌。故口则恶骂。眉则颦蹙。以至数数摈我离于塔寺。虽有如是众恶。我等为敬顺于佛。满己所愿。一一能忍也。通篇重在一忍字。致使法脉源源不绝。

　　△二入室弘经。

　　诸聚落城邑其有求法者我皆到其所说佛所嘱法。

　　聚落句。犹俗云恶薮也。此是最难忍处。苟有求法兆。足行矣。此所以皆到其所而说所嘱法也。要知有求法三字。是得机施教。非贩鲜鱼辈满街叫卖者比。

　　△三坐座弘经。

　　我是世尊使处众无所畏我当善说法愿佛安隐住。

　　处恶众如何无畏。仗世尊威力也。于恶众如何亦善说。欲满佛愿也。盖我是世尊使一句。正应法师品如来所遣使等文。我当善说法。即还复长行作师子吼及转不退法轮之意。愿佛安隐住。即酬复如来顾视之心。所谓愿不有虑也。

　　△四总结佛知。

　　我于世尊前诸来十方佛发如是誓言佛自知我心。

　　此明所愿不虚。如来既顾视。我等敢不受承慈命也。况所愿于十方国。周旋往返。忍诸难事。不唯独对如来。况有分身诸佛与多宝佛。如此多佛证知。岂于世尊灭后。而不如愿奉持耶。但此愿语。佛知我心。故不在再四敷呈也。然世尊为欲流通此经。殷殷之心而顾视之。菩萨本欲流通此经。恳恳之诚而领受之。是知佛与菩萨。各为此经。不啻肝肠血滴滴地。凡我等今得见闻。宜当深体此意。不则辜负多矣。劝发久修新证已竟。

　　安乐行品第十四

　　品节云。此品来意。由前诸菩萨等各愿持经。以末法中多冤患难。须以忍行为先。文殊意谓。虽能忍难。不若使无难为安。故请世尊。说四安乐行。以为示悟之多方也。四行者。一行处。二亲近处。三深心。四大悲心。即此四行。为末世弘经最妙法门。况行处近处。专精性戒。远离讥嫌。则不犯众难也。深心。则不触众。永离怨恨。而自无过患也。大慈悲心。则不舍众生。常愿教化。永无疲厌也。四行具足。乃得悟守之力。以尽持经方轨。故说髻珠。以显第一之功。惟此四行。乃世尊垂训守护家业之轨范。则三千威仪。八万细行。备在于此。末法比丘能持此行。可谓不负深恩矣。

　　[△@△]安乐对恐怖而言。前品虽是诸菩萨以敬顺佛故。忍诸难事。则实觉有难忍之境。夫以难忍者。而勉力忍之。岂能久远弘通哉。故文殊知其势不可为。只得请佛。示行方法也。如来因之。示以四法。使有刀杖而不加。有恐怖而不畏。身安心乐。行之无难。而能使行人内明三德。外却诸扰。如出尘之珠。秋毫不染。似悬空之日。无暗不辉。即是住大解脱安乐道场矣。天台释此品有三。一依事。二附文。三法门。依事释者。身无危险故安。心无忧恼故乐。身心安乐则能进行也。附文释者。着如来衣。则妙法身安。入如来室。则解脱心乐。坐如来座。则般若行进。此约法师品文而释也。若附当品。住忍辱地故身安。而不卒暴故心乐。观诸法实相故行进也。法门释者。安名不动。谓住持中道。不为六道生死之有。二乘涅槃之空二边所动故乐。名无受。以不受一切诸受故行。名无行。谓不行凡夫行。不行圣人行。以一切无所行故。约此三释。名安乐行。

　　△五初心欣斯胜福。说安乐行。以便流通。分二。一问。又二。一叹深行菩萨。

　　尔时文殊师利法王子(至)护持读说是法华经。

　　此叹前品深行菩萨。于浊恶世。能奉命弘经也。文殊谓诸菩萨为难有者。深知其为末世津梁故。不待请求方法。而自能弘通也。但新得记者。见诸菩萨。如是不惜身命。恐欲效行其事。毕竟遭其阻退。故不得不请其说安乐行门耳。

　　△二代初心请问。

　　世尊菩萨摩诃萨于后恶世云何能说是经。

　　此菩萨即理智未圆。真俗未会。仅得事忍。而未达理忍。但不知于后恶世。云何能说此经。始不为人所辱。而两全其化耶。

　　△二答。分三。一标四行章门。

　　佛告文殊师利(至)欲说是经当安住四法。

　　此标身口意誓愿四安乐也。安住者。宁静不动之象。即依下文。四法摄心不动。观法无我。称性说法也。要解云。继三业以大悲者。三业既正。则真智现前。必起利物之心。智悲相济。弘经无难。

　　△二释修行方法。分四。一身安乐行。又二。一释方法。复二。一长行。又二。一标近行。

　　一者安住菩萨行处亲近处能为众生演说是经。

　　此下初身安乐行也。天台云。行名进趣。近名修习。又行处是忍辱衣。近处是法空座。知音云。安住者。谓持经人先要安住己心于行止二处。行处。照方。便品尽行诸佛无量道法。亲近。亦照佛曾亲近百千诸佛。原说近诸佛。故不许近国王等。原说行道法。故不在徒忍辱等。若能如佛所说。则可以为人演说是经也。

　　△二释近行。分二。一释行处。

　　文殊师利云何名菩萨(至)而不卒暴心亦不惊。

　　此明菩萨当如是行自应无难。要解云。行处者。有事理。非事无以涉俗。非理无以契真。事理兼通。真俗不碍。然后利生弘法。触处安乐矣。先明事行。且行处必住忍辱者。六度适时为用。而涉难莫尚乎忍。盖趋事而动。则悔吝生焉。故须忍以御之。惟能忍。故于刚能柔和。而物不能挫。于逆能善顺。而物不能害。于事能审。而不卒暴。于微能察。而所遇不惊。由是克成安乐行也。

　　又复于法无所行(至)是名菩萨摩诃萨行处。

　　○此明理行。法指一切所行法也。虽行是法。而不住相。名无所住。盖有所则有能。能所角立。物我成敌。则患难生。而安乐丧矣。

　　[△@△]法。即菩萨所行自利利他世出世法。无所行者。即不著相。谓我能作如是行也。此即菩萨得如如智。乃为破惑之本。观诸法如实相者。实相无相。要观一切所行之法。皆如实相。而无有相。亦不行者。不见有能观之智。即观诸法。而实相之心亦不行也。不分别者。亦不见有所观之理。即亦不行之心亦无所分别矣。此同圆觉云。远离为幻亦复远离。离远离幻亦复远离。弘经人如是观者。是名菩萨行处。

　　△二释近处。分三。一即远论近。复分十。一远豪势。

　　云何名菩萨摩诃萨亲近处(至)国王王子大臣官长。

　　此下释近处。明远十恼乱。乃即远论近。其第一远豪势。以免轻贱之辱也。势位之尊。莫若当路。我苟以利养为心。彼即以富贵骄我。势所必然也。于斯不远。必招轻贱之辱。此谤之所以来也。故世尊首戒焉。天台云。亦是附戒门。助观行。前行处即正行。直缘理境。住忍辱地。今近处即助行。是戒门。广出众辱之缘。应修远离。不同凡夫刀杖自妨。亦非二乘弃舍不观。但以正慧而远离之。即远论近。故云亲近处。

　　△二远邪人。

　　不亲近诸外道(至)及路伽耶陀逆路伽耶陀者。

　　此第二远邪人。以绝诽议之辱也。从邪者正必灭。逞文者行必薄。一则守难破之诡僻。一则肆无名之毁誉。心不可问矣。于斯不远。必招诽议之辱。此谤之所以来也。故次戒焉。天台云。人染邪法。迷于正理。名外道。梵志。即婆罗门。此云净裔。其人种类。自谓从梵天口生。在家事梵天。名梵志。出家外道。名尼犍。等者。等于六师。又尼犍此云离系。文笔者。文即歌诗文。笔即铭辞赋。显德为赞。寄情为咏。外书。如四韦陀五明论等。路伽耶。此云恶论。逆路者。逆君父之论也。又路伽耶名善论。师破弟子也。逆路名恶论。弟子破师也。慈恩基法师云。路伽耶名恶对答。逆路即恶征问。

　　△三远𠒋戏。

　　亦不亲近诸有𠒋戏(至)种种变现之戏。

　　此第三远𠒋戏。以免诳惑之累也。戏且无益。𠒋何可言。乃逞一己之技能。遍乱人间之耳目。良可叹也。于斯不远。必受诳惑之累。此谤之所以来也。故次戒焉。天台云。相叉相扑。皆𠒋戏也。那罗延。此云力士。即是角力之戏。疏云。那罗延上技戏。乃彩画其身。作变异之相。又云。缘幢倒掷之类。

　　△四远旃陀。

　　又不亲近旃陀罗(至)则为说法无所希望。

　　此第四远屠杀。以固善根也。维善与恶。从不两立苟取利。不辞杀业。岂居心尚有仁慈。是不待辨也。于斯不远。善根渐为所移。此谤之所以来也。故次戒焉。天台云。旃陀罗。此云屠者。又云严炽。谓以炽然恶业。而自严饰也。若亲近者。令人无慈。畜猪羊等。皆有杀害之心。名恶律仪。如是人来。当为善巧说法。回其杀心。不可有希望意。知音云。此两科。一以戏取利。一以杀取利。戒勿近者。以远加刀杖之患也。白虎通云。四时之畋。总名为猎。又取兽曰畋。取鱼曰渔。

　　△五远二乘。

　　又不亲近求声闻(至)随宜说法无所希求。

　　此第五远二乘。恐生懈怠也。道岸宜登。取法必上。其人安于小乘。其心必无大志。良非法侣也。于斯不远。志气渐流懈怠。此谤之所以来也。故次戒焉天台云。二乘之人。沉滞空寂。不能发菩提心。故须远离也。妙乐云。近二乘人。令人远菩提故。西域三乘人不杂处。故云或来。既未受大化。不妨顺其小志而说。故云随宜说法。而亦不可有心希求也。

　　△六远欲想。

　　文殊师利又菩萨(至)不与小女处女寡女等共语。

　　此第六远欲想。以防入邪也。易惑者女容。难锁者情根。念虑稍不自贞。法体便成瓦裂。良可悲也。于斯不远。诚恐入邪不觉。此谤之所以来也。故如来重唤文殊。以加戒焉。天台云。欲能杀害菩提心。故取能生欲想者。或有染其形容姿态。语笑威仪。折旋俯仰。皆能生于欲想。处女。未嫁者也。寡女。无夫者也。

　　[△@△]不生欲想则心净。不乐见则眼净。不共语则口净。三业既净。而弘经有准。故知此为浅行菩萨之最要门也。

　　△七远不男。

　　亦复不近五种不男之人以为亲厚。

　　此第七远不男。以全正气也。形分男女。气禀阴阳。彼漏因积于有生。而形态变于倏忽。皆淫氛所感也。于斯不远。恐正气渐为所耗。此谤之所以来也。故次戒焉。妙乐云。五不男者。生剧妒变半也。生。谓从生以来。便无男根。剧。谓以刀去势者。妒。谓因见他淫。而起妒意。淫心速起者。变。谓遇男变女。遇女变男者。半。谓半月能男。半月能女者。亦有五种不女。谓螺筋鼓角脉。

　　△八远危害。

　　不独入他家若有因缘须独入时但一心念佛。

　　此第八远危害。以谨误失也。俗不宜入。入岂容独。倘彼因独而纵情甚便。此亦因独而忌惮不生。恶因成矣。于斯不慎。难免偶误之失。此谤之所以来也。故次戒焉。要解云。不独入。欲洁身也。但念佛。欲正心也。

　　[△@△]佛教比丘入俗。当以上座及阇黎共往。阿难由独行故。至招登伽幻术所加。今谓。有事缘必欲独入。宜以念佛自持可也。然念佛非云口念。要念念在佛。庶正念常存也。

　　△九远讥嫌。

　　若为女人说法不露齿笑(至)犹不亲厚况复余事。

　　此第九远讥嫌。以正威仪也。口诵法言。身即法体。况为女人说法。持己犹宜庄严。何容轻肆也。于斯不慎。威仪殊觉多忒。此谤之所以来也。故次戒焉。天台云。露齿现臆。增他不善之心。为女说法。当避讥嫌。为法尚不得以亲厚之。况余事乎。

　　△十远畜养。

　　不乐畜年少弟子沙弥小儿亦不乐与同师。

　　此第十远畜养。恐防正业也。道业精勤。多资师友。彼少年之阅历既浅。而耳目之谦隙易生。诚何益也。于斯不远。正业多为所累。此谤之所以来也。故终戒焉。沙弥。此云息慈。谓息世染。而慈济众生也。盖畜养小儿。妨修正业。故须远之。知音云。年既少小。多不省事。严训之为乏慈。宽待之为失教。是皆妨吾修也。不乐同师者。处之和。致师所疑。防之切。为师所恼。是皆扰于念。犹应戒也。凡此皆末世持经者。杜讥免恶。成安乐行也。天台云。此十种恼乱。分为二边。九是生死。一是涅槃。二俱远离。得成安乐。然以诸教论。但不近二乘有异耳。须知此是圆教行者。弘大乘独妙之经。故亦远小乘之人也。

　　△二即近论近。

　　常好坐禅在于闲处(至)是名初亲近处。

　　天台云。此是附定门以助观也。前十种是戒。后观一切空是慧。今修空中三意。定心定处定门也。心。即能期之心。期于破障显理。即修摄其心也。处。谓闲居静处。即今在于闲处也。门。谓修定要门。即今常好坐禅也。知音云。前恶比丘假名阿练若轻贱我等。由我在人间说法教化。今既常好坐禅。在于闲处。则彼虽假名无喧诤。亦不能毁谤说我恶矣。

　　△三非远非近。分三。一总标。

　　复次菩萨摩诃萨观一切法空。

　　此即非远非近而论近也。天台云。此附慧门助观也。初观字即标智。乃中道观智也。一切法三字标境。即十法界境也。空字即结成智境。则能观所观皆不可得。而智俱空也。

　　△二别释。

　　如实相不颠倒(至)无量无边无碍无障。

　　如实相三字。别释境也。天台云。空假二边。对乎中道。非一异名。如非七方便之权名实。以实为相。故云如实相。不颠倒等。别释观也。不颠倒者。凡夫依正之法。本无常而执为常。本是苦而执为乐。本无我而执为我。本不净而执为净。此凡夫颠倒也。二乘于此四德。又执为苦无常无我不净。此二乘颠倒也。菩萨无此八倒。故云不颠倒也。不动者。不为分段变易二死所动。不退者。契寂灭理。心心不退。必至萨婆若海。不转者。不如凡夫为生死转。不如二乘为涅槃转。如虚空者。但有名字。求不可得。观智亦然。求不可得也。无所有性者。了一切法。无自他共离之性。此出性空之相也。一切语言道断者。即绝言思。为空相之相也。不生者。所破之智。悉皆称理。故曰不生。不出者。如来所治。全体即是。故无可出。不起者。以入理故。方便理教一切皆寂也。然此实相之理。名不能名。故性空。相不能相。故相空故曰无名无相。此重牒前无所有等也。下又云无所有者。乃重叹中道观智之体无二边之有也。无量者。非阴界入之有数量也。无边者。非如偏小有分限法故。无碍者。遍入诸法故。无障者。无能遮止故。此中虽有多句。其实只是观境相融一切法空也。

　　△三结成。

　　但以因缘有(至)是名菩萨摩诃萨第二亲近处。

　　此总结上诸句。莫非因缘也。天台云。上直明中道观慧。非解非惑。绝二边之相。今明双照二边。从惑因缘生生死。从解因缘生涅槃。以因缘一句。义开两境。又因缘有即有涅槃。颠倒生即生生死。此则双照义显。知音云。前谓一切法空。即阴处界一切诸法境智皆空。今复言有者。但以因缘有。非本来有也。既皆不无。今又言无者。从颠倒生。故以言无。非本来无也。不有不无。乃真实法身之相。持经者。常乐如是观。而亲近之也。

　　△二偈颂。分三。一颂标章。

　　尔时世尊欲重宣此义而说偈言。

　　若有菩萨于后恶世无怖畏心欲说是经。

　　颂上欲说是经当安住四法。无怖畏者。由住忍地。虽则心不惊怖。更当要入行处与近处。然后乃可。

　　△二颂修行。

　　应入行处及亲近处(至)及旃陀罗外道梵志。

　　入者。证入也。处者谓外远尘嚣。内近于理。非谓一概不近。此颂一离国王。二离𠒋戏。三远屠儿。四远邪智。义如前释。

　　亦不亲近增上慢人(至)诸优婆夷皆勿亲近。

　　三藏学者。佛在波罗柰国。为陈如等。说修多罗藏。在罗阅祇。为须那提。说毗尼藏。在毗舍离猕猴池侧。为䟦耆子。说阿毗昙藏。即小乘三藏。名字罗汉者。谓假其名者。非实证得也。求现灭度者。非大乘器故。弘法华者。不得与之近也。

　　若是人等以好心来(至)皆勿亲近以为亲厚。

　　好心者。谓小乘欲闻佛道也。无畏者。由不怀希望也。如左溪尊者。未尝为利说一句法。未尝因法受一毫财。如是存心。始可谓之无希望也。诸不男者。意摄黄门形神不净之流。

　　亦莫亲近屠儿魁脍(至)如是之人皆勿亲近。

　　分割其肉曰屠。细截其肉曰脍。又杀人者。亦曰魁脍。买贱卖贵曰贩。自媒其事曰炫。以杀自活。举体皆业也。以淫自炫。举体皆染也。近之岂但无益哉。脍(音僧)。

　　𠒋险相扑种种嬉戏(至)以此二处能安乐说。

　　二处者。即行近二处也。法师能如是行。能如是不近。则众难不干。说即安乐矣。

　　△三颂行成。

　　又复不行上中下法(至)是则名为菩萨行处。

　　天台云。此颂前理行。上中下。即三乘法。今约废权说。故云不行。有为是世间法。故不实。无为是出世法。故实。

　　[△@△]世出世间。皆是假名。既观一切法皆如实相。则唯一真空。岂又有生死可断。涅槃可证。所谓涅槃生死等空华。故实不实之法。皆不行矣。内既不分实相。外岂分其男女。既内外一如。染净性空。终日行而无所行。故曰不得诸法。不知不见者。非无知见。乃一理平等。无不知见也。如此者。可为菩萨行般若处。

　　一切诸法空无所有(至)是名智者所亲近处。

　　此别颂近处理行也。知音云。一切下。颂观一切法空如实相及如虚空无所有性。无有常住一句。长行无文。亦无起灭。颂前不起。长行无则颂出之乃前后互现耳。

　　[△@△]无常住。即不住有无。起灭。即不住空。既得空有不住。方为智者所行处也。

　　颠倒分别诸法有无(至)安住不动如须弥山。

　　此再颂行处理行也。知音云。颂谓无颠倒者。固不分别。而有颠倒者。则分别诸法有无是非虚实生灭也。在于下。谓持经者。既知此颠倒分别。则其心不定。宜当于闲处修摄。使心安然。如须弥之不动。始得成安乐行矣。

　　观一切法皆无所有(至)常住一相是名近处。

　　前颂云。安心如山明智。此观一切法等明境。如虚空者。是万法本无。不坚固者。是诸法如幻。不生不出等。总结一相常住。谓菩萨能如是观者。始得安乐亲近也。

　　若有比丘于我灭后(至)说斯经时无有怯弱。

　　此标行成。事成则外仪无失。理成则内心无滞。故说经时。无怯弱也。

　　菩萨有时入于静室(至)其心安隐无有怯弱。

　　此释安乐之因也。天台云。因入静室修禅定故。止于过恶。得人无我。外则不损。因正忆念修智慧故。离诸取着。得法无我。内无颠倒。是则心不怯弱。即名安乐行也。

　　[△@△]问。前教不亲近国王等。此又教为国王等开化演说。意复何如。答。前所谓毋亲近者。由行人自利未充。恐为势利所动。且彼无诚求。而我欲亲近。必致为人所恶。今既从禅定起。则以利济为心。况其心安稳。自不见有势利可尊。如此说法。始是菩萨弘经大体。

　　△二结行成。

　　文殊师利是名菩萨安住初法能于后世说法华经。

　　此召文殊。结其所问。初法者。即身安乐。标虽独身。文兼语意。其实三业互陈。汝问于后恶世云何能说。菩萨若安住初法。能于后世。可说是经也。

　　△二口安乐行。分二。一长行。又二。一标章。

　　又文殊师利如来灭后(至)应住安乐行。

　　此即口净。末世弘经。若语有不正。为祸亦甚。

　　△二释行。分二。一止行。

　　若口宣说若读经时不乐说人及经典过。

　　宣说。是对众之语。读经。是自课之言。若说若读时。皆不可说人与经典过也。法华已前。七方便之权法。乃佛随机说不了义。人若听受。容有乐偏小之过。法本随机。何过之有。若言法有过。则人怀恼乱。非口安乐也。

　　亦不轻慢诸余法师(至)又亦不生怨嫌之心。

　　此教弘经人。不可恃圆教而轻小乘法师也。天台云。不说人长短者。凡世人皆恶闻其失。故不谈短。好誉者必善毁。故不称长。此是不说一切人。次别举声闻。况声闻根性不定。赞之必退大取小。毁之则大小俱失。所以毁赞俱不应也。不生怨嫌者。若谓所承之人及所禀之法。妨害我道。即是怨心。若谓其人法鄙劣。即是嫌心。心机一动。声说即发。杜说过之源。故不生怨嫌也。

　　△二观行。

　　善修如是安乐心故(至)而为解说令得一切种智。

　　上既观诸法空。心已住于毕竟空理。无所取着。即善修安乐心也。既不执大轻小。则所说法不逆听意。有难问而答以大乘者。是渐令入佛智。故曰令得种智也。

　　△二偈颂。分三。一颂标章。

　　尔时世尊欲重宣此义而说偈言。

　　菩萨常乐安隐说法(至)安处法座随问为说。

　　此处颂意。与长文各不相涉。乃如来无碍慧。随便为说。前谓口净。此又教身心并洁也。菩萨欲得安隐说法。必须内外俱净。清净地者。谓外离十恼。内智如如。即入如来室。施床座。即观一切法空。以油涂身。得身安乐。澡浴尘垢。除其患恼。着新净衣。具其忍力。即着如来衣。安处法座。即登如来座。三者俱备。乃能说法。故曰随问为说也。

　　△二颂行法。

　　若有比丘及比丘尼(至)以微妙义和颜为说。

　　前未达法相。故须依远离行。庶使二俱无过。今既达法相。乃以微妙义。和颜为说也。法华全俗即真。令人乐闻。故曰微妙。和颜者。欢喜说法也。

　　若有难问随义而答(至)渐渐增益入于佛道。

　　难问有二。一是智者设问。反复辩论。互相激扬。发所未发也。二是愚者疑决未判故。法师或引因缘。或立譬喻。为彼开敷心地。分别名相。皆使发心。从权近实。而入佛道也。

　　除懒惰意及懈怠想离诸忧恼慈心说法。

　　慈心说法。颂无怨嫌。谓慈心。则不嫌不怨。故离诸忧恼也。说法。则唯精唯进。故除诸怠惰也。

　　昼夜常说无上道教(至)是则大利安乐供养。

　　此颂观门。长行但云以大乘法答。今言说无上道。上言令得一切种智。此言愿成佛道。知音云。此由慈心说法故。获大利益也。其安乐有五。一昼夜无间说。二缘喻无量说。三咸令欢喜说。四不望四事说。五齐成佛道说。慈心说法一句最重。故曰是则大利等。

　　△三颂行成。

　　我灭度后若有比丘(至)亦无摈出安住忍故。

　　末世说法者。能如上说。不唯不招危害。亦且得功德不尽也。知音云。无危害亦有五。一无忧愁。二无骂詈。三无怖畏。四无刀杖。五无摈出。凡此者皆由说法无嫉恚故。诸恼不生也。

　　智者如是善修其心(至)算数譬喻说不能尽。

　　此明具诸功德也。谓千万亿劫说不能尽。其效在善修其心一句。如不善修其心。尚不能免患。况其德耶。

　　[△@△]问。文标口安乐。而所言者。全归乎意。如云除惰懒意慈心说法。但一心念。心无嫉恚。以至善修其心。何尝言口安乐。答。文虽标三。意则无二。身非意不行。口非意不动。意为身口之本。故常言也。

　　△三意安乐行。分二。一长行。分三。一标章。

　　又文殊师利菩萨摩诃萨(至)受持读诵斯经典者。

　　此标章处。便言法欲灭时者。正在后五百岁斗诤坚固之时。若菩萨法师。欲读诵是经。须先正其意意正则法法皆如也。

　　△二释行。又二。一止行。

　　无怀嫉妒谄诳之心亦勿轻骂学佛道者求其长短。

　　此释明行相。所以得意安乐也。天台云。夫二乘欲出生死。故先除贪欲。菩萨欲化众生。故先除嗔见。嫉是嗔垢。谄是见垢。嫉妒违慈悲之心。非化他之法。谄诳乖智慧之道。非自行之法。若智慧破障。将何以上求佛果。若慈悲有妨。将何以下化众生。故菩萨欲正其意。最须弃之。亦勿轻骂等者。此戒不应倚圆呵别求权之短。若有轻恶骂詈。则退彼善根矣。

　　若比丘比丘尼(至)汝是放逸之人于道懈怠故。

　　此明七众人等大小乘兼杂。当以正眼等视。设各有所执。宜因事而治。随机转化。毋令恼之。使彼窥见大乘平等法门。无所不摄。故令永断疑悔。安心于道也。语其人言下。出所恼之词。谓法师不应以圆理呵责小乘。况权人望大。本惧迂回。故曰去道甚远。小乘既无志愿。终不能得佛道。既厌生死。终不能化众生。故曰放逸懈怠也。

　　又亦不应戏论诸法有所诤竞。

　　戏论者。不决定说。诸法。即世出世间染净等法。菩萨于末世弘经。须说生死染法。决定不净。涅槃圣法。决定不凡。幸勿混乱。而亦不宜主大说小。而成诤竞。如是说法。则意安乐矣。

　　△二观行。

　　当于一切众生起大悲想。

　　此正对前无怀嫉妒谄诳之心。谓说法者。当于三界十二类生。宜以大悲拔诸苦恼。是其本意。而嫉妒之心。不宜怀也。

　　于诸如来起慈父想。

　　此对前勿轻骂等。诸如来。意该三世。谓凡学佛道者。即是当来成佛之众。如弘经者。既以如来为父。又岂于诸来者。而反生轻骂。求其长短耶。

　　于诸菩萨起大师想(至)常应深心恭敬礼拜。

　　此对前求三乘人勿得恼之。诸菩萨。即此土并十方一切菩萨。当深心恭敬如大师想。岂得于三乘而反生恼乱说其过耶。

　　于一切众生平等说法(至)亦不为多说。

　　此对前不应戏论等。谓平等。则无诤竞。顺法。则不戏论。不多少者。随机器之利钝也。

　　△三行成。

　　文殊师利是菩萨摩诃萨(至)恭敬尊重赞叹。

　　此结证第三安乐行也。由我能平等说法。不唯人不恼我。而且自有声应气。求为我好同学。展转受持。展转恭敬。以至流通不尽也。

　　△二偈颂。分二。一颂行法。

　　尔时世尊欲重宣此义而说偈言。

　　若欲说是经当舍嫉恚慢(至)云汝不得佛。

　　此颂止行。止诸恶法不行。唯常修质直一句。是所当行也。

　　是佛子说法常柔和能忍(至)说法无障碍。

　　此颂观行。言菩萨愍众行道。则不为自求。如是大师。我当恭敬也。余则对长行可知。

　　△二颂行成。

　　第三法如是智者应守护一心安乐行无量众所敬。

　　颂谓有智之人。当守一心。心既归一。无行不成也。直指云。此章大约以正智为体。正智现前。故意业清净。能慈一切。能敬一切。能远诸恶。能生诸善。上契佛心。下契凡心。自然为人天所敬仰也。

　　△四誓愿安乐。分二。一长行。又二。一明行法。又三。一标章。

　　又文殊师利菩萨摩诃萨(至)有持是法华经者。

　　此标示第四誓愿安乐行。以身口意。与慈悲俱。则一理平等。以一理之智说法。无法不圆。无生不度。其安乐可胜言哉。

　　△二行法。

　　于在家出家人中(至)于非菩萨人中生大悲心。

　　此明当以慈悲遍济众生也。直指云。前三章广举七众。今言在家。即已发心之优婆塞等。出家。即已发心之比丘等。虽皆发心。但信解而已。其未证得自觉圣智。故应于彼起大慈心。与之平等法乐也。非菩萨人者。即前所戒十种勿近之人。为彼未知如来平等大慧。虽具有佛性。而三界烦恼深重。故应于彼起大悲心。与之拔苦。使同证菩提也。

　　应作是念如是之人(至)不觉不问不信不解。

　　此教菩萨法师。于所度之境。作念起誓。为度生之由也。直指谓。三界内外凡小之人。有失如来平等大慧。此依正因佛性作念也。如来方便随宜说法。不闻不知不觉。此依缘因佛性作念也。不问不信不解。此依了因佛性作念。作是三念。愍彼出家在家之众。故当对十方佛前。起大慈悲。而自誓愿度彼同住是法中。

　　其人虽不问不信不解是经(至)引之令得住是法中。

　　此正发誓也。直指云。因彼凡小不问此经是何义理。设得请问。而又不信。由不信则不解。故应发愿云。我得菩提时。随在何地。当以神通智慧之力引之。令住实相之中。此承上大慈大悲二心所及也。何地者。即得道后。或此方他方。乃未定之称。神通智慧。即般若解脱德也。住是法中。即法身德也。此四行正与四弘誓等。善哉愿力不可无也。有志者宜深悉之。

　　△三结成。分二。一总结无过。

　　文殊师利是菩萨摩诃萨(至)说是法时无有过失。

　　此结誓愿安乐行也。天台云。今总结无过失者。以其立大誓愿。即入如来室。则无瞋过。知四众有失。即坐如来座。则无懈怠过。以誓制其心。即着如来衣。则无谄曲过。无此诸过。则为行成。

　　△二别结慈悲。

　　常为比丘比丘尼(至)能令听者皆得欢喜。

　　以慈行成故。摄得四众人天供养听法。誓愿成故。感佛神力诸天卫护。如来座成。不著于法故听者。皆欢喜也。

　　所以者何此经是一切(至)诸佛神力所护故。

　　此释誓愿行成。三世诸佛尚皆守护。况诸天耶。知音云。照法师品。此经是诸佛秘要之藏。不可妄授与人。诸佛世尊之所守护等意。又应知。行处住忍辱地等。是着如来衣。近处观一切法空等。是坐如来座。此节慈悲心。是入如来室。三法成就。是真安乐行也。

　　△二正叹经。分二。一法说。又二。一显昔不得。

　　文殊师利是法华经(至)乃至名字不可得闻。

　　此正申明诸佛所护之故。为下立喻章本。谓此妙法本来尊重。故持经者。亦因之而尊重矣。十方无量国土。欲闻其名。尚不可得者。由此经是诸佛秘要之藏。恒常守护。岂妄授于人者耶。

　　△二明今始得。

　　何况得见受持读诵。

　　因无量国中不闻名字。则今日得见闻受持者。皆是如来四无量心之所致也。若菩萨法师不具诸忍。不发誓愿。岂能为如来护持。守成其化哉。

　　△二譬说。分二。一不与珠譬。又二。一开譬。

　　文殊师利譬如强力(至)起种种兵而往讨伐。

　　此喻近从上章诸佛护念而无量国中不闻而来。盖举此一喻。以结一十四品开权显实之总案也。起世经云。增劫时有四轮王。次第出世。一须弥四天下。人寿五万岁时。有铁轮王出世。王一天下。奋戈始定。人寿六万岁时。有铜轮王出世。王二天下。震威乃服。人寿七万岁时。有银轮王出世。王三天下。遣使即降。人寿八万岁时。有金轮王出世。王四天下。望风而化。皆以正法旋转应运。故曰轮王。直指云。约事。轮王喻佛。强力喻佛雄猛。威势喻华严权实二智。诸国喻二十五有及界外权土。降伏喻以智破惑。小王不顺。喻凡小妄执偏邪难化。王兵讨伐。喻用三十七品助道之法。及五十五位差别观行。讨伐生死魔军。以清一真法界。约理。王喻本觉之理。威势喻根本智。诸国喻阴处界三及七大等法。小王喻诸心王心所。兵伐喻依权智。从三渐次至五十五位。终至等妙二觉。彻始彻终。一念圆明。十方坐断。则根身器界。应念化成无上知觉。

　　王见兵众战有功者(至)象马车乘奴婢人民。

　　○兵众喻权智。有功喻破我法二执。欢喜喻众生证初住三平等理。随功赏赐。喻依理起行。从因感果不爽。赏赐有七种。喻七圣法财。一田宅。喻大乘止观。二聚落城邑。喻五十五位如如理。三衣具。喻如如智。四珍宝。喻差别理行。五车乘。喻权实二智。六人民。喻差别智行。已上总明四十年间权智与羊鹿牛车相等。

　　唯髻中明珠不以与之(至)王诸眷属必大惊怪。

　　天台云。此喻法华非时不说。非机不演。髻喻权。珠喻实。实为权隐。如珠在髻也。顶上喻极果。出分段生死为小功。出变易生死为大功。未有大功。而赐髻珠。诸臣皆疑怪也。喻众生大机未动。为说法华。二乘则疑。菩萨必怪也。

　　△二合譬。

　　文殊师利如来亦复如是(至)贤圣诸将与之共战。

　　此以法合喻。明经功殊胜也。直指云。佛合轮王。禅智合威势。得法性土王于三界合降伏。诸国诸魔不伏合小王不顺。自三乘以上为贤。三贤已上为圣。总以四教及五十五位。则如来贤圣悉皆摄尽矣。与之共战者。即以五十五位观智。敌破我法二执及五十种阴魔也。

　　其有功者心亦欢喜(至)引导其心令皆欢喜。

　　天台云。根力。即五根五力也。修此根力。即不漏落六道生死。故名无漏。涅槃。即小乘真空。能防见思之非。御生死之敌。故名城。直指云。有功者。指四教证果而言。四众者。对因地言。诸经。指四十年小乘诸教。以因感果。各适其意。故众心悦也。此合圣王赏赐一节。禅定合田宅。解脱无漏合聚落。根力合衣具珍宝。涅槃城合城邑。引导令喜。结上令其心悦。

　　而不为说是法华经。

　　此合圣王不与髻珠一句。盖欲待其时也。

　　△二方与珠譬。分二。一开譬。

　　文殊师利如转轮王(至)不妄与人而今与之。

　　解髻喻开权。与珠喻显实。四十年秘而不说。故云。不妄与人。

　　△二合譬。

　　如来亦复如是(至)尔时如来亦大欢喜。

　　此举法合喻也。直指云。如来王于三界。非止四天下也。佛为法王。非止轮王也。以法教化。令离苦得乐。非止强力成威势也。妙乐云。见贤圣等者。大集经云。知苦坏阴魔。断集离烦恼魔。证灭离死魔。修道坏天魔。今不言天魔者。以小乘多断三魔。已有坏天魔义。由道成必降魔也。有大功者。如来见小乘除界内苦集。名与阴战。至般若后。破无明。出变易。名大功。故今三毒等。且在小乘中说。三毒即贪嗔痴。在见惑中。名邪三毒。在思惑中。名正三毒。不出见思二惑。如来见诸贤圣已断见思。出三界外。不为魔网笼罩。破无明出变易。故云大欢喜也。

　　此法华经能令众生(至)先所未说而今说之。

　　凡闻此经者。普皆成佛。故云至一切智。多怨难信者。谓此经不易说也。多怨。如五千退席。难信。如中下之机。故前谓如来现在犹多怨嫉也。先所未说者。以机未熟故。而今说者。时节成就也。

　　文殊师利此法华经(至)久护明珠今乃与之。

　　此举法喻双结。惟此一实。更无余事。故曰第一。惟佛与佛。乃能知之。故曰甚深。慧命既续。佛即示灭。故云末后赐与。末三句引喻双结。以明显实希有。

　　文殊师利此法华经(至)乃与汝等而敷演之。

　　此以法结尽前文也。谓此经乃十方三世如来所共爱乐者。长夜守护。是秘藏。不妄宣说。是密藏。正以此秘密之法。最上最切。非他法诸经可比。正如轮王髻珠最尊最秘最所护惜。非他田宅宝物可比。今日既以此最尊最秘之法。为汝等敷扬。则汝等得之。又安可以他法诸经寻常视之也。然此中经意。虽归重于法。其实教受持者。自生尊重。净身口意。而坚固誓愿。以圆足末世弘经之安乐行也。

　　△二偈颂。分二。一颂行法。又二。一超颂行法。

　　尔时世尊欲重宣此义而说偈言。

　　常行忍辱哀愍一切乃能演说佛所赞经。

　　长行中总明行成。今颂中别显也。常行忍辱。颂着忍辱衣行成。哀愍一切。颂入室行成。乃能演说。颂坐座行成。

　　△二正颂行成。

　　后末世时持此经者(至)为说此法令住其中。

　　于家出家二句。是所度之人。慈悲。为能度之心。斯等下三句。为起誓之由。我得佛道下四句。是正行誓愿也。

　　△二颂叹经。分二。一颂开譬。

　　譬如强力转轮之王(至)王解髻中明珠赐之。

　　此颂譬喻。前十二句颂喻权智。末四句颂喻实智。真俗双超。曰勇健。担荷大法。曰难事。

　　△二颂合譬。

　　如来亦尔为诸法王(至)以大方便说此诸经。

　　此颂法合。如来自举忍辱。为修行大力。以释成颂常行忍辱一句。是慰诸菩萨。安住忍行。自调而调彼也。盖如来智慧宝藏。皆从忍辱而生也。以大慈悲如法化世。亦是释成上章生二种心。而于诸法不戏论而来。见一切下。正示慈悲拔济也。

　　既知众生得其力已(至)如王解髻明珠与之。

　　此颂法喻双结。一章。以明显实希有。

　　此经为尊众经中上(至)今正是时为汝等说。

　　此颂独举大法单结。以明显实希有也。解释修行方法竟。

　　△三结行成之相。分三。一结劝四行。

　　我灭度后求佛道者(至)应当亲近如是四法。

　　此总结行成。以明感征之相劝修行也。四法。即四种安乐行法。

　　△二三障清净。分三。一报障转得现报。

　　读是经者常无忧恼又无病痛颜色鲜白。

　　此下举三报转。以劝持经。天台云。此报障转也。无忧恼。即无苦受。是现世心安报。无病色鲜。是现世身安报。此所以转现报也。

　　△二业障转得生报。

　　不生贫穷卑贱丑陋。

　　○此业障转也。贫穷等。乃业感之果。今因持经。从前纵有如是业因。至将来必不生如是果。此所以转生报也。

　　△三烦恼转得后报。分二。一别明烦恼障转。

　　众生乐见如慕贤圣天诸童子以为给使。

　　○此明贪障转也。多贪者。为人忽慢。又障生梵世。今既为人乐见。则不忽慢。天童给侍。则得生梵世。此所以转后报也。

　　刀杖不加毒不能害(至)游行无畏如师子王。

　　○此明嗔障转也。舍嗔则除内刀箭。逢害则外刀不伤。故云刀杖不加。嗔是害慈悲之毒药。慈悲既隆。则毒不能害。嗔是恶口腑脏。内既无嗔。则骂者口自闭塞。由无诸恐畏事。所以游行无畏。如师子王也。

　　智慧光明如日之照。

　　○此明痴障转也。愚痴能障智慧。今痴障既除。使智慧朗彻。如日之照。

　　[△@△]前转三障灭三毒者。由此秘密藏中摄法无尽也。然此经在处。诸佛欢喜。故持者无忧。此经能度一切生死。故持者无病。此经如优昙华。一尘不染。故持者颜色鲜白。此经具无量妙德。故持者不穷。此经为诸佛守护。使持者不生卑贱。此经万善庄严。令持者不生丑陋。三障既转。三毒潜消。所以如慕贤圣。如师子王。如日之照。以三如字。显露此法。了无余矣。

　　△二总明一切障转。

　　若于梦中但见妙事(至)诸比丘众围绕说法。

　　此下总结前四安乐行就之相。但长文秪有常夜守护一句。至颂中。则广彰常夜所守护之妙事至奇至妙也。又前转三障等。是现生后世昼分功德。若于梦中等。是现生后世夜分功德。然妙事以梦见言者。一则验其行成寤寐恒一。二则明诸法空相实无所有。正显持经者理事双融。自他俱寂。不为凡情圣见之所迷。而圆证法华三昧矣。直指云。约事。即承上一十四品。应念现前于梦寐中。约理。是行解功勋所至。但不作圣解为上。若于梦中两句总标。次别出妙事。有七种。一梦中见佛处座四众围绕。

　　[△@△]问。至人无梦。何如来偏以梦言。答。梦与想。皆意识所发。况此识于远行地后得纯无漏。岂行四行菩萨得无梦耶。且弘经法师。念念以济人事急。正兴慈运悲之际。岂尽同寒灰枯木之了无生意耶。然如来说如此等梦。皆欲兴起在会发愿弘经之想。想成而梦必至矣。

　　又见龙神阿修罗等(至)自见其身而为说法。

　　二梦中见无数八部恭敬围绕于我。而我为彼说法。直指云。此亦承法师品为八部悬记忆念。应现于梦中也。

　　又见诸佛身相金色(至)以梵音声演说诸法。

　　三梦见诸佛应身放光说法。

　　○此承宝塔品分身诸佛云集。应念现于梦中也。

　　佛为四众说无上法(至)得陀罗尼证不退智。

　　四梦见佛为四众说法。见身处彼大会之中。闻法欢喜。证入等觉。

　　○此承三周说法开权悟实。应念现于梦中也。

　　佛知其心深入佛道(至)亦有四众合掌听法。

　　五梦佛知己根熟。即为授记。成最正觉。

　　○此承三周普记知子心意泰然等赐大白牛车。并记劫国庄严等事。应念现于梦中也。

　　又见自身在山林中(至)深入禅定见十方佛。

　　六梦见入山修习为因。证实相是果。因果圆成。见十方佛。

　　○此承序品所见诸圣冥修之境。应念现于梦中也。天台判此。为十行十向十地行相。

　　诸佛身金色百福庄严相(至)如烟尽灯灭。

　　七梦见佛八相成道。天台云。此或是初住位之佛。仍前次位寄谈极果耳。梦作国王。即是降兜率托胎降生三相。舍宫殿五欲诣道场。即是出家之相。成道必降魔。即是成道降魔二相。转法轮入涅槃二相如文。烟尽灯灭。即机尽应亡也。直指云。此段大意有三。一谓法师能依四行弘经。则已贯彻五十五位阶级。但因中密行。未及至果。是将成未成之相。故随心现起于夜梦中。令法师欢喜安隐。自锐其志。取足道果。此是如来冥加之力也。二者。法师既具四行之因。定有一真之果。故先梦权行。渐次取证。至后智满。乃梦八相成道。以终道行首尾一如也。三者。法师虽则依因取果至如来地。然亦迹门幻事。如水月空华。心佛众生。皆是梦事。更有本门大旨。众生心佛。皆悉不到。故重重举梦。以起下文开迹显本之大案也。

　　△三总结行成。

　　若后恶世中说是第一法是人得大利如上诸功德。

　　此四句总结一品大案。后恶世者。毕竟难化之时也。第一者。即最上妙法毕竟难信之旨也。若能于难化之时。说难信之法。此人必能成就四安乐行。教化众生。如上昼夜所具大利功德。自应得矣。直指云。古以迹本两门分今时那畔。其迹门从序品至此品止。谓之开权显实。广明转识成智依因取果。是有修有证之相。亦有序正流通。序品挈全经大纲。为序分。自方便品至授学无学人记品。三周说法。三乘人预获道果之记。为正宗分。从法师品至安乐行品迄。为流通分。此从古所训也。按法师品召药王统举一十八众。凡闻一句一偈。皆为授记。则九界摄尽无遗。此为迹门十信位因行。然但证十八界全真之理。未与七大融会。故于现塔品。会归四智一如。三身一体。始本不二。依正双融。以证真俗如如之实相。至达多品。以显大法有师久受方克。复举龙女当下成佛不在多时。于此则难易见消。冤亲一致。以完迹门显实大案。正宗之旨。于此已终。故言下召众流通时。新记各誓弘经。佛不许可。而顾视八十万亿大菩萨众。而自誓忍苦弘经。以住持佛法。故名持品。此是迹门十住位因行。文殊知是事忍。不及法忍。乃代请弘经之式。佛为妙阐四安乐行门。令诸菩萨安心忍地。直造真际。故名安乐行品。此是迹门十行位因行。上既云迹。则知有本。故继之以涌出品耳。迹门开三显一一大科已竟。

　　从地涌出品第十五

　　品节云。此品显自心发悟恒沙性德现前。乃尽持经之妙。由前得记声闻。虽愿持经。自力不充。难入生死。要假他力。所以佛令调护其心。亦有所未安也。今则有八恒河沙菩萨。从他方来。各愿守护持经。而如来不许者。以从外来故。所谓从门入者。不是家珍。故云我自有六万恒河沙众。此显体用双彰。故眷属同等也。以此性德持经。方能妙契法身。所以诣虚空向二世尊者。正显生灭见谢延促同时。故五十小劫谓如食顷。由称性行成。故四上首皆以行名。意显以此持经方称如来本怀也。然性德之境。殊非心识可知。故弥勒与八千恒沙。皆生疑念。乃云不识一人。故与诸佛侍者。同时请问也。此非小缘。所以先勉以被精进铠发坚固意。始能信受。而如来自言。今欲显发宣示诸佛智慧自在神通力。师子奋迅力。威猛大势力。尽在于此。岂细事哉。是如来之意甚深。非口耳知见可能及也。然如来谓此诸大众皆是我成道已来所教化者。致令会众皆起疑念。谓我等目击世尊成道四十年中所教化者。无不知之。而此地涌之众。昔所未见也。况此之大众。皆久植德本福慧双修之人。我等久蒙佛教。而行解尚劣弱如此。何以少时便能成此胜化。故说父少子老之喻。以述疑情。殊不知此是如来显本之妙。以袪二乘生灭之见。而明法身常住不灭也。故次继以明寿量。直指云。此下一十四品。古科为开迹显本。盖前十三品约主伴。皆属迹门。主即化身释迦。机则转凡成圣。乃至助化之众。皆从他方来。终非法身真主法性真机。若夫法性眷属。敌破本迹。直显威音那畔无坏无成无修无证体用如如之妙境。故曰开迹显本。今此品为本门之序。由安乐行品获益殊胜。故感他方圣众。自誓于此土弘经。而佛不许可者。正为涌出品开端。其声未息。而无量菩萨从地涌出。正为显本之相也。地表当人本觉性地。即前谓忍辱地也。涌出者。正显最后生相无明顿破。涌出自性恒沙妙德也。依事得名。故曰从地涌出。又迹门为三乘人开示佛之知见。属今世门头。本门为地上菩萨悟入佛之知见。属实际理地。非迹无以诣本。非本无以立迹。本迹互融。体用一致。任运随心。逢源自在。故曰从地涌出。

　　△二本门开迹显本。分三。一本门序分。从此下至汝等自当因是得闻。分为两科。一明地涌之相。分三。一他方菩萨弘经。

　　尔时他方国土诸来菩萨(至)当于此土而广说之。

　　天台云。他方菩萨既闻迹门流通弘经福大。咸欲发愿住此弘宣。是故请也。

　　[△@△]持品中。如来力劝发愿持经。犹恨其无人。新记见募觅之切。只得发愿于他方。实畏难忍苦于娑婆也。今幸如是多众舍彼就此。可谓如其所愿。向下返止而不许者。良有故也。此诸菩萨曰。若听我等。此一听字。便是密得如来显本之心。冥知佛不许可。故姑请耳。如来亦藉此众。是从他方来。而非本有。况此妙法。从来不借他人力。若此处允许弘通。何以能召下方本有之众。故知向下说寿量现神力种种妙用。皆从此不许中发。此即便为废迹显本之原委矣。

　　△二如来止答不许。

　　尔时佛告诸菩萨摩诃萨众(至)护持读诵广说此经。

　　此正以显本。而欲召下方菩萨之引也。天台云。如来止意有三。一则他方菩萨。各有己任。恐住此而废彼也。二则于此土。结缘事浅。恐无巨益。三则若许此。则不得召下方众。众若不来。近迹何开。远本何显。由此三意。故止耳。召下亦有三意。一是我弟子应弘我法。二以缘深广。能益遍此土。三又得开近显远。故召下也。

　　[△@△]更须知。显本之意。原为新记人识见狭小。未能深穷妙法渊底。染净之见未忘。苦乐之相不泯。故假下方菩萨。以明之也。新记人但知离此外。别觅净处乐处。故不愿居此。殊不知。此最苦处是最乐之境。极染处是极净之场。地即一真心地。六万者。即六根之数。恒沙菩萨。即自性本具之称性功德也。各有六万恒沙眷属者。即显根根尘尘周遍法界。是展转无尽之意。然必谓下方者。乃甚深无量处。故迹门三止身子。便得三根授记。今本门一止诸菩萨。便要使三根人同臻一真妙境。有此深意。故云我自有六万等也。然未召之先。而不出者。由我未灭故。须待我灭之后。自能于此广说是经。意更微妙。看者当须细省。

　　△三下方涌出之相。分二。一经家叙相。

　　佛说是时娑婆世界(至)此界虚空中住。

　　此明佛止诸菩萨时随念即成地震众涌之相也。天台云。地裂者。开迹显本也。其中者。常寂光也。下方者。法性之渊底也。下不属此。空不属彼。即中道也。直指云。世界振裂者。表发本门后得智。一念入十种金刚道定。顿破生相无明也。所谓迷时为火宅。悟后即真常。众从地出者。正示自性心地开显之相。所谓从天降下不为贵。从地涌出始为奇也。身金色者。表性具神用。皆从中道智体所生。下方虚空者。表住忍辱谦卑之地。

　　[△@△]三千国土地皆振裂无量菩萨同时涌出。好光境也。学者幸勿作文字看过。于此明得。始见灵山一会俨然未散。

　　是诸菩萨闻释迦牟尼佛所说音声从下发来。

　　所说音声者。即闻我娑婆世界自有六万恒河沙等语。乃闻声即至也。要解云。此以真说。彼以真闻。文殊所谓心闻洞十方之意。从下发来四字。大有关要。实由闻字而生。则闻为能发之因。从下四字为所现之境。从者。有所原本也。下者。由内及外也。发者。即一念相应。不觉而有也。来者。即感而遂通。一时现前也。

　　一一菩萨皆是大众唱导之首(至)所不能知。

　　天台云。所将眷属者。若人情往望。谓领六万五万者为多。三二一者为少。单己者为只独也。若依文往寻。有况复字。则六五万者少。单己者多。故偈云。单己无眷属。其数转过上。若依法门。一一皆是导师。能引众人。至于宝所。当知一己非独。六万非多。直指云。数有六层。初以六万。减至一万。为一层。次以一恒河。减至半恒河四分之一。为二层。又次以千万那由他分之一。为三层。又次以千万那由他。减至亿万。为四层。又次以千万百万。减至一万。为五层。又次以一千一百。减至五四三二一弟子。为六层。以对六根。主伴重重无尽。通属十地。已至等觉之境。至单己无眷属。是妙觉果海。不堕众数。故曰乐远离行。以妙觉远离能所。真常独露之谓也。

　　△二菩萨来仪。分五。一三业供养。

　　是诸菩萨从地出已(至)欣乐瞻仰于二世尊。

　　此经家所叙圣众来仪也。直指云。诣空礼二如来足者。表妙行一一回向真如。以契本始二觉也。礼分身者。表后行之契前行也。行智冥交。故以赞觉者。而赞叹之也。

　　[△@△]欣乐瞻仰四字。便是诸菩萨之深心本愿。欲冀如来一发明之。是所以显如来久远教化之本也。

　　是诸菩萨摩诃萨从初涌出(至)令诸大众谓如半日。

　　此明因契于果无久近相也。要解云。圣人神智方便法门。能延一日。以为一劫。能促一劫。以为一日。盖道无迁变。情有顷久。犹如梦人不移一时。而梦历多岁。则顷久之情。初无定也。故圣人对机。示现延促。而本无延促。所言菩萨赞佛经劫。则于促示延耳。又令大众谓半日。则于延现促耳所以然者。将欲显发宣示诸佛智慧自在神通之力。使忘延促之情而深证实相也。华严云。一念普观无量劫。无去无来亦无住。如是了知三世事。超诸方便成十力。夫能一念普观无去来住。则了斯延促皆方便耳。

　　尔时四众亦以佛神力故(至)百千万亿国土虚空。

　　四众肉眼。碍而非通。而能见无量国土者。假佛通力故也。要解云。夫于众一多互陈。于时延促互现。于境通碍互用者。以明物量无穷时无止分无常。而警发常情。使去其倒心限意。依无碍智。圆融妙达。由是契进寿量秘说。而得入佛慧。成就佛身故也。是故此品事法。虽为显迹劝持。而实为寿量引发也。

　　△二陈问讯词。

　　是菩萨众中有四导师(至)最为上首唱导之师。

　　此明诸菩萨赞毕问安也。天台云。于恒河沙众。而但举四人者。欲拟开示悟入四十位耳。如华严但举法慧功德林金刚幢金刚藏。说四十位也。唱导者。启发法门名唱。引接物机名导。知音云。四导师。应四安乐行为名。住慈悲室。名上行。据法空座。名无边行。无希望。名净行。住忍辱地。名安立行。上标六万等。表师资或具六度。此为四摄法乃六度之网领。故曰于其众中最为上首。

　　在大众前各共合掌(至)尔时四大菩萨而说偈言。

　　世尊安乐少病少恼(至)不令世尊生疲劳耶。

　　天台云。世尊已离世间有漏五阴。岂有病恼。盖欲示同人法。顺土常仪。故此问耳。此但问讯释迦。而不及多宝等者。是彼自叙师资之仪也。少病恼者。佛念六道众生苦果无穷故病。此约身言。三乘烦恼不断故恼。此约心言。若凡小顺化。则如来安乐。此是问佛自处。下所应度者。是问化他。应以灭度者而令灭度。不生疑难。可谓易度。九界众生。能顺佛语意。佛则不致有疲劳想耳。

　　△三佛答安乐。

　　尔时世尊于菩萨大众中(至)如来安乐少病少恼。

　　此答初偈所问也。如来答以二如是者。则显菩萨所问有深意存焉。明知世尊不许他方菩萨弘经。而召本弟子者。意在显发本门大事。故问所应度者受化易不。则世尊因之可以显本。故答云。如汝所问恰当我心也。

　　诸众生等易可化度(至)即皆信受入如来慧。

　　此答次偈所问也。天台云。易度有二。一根利德厚者。世世已来。常受大化。始见我身。即禀华严。入如来慧。果熟易零。此一类众生。则易度也。

　　除先修习学小乘者(至)得闻是经入于佛慧。

　　○二根钝德薄者。世世已来。不受大化。为此等人故。须开顿说渐。三藏法中。令调伏之。此闻法华。入于佛慧。大窾云。所以者何下。释易度之意。言利根者。我于过去为沙弥时。曾教化之。今一见我身闻我法。即入佛慧。若过去学小乘者。四十年中。徐徐引诱。今闻妙法。亦入佛慧矣。此如来密知菩萨发愿持经。故密以度生之法授之也。

　　△四偈赞随喜。

　　尔时诸大菩萨而说偈言。

　　善哉善哉大雄世尊(至)闻已信行我等随喜。

　　此本门圣众。因闻佛述新记。远近因缘。二俱殊胜。故同声称赞也。称善哉。赞大雄。是知如来将欲显发宣示诸佛智慧等三种威力也。能问诸佛二句。是别赞弥勒智积大乐说等之词。我等随喜者。是同志者共庆。然此随喜二字。非同泛论。故后如来独叹发随喜心一句。

　　△五如来述叹。

　　于时世尊赞叹上首(至)汝等能于如来发随喜心。

　　菩萨前来以善哉赞佛。曰大雄世尊。今如来以善哉叹弟子。曰发随喜心。是各善其善也。如来善能于久远劫化度众生。则无生不度也。菩萨善能于如来发随喜心。则无行不成也。然此独赞能随喜者。为欲密开寿量之远本。唯此等菩萨。乃堪领受也。

　　△二弥勒陈疑。分二。一此土菩萨疑。又二。一长行疑念。

　　尔时弥勒菩萨(至)合掌供养问讯如来。

　　天台云。此下是第二疑问序也。直指云。慈氏及八千恒沙大士。以迹疑本故。皆共作念。序品以权疑实。赖之以显实。今复以迹疑本。亦复赖之以显本也。盖慈氏与诸菩萨。皆是从因至果。位居等觉。但为新记引发故问。从昔已来不见不闻。亦复不知称性流出。故疑从地涌出也。则知开迹显本。乃为破最后生相无明。以成一真法界。始明悟入佛之知见。

　　△二偈颂正问。分五。一问从何所来。

　　时弥勒菩萨摩诃萨(至)合掌向佛以偈问曰。

　　无量千万亿大众诸菩萨(至)是从何所来。

　　弥勒为补处尊。已是承任之人。而妙法中。权实本迹。无不了了。然所以求教请决者。意为将来与诸菩萨作龙华三会授记之原本也。故本迹二门。皆弥勒陈疑。关系非小。此言弥勒知八千等心之所念。则已为彼露其头鼻。但以并欲自决所疑一句为盖覆耳。然偈中所举大众菩萨。而不及二乘人天等。显此境是等觉位中生相未忘之见。非泛泛可得而疑。若权小人天能疑者。又不待弥勒问矣。须知通经前后。弥勒能几问耶。今打头便问个此从何来。要知此处大好一问。岂实不知来处者耶。

　　△二问何因缘集。

　　以何因缘集巨身大神通(至)为从何所来。

　　以何因缘集一句。是正问。下皆发其所疑。谓我观此诸菩萨。身相广大。神通无量。福似足矣。智慧三昧禅定解脱不可思议。慧似足矣。兼之志念坚固。忍力弘深。又为一切人天二乘权小众生之所乐见。但不知为何所求而来也。前云从何所来。是单问来处。此云为何所来。谓是何因缘而来至此也。益知从地涌出者。不为自求。又见弥勒所疑所请亦有关系。

　　△三叙其数量。

　　一一诸菩萨所将诸眷属(至)犹不能尽知。

　　此问地涌之众。师资皆不可量。大菩萨者。即所谓神通智慧众生乐见之大菩萨也。将六万恒沙。是所领之眷属。况恒河广四十里。其长不知经几千万里也。其中沙细如面。今虽曰六万恒河。亦不过随佛自语。岂能知其数哉。今若师若资。皆来供佛。及护是经。颂中唯此两句。是一结局也。且大菩萨本有六万恒沙。而所领之资。或六万五万。以至半恒河沙。偈中。一云其数过于上。二曰复过上。三曰转过上。是知师者多。而弟子亦多。增数多而少数亦多。至于独一无眷属者。犹不可数。如是多多之众。岂是一佛一师之所成就。且弥勒意中。疑佛云不须汝等。我自有六万恒沙菩萨。今见如是之多。岂我世尊一己所化哉。

　　△四问师为谁。

　　是诸大威德精进菩萨众(至)修习何佛道。

　　若不因弥勒问个谁字。焉得知毗卢有主。法身有师。阐明无量寿佛。而致广大神通耶。谓如是具大威德成大精进者。必领受不易。但不知与彼说法者为谁。而教化成就至于此也。教化成就者。乃最后师也。又不知最初发心。从谁引发。至于中间。称扬者何等佛法。受持者何等经教。修习者何等佛道。接连用数番谁何字。问得最妙。疑得极好。致使如来答处。便不可思议也。

　　△五请决众疑。

　　如是诸菩萨神通大智力(至)愿说其因缘。

　　此总束前问意。再四伸明。始见欲悟之心切也。如是诸菩萨。如是妙神通。如是大智慧。此皆等觉位中亲见亲知之境。四方震裂者。据理乃生住异灭四相销镕。而本觉妙理于中道显发。故曰昔所未见也。我常游诸国者。明唯识境中无处不周。竟未见此。今日一旦忽然涌出。诚不可思议。但不知此恒沙妙性。何因而有。何缘而具。

　　今此之大会无量百千亿(至)本末之因缘。

　　此举众会。皆欲知此一事者。以其见处同疑念亦同。总皆欲究明此从地涌出始本二觉之妙智。本为何因。末为何缘也。是诸菩萨等。即今会生疑者也。是诸菩萨众。即地涌之不识者也。

　　无量德世尊惟愿决众疑。

　　弥勒至此。可谓明修栈道。意谓要知从前无量菩萨。即是世尊无量妙德。是则前问从何所来。以何缘集。并及本末因缘。而弥勒自答已竟。此后如来对答之。下说寿量。现神力。但明无量德中之一二德耳。

　　△二他土菩萨疑。

　　尔时释迦牟尼分身诸佛(至)菩萨大众从何所来。

　　此正揭示当人本具圆行。将来亦如释迦分身云集。正等无二也。直指云。诸佛侍者。各质本师者。欲共知此本地风光也。盖分身是果。地涌是因。以果证因。故如此问。不然。则徒成过文矣。

　　尔时诸佛各告侍者(至)汝等自当因是得闻。

　　分身诸侍者。皆大菩萨。与今会弥勒。等无有二。而同疑同问。理所应然。且各各本师不答。是各推其本。故以待释迦酬答。使之因是得闻也。妙乐云。弥勒所问不轻。世尊一向未曾显说本门大事。因兹答问。广显长寿。故须如来自开。所以分身不应答也。

　　[△@△]问。前云四众承佛神力。见无量百千万亿国土。既能圆见。岂不圆闻。况弥勒与八千恒沙菩萨。出众请问。可谓惊群动众。何分身侍者。竟不此闻。又复各问本主耶。答。不见道。分身侍者。与弥勒无二。弥勒既如是疑问释迦。则侍者亦当疑问本师也。二则因此唱。发弥勒后当作佛。益知分身侍者。皆未来分身诸佛。如是开彰。使弥勒与诸侍者。成未来灵山一会俨然。又在目前矣。本门序分竟。

　　△二本门正宗。从此去至分别功德十九行偈止。分二。一诫许。分二。一长行。

　　尔时释迦牟尼佛(至)乃能问佛如是大事。

　　如来赞善。而当机实有可赞之功。若弥勒不问。则师资徒然问讯一翻。有甚奇特。由此一问。使本门大业开彰。故曰乃能问佛如是大事也。阿逸多。此云无能胜。即弥勒姓也。

　　汝等当共一心被精进铠发坚固意。

　　直指云。迹门是身子等被精进铠。故得打破化城。而归宝所。获三周授记。开示佛之知见。以取如来极果。为报身佛也。今本门是等觉人被精进铠。踏翻宝所。粉碎太虚。以成一真法界。是谓悟入佛之知见。乃为一生参学事毕也。由此如来以三业加持。当共一心。是口加持。被精进铠。是身加持。发坚固意。即意加持。此是诫勉。向下许说。

　　如来今欲显发宣示(至)诸佛威猛大势之力。

　　今欲显发四字。是如来许说本门大事因缘。后乃一一宣明指示。其文不出寿量品诸佛智慧。即如来寿量。诸佛与如来。俱是通称。智慧与寿量。元无异理。则知今欲宣示者。即寿量也。诸佛智慧。乃寿量总相。下自在神通等三力。皆寿量别相。言诸佛自在神力者。即后文云。诸善男子。今当分明宣告汝等。此正应宣示二字。若着微尘。及不著者。尽以为尘。一尘一劫。我成佛已来。复过于此百千万亿阿僧祇。如此长远寿量。岂非自在力耶。又云。自是已来。我常在此娑婆世界。说法教化。亦于余处百千万亿阿僧祇国。导利众生。岂非神通力耶。又云。于是中间。我说燃灯佛等入于涅槃。以种种方便。说微妙法。能令众生发欢喜心。岂非师子奋迅力耶。又云。见诸众生乐于小法。德薄垢重者。便谓如来难可得见。众生闻如是语。生难遭想。渴仰于佛。便种善根。岂非威猛大势力耶。故知今欲显发。皆此等力。如此则三种力。俱有归属。

　　△二偈颂。

　　尔时世尊欲重宣此义而说偈言。

　　当精进一心我欲说此事(至)汝等一心听。

　　当精进一心。颂被精进铠。是诫慎之词。我欲说此事。颂诸佛智慧。言今欲宣示本门大事。若有疑悔。则不能悟入此境。佛智叵思议。颂自在神通。况诸佛所有自在神通。本不可思议。然汝今腾疑启请。便知有本门大事可证。故出于二乘信力之上。住于菩萨忍善之中。堪当此法。故我今安慰于汝。慎勿怀疑生惧也。佛无不实语两句。颂师子奋迅。谓我所说法。如师子奋迅。捉象捉兔。皆用全力。说大说小。皆实不妄也。所得第一法两句。颂威猛大势之力。谓如来威猛大势。最为第一。岂是思议分别所能知者。我故教汝当精进一心。勿得有疑惧也。如是今当说两句。是许说。如是二字。指上三种神力。今当说者。正说如来寿量。明诸佛智慧。故令一心听受。

　　△二正说。分三。一正开近显远。又分二。一略开明动执生疑。又二。一略陈开显。又二。一长行。又二。一双答。

　　尔时世尊说此偈已(至)调伏其心令发道意。

　　此去尽寿量品。正开近显远。阿逸多是疑问之机。下举地涌之众。乃今会所不识者。向问是谁所化。今答是我。问从谁发心。答是我调伏。令发道意。

　　此诸菩萨皆于是娑婆世界之下此界虚空中住。

　　向问从何所来。今答云此界虚空中住。此界者。是不离当处也。虚空者。即第一义空也。

　　△二双释。

　　于诸经典读诵通利思惟分别正忆念。

　　此释明所答之义。天台云。师知弟子修智断二德。于诸经分别。是修智。正忆念。是修断。正答前称扬何佛法受持行谁经修习何佛道。谓此众大小乘诸经悉皆通达。以正忆念。修习佛道也。

　　阿逸多是诸善男子等(至)勤行精进未曾休息。

　　此申明住下界之义。谓汝问常游诸国未见是众者。由其不乐在众。而乐静处也。

　　亦不依止人天而住(至)一心精进求无上慧。

　　汝问不识一人者。由不依止人天而住也。知音云。良以此众精进。弥勒懈怠。此众读诵通利。弥勒弃舍习诵。此众不依人天。弥勒常游族姓。一一背驰。安得而识之哉。此段总答以何因缘集一句。由此大众常乐深智。以至一心求成佛道。是此因缘而来集也。

　　△二偈颂。分二。一颂双答。

　　尔时世尊欲重宣此义而说偈言。

　　阿逸汝当知是诸大菩萨(至)其心无所畏。

　　前问处节节言谁。此答处历历言我。方见问答有据也。阿逸下。颂答所习之道。所事之师。舍大众愦闹。即是不亲近国王大臣及沙弥等。不乐多所说。即不近外道婆罗门等。如是诸子。虽乐寂静似乎小乘。而又精进修习佛道。昼夜不怠。为求下三句。颂所住之处。志念下四句。颂上求下化。一一与长行前后互知。愦(音脍)。闹(铙去声)。

　　△二颂双释。

　　我于伽耶城菩提树下坐(至)教化是等众。

　　此即为下节张本。知音谓。长行云我于娑婆成菩提。况娑婆一大千量。佛以遍法界身。化地涌众。似无可碍。故颂以伽耶等言。据迹之人。但见伽耶一会。岂能化其多众。今言是我教化发心。以至当来成佛。实所难信。此弥勒等有父少子老之疑也。我从久远来两句。为后说寿量伏案。既云伽耶得道教化。而又言久远教化。使人知此久众即是新化。则弥勒等。益难信也。非谈法身寿量。人恶乎能知。

　　△二因疑更请。分二。一长行。又二。一疑。

　　尔时弥勒菩萨摩诃萨(至)三藐三菩提。

　　此执迹而疑本。以为显本之肇端也。少时间。举世尊于现生成道未久。其所化如是之多。而且人人福慧具足。由此生疑不信。故作念请决也。

　　△二请。分三。一法说。又二。一执近生远疑。

　　即白佛言世尊(至)当成阿耨多罗三藐三菩提。

　　伽耶。此云山城。去菩提场二十里。城甚险固。城西南五六里。至伽耶山。溪谷杳冥。峰峦危险。印度国俗称灵山。四十年者。说法颂云。阿含十二方等八。二十二年般若谈。法华在般若后说。故云四十余年。直指云。此出疑情有三。一滞于化迹。而晦三世平等。二滞于一会化机。而晦于恒沙性具。三滞于有修有证。而晦无修证理。故疑词。先举为太子时。二居伽耶不远。三明成道不久。此皆众所共知。云何少时作此大事。次下返释云。莫非是佛势力。是佛功德。乃能如是耶。此独疑于佛。

　　△二执远生近疑。

　　世尊此大菩萨众(至)成就菩萨道常修梵行。

　　弥勒既不知其人。而又言久植善根者。则亦见其所疑所请也。据本文。即因闻佛叹住处德业甚深莫测。故此疑也。

　　△二譬说。分二。一开譬。

　　世尊如此之事世所难信(至)生育我等是事难信。

　　此因事迹相反。故举返喻征究。以便显本也。直指云。譬如有人。喻佛。色美发黑。喻迹门应身。年二十五。喻太子出家得道。仅四十余年。所谓于少时间。此以近迹疑远。指百岁人为子。喻地涌菩萨。皆久修德业。终非今日新成之佛所化。百岁人指年少为父。喻诸菩萨诣空礼赞。是以远本疑近也。况父子之义。本自相当。而父子之年。何独相反。故曰是事难信。但此中执定迹门化身为主。而疑本门大用非伴。初则以迹疑本。不期因本破迹。此皆是善巧方便之问也。惟此主伴相返。以为正意。其余不必谬配。

　　△二合譬。

　　佛亦如是得道已来(至)令向阿耨多罗三藐三菩提。

　　此举法合喻。标显本之致也。直指云。佛亦下三句。合色美至年二十五。而此大众下。合百岁人是子。此中不出十度。无量劫为佛道即智度。勤行精进即进度。善入出住即禅度。无量三昧即慧度。得大神通即愿度。久修梵行即戒度。修诸善法即施度。巧问答即方便度。人中宝即力度。甚为希有即忍度。以忍居后。合住柔和忍地。今日世尊下。合百岁人指年少为父。天台云。九次第定是善入。师子奋迅三昧是善出。超越三昧是善住。此藏通意也。从初地至十地。名善入。十地入重玄门。再修凡夫事。名善出。妙觉遍满。名善住。别教意也。毕法性三昧名善入。首楞严三昧。名善出。王三昧名善住。圆教意也。

　　△三请答。

　　世尊得佛未久(至)佛所知者皆悉通达。

　　世尊下两句。是实所难信语。我等下三句。是意知如来发言有准。谓我故知如来欲彰远本。是随宜说。化地涌众。皆不妄说。知无不达。是不谬说。此唯我弥勒辈。独所知也。若末学初机。须要如来宣明乃可。

　　然诸新发意菩萨(至)闻此事已亦不生疑。

　　天台云。今所请者。正为未来及今新发意者。由行浅信轻。喜生诽谤。谤则堕苦。不退者虽能信而不谤。不能增道。若为分别。令谤者则生信。信者则增道矣。

　　[△@△]我等虽复信。总为新发意者闻语生疑。弥勒自己明明说出。则知弥勒之疑。原与智积文殊无异。反覆辨难。无非欲后学决疑坚信。以成无上菩提也。知音问。喻中有少父指老子。老子指少父。法中但合少指老。不合老亦指少何也。答。究文应有。或译人忽略。然义直重父少子老一边。故不合老指少也。问。经文何处见老认少为父。答。前初涌出时。礼赞三世十方讫。然后独问讯释迦。是老认少处。

　　△二偈颂。分二。一颂法说。

　　尔时弥勒菩萨欲重宣此义而说偈言。

　　佛昔从释种出家近伽耶坐于菩提树尔来尚未久。

　　此颂执近迹。谓见出家成道。人所共知。其实未久。

　　此诸佛子等其数不可量(至)云何而可信。

　　此颂疑远本。谓众不可纪。复是久修。其神通三昧。超过一切。皆宿学也。以莲华在水一句。上喻不染世法。下喻从地涌出。如此者。皆循循恭谨于如来前。则有似为如来所化。论其事实悬远。观其情又逼真。此实所难信者也。

　　佛得道甚近所成就甚多愿为除众疑如实分别说。

　　此颂结请答。谓世尊成道若久。此不足疑。所化之众浅少。亦不足疑。今以少近之时。化此难思之众。不唯本来障深慧浅者为疑。即今现受化者。亦未免不疑也。如此之事。若非如来宣示显发。则返增其累。

　　△二颂喻说。

　　譬如少壮人年始二十五(至)举世所不信。

　　喻意一如前释。但长文于父言色美发黑。颂中于子言发白面皱。乃前后互现也。皱(音绉)。

　　世尊亦如是得道来甚近(至)于下空中住。

　　弥勒既谓不识一人。又焉知彼志固无怯。远劫行道。以至忍辱心决定。十方佛所赞耶。其所谓不识。正是识之极矣。但欲为新发意及未来实不识者。令其证到弥勒不识之境。

　　我等从佛闻于此事无疑(至)而住不退地。

　　如来垂教之心固切。而菩萨辅化之诚亦殷。弥勒之请词。步步迫切者。非谓佛不微细垂慈。只要行人信根坚固。洗除心垢。渐入佳境。稍着疑情。便堕恶道。其悲愍深怀。慈济苦心。真与佛等矣。略开明动执生疑已竟。

　　妙法莲华经授手卷第七
卍新纂续藏经第 32 册 No. 0623 法华经授手


　　妙法莲华经授手卷第八

　　楚衡云峰沙门　智祥　集

　　如来寿量品第十六

　　品节云。此品来意。由弥勒腾疑。世尊说寿。以显本迹之妙。竭尽私衷。破二乘生灭。以极法身之理。随缘普应。隐显无碍。始知如来智慧甚深无量。其智慧门难解难入也。意谓修学人。不透法身。终非实证。不名佛知见也。宝塔品中。虽远假多宝如来。窾启法身。而诸大众。但信多宝。而不识释迦同是一身一智慧力。以诸声闻所见知鹿苑说法者。为真佛。更不知犹有向上事耳。又闻将欲灭度。重起生灭之心。虽闻授记。但知佛说。未悟佛心。终难远取菩提之果。然悟既非真。修岂是实。则如来出世本怀。毕竟不尽。前虽多方指示。尚是依他。至此如来极尽神力。露出本怀。故示法身寿命无量也。且医师一喻。明灭而不灭。直使二乘了生而非生。亲证法身。真因已植。而此品显理已圆。至下品但分别功德而已。大窾云。此经自最初说无量经。入无量定。放无量光。以显如来事事无量。在方便譬喻二品。显如来善巧无量。药草品见法雨无量。化城品显劫数无量。知见无量。所化声闻弟子无量。宝塔品见分身无量。地涌品见所化菩萨无量。虽然。此皆如来应化边事。然未极显法身慧命平等无量也。故此品专言如来寿命无量。显于尘点劫先成道已竟。故名如来寿量品。

　　[△@△]如来是总十方三世之通称。寿量乃圣凡同具之一理。众生执相妄。而分长短。如来洞源底。而证无生。至于降神示生。以及唱灭等。皆对机示现。今欲为新记人怯生灭知见。启最后玄关。故极显天真之无量寿也。是以名品。

　　△二广开明断惑生信。分二。一诫信重请。又分三。一如来诫信。

　　尔时佛告诸菩萨(至)汝等当信解如来诚谛之语。

　　诚谛。即真实无妄之谓。如来四十年间。权巧方便。事事说尽。独此远本未彰。非故为郑重迟回也。才一开口。苟非信不及。便是解不透。不信不解。不将此段大事。向虚妄中了却耶。今见会众信根既纯。时节已至。何容特地隐忍。然未语之际。三番唤醒。三番垂诫。总要会众信发解生。信得及。自解得透。解得透由信得及。是信之一字。实解悟根源也。

　　△二会众重请。

　　是时菩萨大众弥勒为首(至)我等当信受佛语。

　　在如来自谓。则曰诚谛。在弥勒等闻之。即佛语也。佛语未有不诚谛者。如来三唤。弥勒等即三番愿请。如来三诫。弥勒等即三番承当。胸中已知有一段微妙信得及矣。只是世尊不曾说出。故解悟无因也。所以三请之后。又复重恳。其求解之念。诚切且至矣。

　　△三世尊再诫。

　　尔时世尊知诸菩萨三请不止而告之言汝等谛听。

　　既三请不止。且再四承当。非笃信者不能。世尊已知弥勒等可堪承受也。然必重唤汝等。再嘱谛听者。良以此事甚深微妙。惟恐偶生疑障也。

　　△二正答所问。分二。一长行。又二。一法说。又二。一三世益物。又二。一明过去益物。复二。一出机近情。

　　如来秘密神通之力(至)得阿耨多罗三藐三菩提。

　　如来秘密等正应前品诫许云。今欲显发宣示诸佛智慧。以至诸佛自在神通三种之力。至此以下。正是显发。前言诸佛自在神通。此言如来秘密神通。正许说相照也。如来。即品题所举十方三世之通称。秘密等。即品题寿量二字。此一句总前诸佛智慧等数句。秘者。唯三世如来之所证。密者。惟一切诸佛之所护。神。谓九界不能测。通。谓三世不可易。曰如来寿量。曰诸佛智慧。意即一句。而本门要义全居此耳。一切世间等。总举九界滞近迹而不知远本。故曰皆谓释迦为新成之佛。此亦牒前弥勒疑辞也。

　　△二破近显远。分二。一特显久远。又二。一法说。

　　然善男子我实成佛已来(至)百千万亿那由他劫。

　　此下正破执遣迷。以显久远之本。上诫谛听当信者。此也。如来既说成佛久远。则谓伽耶近成父少子老之执。可破矣。

　　△二喻说。又分三。一举喻为问。

　　譬如五百千万亿(至)可得思惟校计知其数不。

　　天台云。余经明数多。但以不可说尘沙等为喻。今经喻于远寿。直下尘被点之界已不可说。况不下尘之界宁当可说。下尘不下尘之界尚不可说。则下尘不下尘世界之尘。又宁可说耶。然又云复过于此。则又宁可说耶。那由他。此云万亿。阿僧祇。此云无数。

　　[△@△]前言大通智胜灭度劫量。不过以一三千世界为尘。下尘之处。亦不过言千国土下一点。今言以五百千万亿那由他之阿僧祇世界为尘。又过如是多多国土。乃下一点。则其超数量远矣。如来说在智佛所。为王子说法。已为显本之谈。但比时为下根说因缘。先露一班。以为此处定案。至此正显本处。令新记一闻便领。则不费繁词矣。益见前诫许中言诸佛自在神通之力。师子奋迅之力。大势威猛之力。不出此品矣。

　　○二以不知答。

　　弥勒菩萨等俱白佛言(至)如是诸世界无量无边。

　　此中举三等人不知。阿惟越致。亦名阿鞞䟦致。此云不退转。弥勒答以非算数知。非心力及。则已剿绝三等人命根矣。善哉辅化之诚。恩非浅浅。次则举出三等人不知之意。谓声闻缘觉虽有无漏智。以之思惟。则远矣。限以世界边际而言。数以微尘世界而言。不退菩萨虽至等觉位。数量不忘。亦所不达。谓亦所不达者。由一分生相未泯。岂识如来秘密神通哉。故只云如是世界无量无边而已。

　　△三合显长远。

　　尔时佛告大菩萨众(至)百千万亿那由他阿僧祇劫。

　　此正显本。直指云。仍以上着尘之国。及中间五百万亿那由他阿僧祇未着尘之国。尽是东方着与不着一切国土。尽抹为尘。一尘一劫。配佛成道已来。复过如此百千万亿等劫也。要解云。诸佛寿量。悉皆无量。众生寿量。亦复如是。但迷其智。故妄逐生死。如堕一地狱。至无数劫。岂非无量寿耶。苟不迷堕。与佛何殊。

　　[△@△]分明宣语者。以机熟信成。非从前权巧逗机秘而不言也。言成佛已来。单推过去。已有不可思议劫。返复推穷。则前前无始矣。既知前前无始。便识后后无终。总三世之寿量。曷可终穷哉。

　　[△@△]问。若如此渺漠无终。谁复知斯寿量长远。答。不见如来谓。今欲显发宣示诸佛智慧。既曰佛慧。则唯佛知见。故一切声闻辟支。及不退菩萨。皆不能知见。而独觉者知见耳。如此难思难量。故谓自在神通之力也。

　　△二益物所宜。分三。一益物处。

　　自从是来我常在此(至)阿僧祇国导利众生。

　　此明诸佛出世由秘密神通之力也。知音云。虽示现生。而实不生。于尘点劫来。或在娑婆。或化余国。然刹海固有彼此。而法身遍在导利众生。此所以成秘密远本也。

　　[△@△]愚谓。前举寿量。显法性身历三世而无穷。此举国土。显法性土遍十方而无际。以如是身。居如是土。说如是法。化如是众。于其中间。则何法不说。何生不度。所谓但见皇风成一片。不知何处有封疆。则从始至终。唯一如是也。

　　△二拂迹疑。

　　诸善男子于是中间(至)如是皆以方便分别。

　　知音云。从尘劫来。以至今日。中间或说得燃灯记。为发心之始。或说入于涅槃。为究竟之终。报化非无生灭。皆方便权智之分别。此所以为神通近迹也。

　　[△@△]上言从是来。此言是中间。二是字。即秘密神通也。看者不可轻忽。此中间二字。亦非浅近。既举尘点不思议劫。则中间示现生灭。亦不可思议。燃灯佛举最后者。等字指燃灯已前不思议劫所事之佛。此皆言示生之方便也。既曰示生。仍当示灭。故云又复言其入于涅槃。则不思议劫中间示灭。亦方便也。是知世尊过去无量劫。以方便分别如是妙法。未来无量劫。亦以方便分别。是知虚空可尽。方便无穷也。

　　△三明益物。

　　诸善男子若有众生(至)亦复现言当入涅槃。

　　上言示生示灭。但未明何故欲示。至此始明其示生灭之所由也。若有众生。即指九界言。来至我所者。乃理智冥会机发感通之时。佛眼。即大圆镜智普照无遗。此为能观。信等。即五根。乃利钝之机。是其所观。以五根中慧是了因。信进念定四根为缘因。则各有利钝大小之不同也。随所应度者。由机感不同。则示应有异。处处者。指上百千万亿那由他阿僧祇国言。自说名等。不出报化为体。而名随机变。则有不思议名。年大小者。大即胜应。小即劣应。此亦随机示寿长短之不同也。即完上中间二字。亦即无生示生。乃完足我说燃灯佛等一句。亦复现言等。是应以灭度而化者。则非灭现灭。亦即完上又复言其入于涅槃也。如是者。总明迹门佛事。如水月空华。大窾云。究实而论。无一物非如来身。无一名非如来号。无一刹那非如来出现时。无一芥子处非如来寂灭也。尘尘尔。刹刹尔。念念尔。物物尔。岂以一身一名一时一地。可限量哉。此显过去时以秘密神通作此现耳。

　　又以种种方便说微妙法能令众生发欢喜心。

　　上言示生灭不同。此明说小大不异。种种方便。权也。说微妙法。实也。以权说实。同归真际。见法无二也。然所说法。各称其性。故令欢喜。此正完上方便分别四字。由是知。前四字中。摄尽权实二教。非寻常所谓分别也。

　　△二明现在益物。分二。一明机感。

　　诸善男子如来见诸众生乐于小法德薄垢重者。

　　此节完上自从是来我常在此娑婆世界说法教化也。见诸众生者。即镜智鉴机。别指一类根钝垢重者为言。乐小法者。因德薄垢重。无大乘想。所以但执近迹而不达远本之秘密也。德薄。缘了二善功用微劣。垢重。见思未除也。由善因微惑垢重。不知远本。只得为彼示生灭也。

　　△二明应化。分二。一非生现生。又二。一现生。

　　为是人说我少出家得阿耨多罗三藐三菩提。

　　此申明今日隐胜现劣示八相成道。欲令下劣之机方便附近也。

　　然我实成佛已来(至)令入佛道作如是说。

　　此总结本迹中所有秘密神通。作如此说也。前二句结示显本。后三句结示明迹。

　　△二利益。分二。一明形声。

　　诸善男子如来所演经典(至)诸所言说皆实不虚。

　　此明现生形声益物也。说即声教。示即形规。直指云。此广明本事。举三事摄一切事。每一事略以体用自他释之。说己身者。是对十地菩萨。广明法性身之本末也。说他身者。即对二乘及六道众生。广说应化二身之本末也。又三身总名自身。九界悉名他身。说者。为发明所有之身因。何所感也。示己身者。是应地上示法性身也。示他身者。是应九界示应化等身也。又三身同示己身。其余随机应变。皆示他身。示己事者。如法华华严之寿量。皆为己事。阿含方等般若。皆名他事。末结皆实不虚者。谓自他一如。体用一致。若权若实。皆是化他之法。俱不虚也。已上明如来事无碍法界。

　　△二释不虚。又二。一照理不虚。

　　所以者何如来如实知见(至)亦无在世及灭度者。

　　此下总释益物不虚。今先释形益不虚。天台云。应身不离法身。法身无形。亦无起灭。众生有起灭之机。感于法身。如来愿力应同起灭。故约三界。以明所示不虚也。直指云。此以根本智。释成三界如幻。以明所示三事皆梦中佛事。总结归于一真清净之理无碍法界耳。

　　[△@△]三界之相一句为总。则如来于诸相中。皆以佛眼。如实知见。无有错谬。三界众生。有分段变易二种生死。如来见知则无也。二乘有退出之心。有在世灭度之想。如来见知则无也。故楞严云。如来自住三摩地中。见与见缘。并所想相。如虚空华。本无所有。

　　非实非虚非如非异(至)如来明见无有错谬。

　　此以中道智。会归三界。非实非虚。直指云。已上明所示三事。皆是真常湛寂。总结归真俗一如。为理事无碍法界。

　　[△@△]如来既知三界圣凡生死涅槃总皆如幻。是无有矣。应不必示生示灭。说己说他。如上三事。又何为而设耶。须知三界之相。虽则非实。而又非虚。六道众生不达其非异。而视之为异。二乘声闻不识其非如。而见之为如。既虚实同异之见不忘。又不得不行施设也。以如来智力观之。虚实之相不可得。同异之相亦不可得。原不似三界人之幻妄知见。则如斯所有生死涅槃。虚实同异。故如来明见皆无错谬。所以于无生示生。非灭现灭。至于说己说他。皆实不虚也。明见二字。即根本智。该摄五眼。

　　△二称机不虚。

　　以诸众生有种种性(至)种种忆想分别故。

　　上明二十五有之依土。此明所依之有情也。直指云。二十五有类类善恶。根性不一。故有种种性。依性发业不一。故有种种欲。随业所迁不一。故有种种行。行复起业。业复起行。故有种种忆想分别。已上举三相续前之二种。

　　欲令生诸善根(至)所作佛事未曾暂废。

　　此正对机施己他声益。欲令渐顿之机生种种善根。故现若干己他身事也。直指云。此明佛四智三身拔火宅众生之苦。使业果不相续也。令者。即一大时教也。生诸下。指九界总说。以若干下。近则四十年来。远则应上文自是已来。利生之智。如日旋空。故曰未曾暂废。已上明如来。事事无碍法界。

　　[△@△]欲令生诸善根。则九界人。各得其益。而又以若干因缘譬喻言词。是方便极多。说种种法。是法门亦广。况又经尘点劫。如此敩化。则无怪乎所成就涌出之众甚多。初非伽耶近迹可疑也。如是者岂非师子奋迅之力耶。

　　△二非灭现灭。分二。一本实不灭。

　　如是我成佛已来(至)寿命无量阿僧祇劫常住不灭。

　　如是二字。指上利生佛事未曾暂废。以明长远益物也。谓我自成佛已来。如此方便教化。随其寿命。则有无量阿僧祇。常住于此娑婆。及十方无量诸国土中成就众生。又岂止今一娑婆之地涌众耶。一世界中所成就者。汝等尚自难信。况无量国中所成就之菩萨数量。汝等又岂能信哉。

　　诸善男子我本行菩萨道(至)今犹未尽复倍上数。

　　此举因况果。以明常住也。因中修积寿量。至今不尽。益知果寿之难尽也。是非大势威猛力耶。天台云。佛自修圆因。登初住时。已得常寿。倍上无量阿僧祇劫之数。况果寿耶。譬如作太子时。禄已不尽。况登尊极禄用。宁可尽乎。

　　△二现灭利益。分二。一不灭众生有损。

　　然今非实灭度(至)如来以是方便教化众生。

　　由上言因中所积寿量。尚不可穷。今何便言灭度。故云今非实灭。然所以唱言灭度者。正为有一类当示涅槃而得度者。作方便耳。此正为后医父伏案。

　　所以者何若佛久住于世(至)入于忆想妄见网中。

　　此申明方便唱灭之旨。直指谓。佛若久住于世。其界外薄德之人。耽着化城。不种菩提善根。界内五趣众生。贫无福慧。穷失衣珠。甘为六道下贱。妄贪五欲火宅。展转迷惑矣。三因相续。曰忆想。三缘相生。曰妄见。由是因缘缠绕。故曰网中。

　　若见如来常在不灭(至)不能生难遭之想恭敬之心。

　　前是如来鉴机。此是众生起惑。六道众生。既为忆想妄见之所罗笼。则于佛不生难遭想。不起恭敬心。而返生厌怠憍恣。实可怜也。憍恣。即见增惑。厌怠。即生思惑。既不生难遭想。则谛理不明。见不能断也。不生恭敬心。而道品何修。思不能息也。佛不示灭。则有损无益矣。

　　△二唱灭于物有益。

　　是故如来以方便说比丘当知诸佛出世难可值遇。

　　谓佛难值者。欲众生速发修心也。由众生乐着小法。见思垢重。闻三身不灭。则不修道。何能契证佛果。

　　所以者何诸薄德人(至)虽不实灭而言灭度。

　　此释明难遇之意。谓何故言佛难值遇。盖三乘五性之人。业轻障浅者。或得见佛。德薄垢重者。过无量劫。不能遇佛。或见或不见。此皆就应化身言也。以此事故。我说佛难值遇。一切众生闻如是语。先不生难遭想。今得生矣。先怀憍慢。今恋慕矣。先怀厌怠。今渴仰矣。先不种善根。今得种矣。此皆是如来方便示灭之所致也。如是者。岂非师子奋迅之力耶。明三世益物已竟。

　　△二总结不虚。

　　又善男子诸佛如来法皆如是为度众生皆实不虚。

　　此结上文。为下喻本。谓示生示灭。非释迦一佛创式。乃十方三世一切诸佛度生方便之程法。而皆实不虚也。知音云。皆实不虚一句。近应品初诚谛听之语。远照方便譬喻药草等诸品言无虚妄之文。应知要有此节。始完方便品中诸佛开三显一前权后实。以至后三变土中多宝佛及分身诸佛之示生示灭。皆实不虚也。

　　△二喻说。分二。一开譬。又二。一良医治子譬。又三。一医父远行譬。又二。一譬应化。

　　譬如良医智慧聪达明炼方药善治众病。

　　此超譬上我以佛眼观。有能应之智也。良者善也。天台云。喻佛内有三达五眼。即是八术。妙得药性。外识一切众生起病之根源也。智慧者。即权实二智。深知二谛也。聪达者。五眼鉴机。顿渐不差也。十二部教。文理甚深。如明炼方药。依四悉檀。遍治顿渐众生烦恼之病。如善治众病也。

　　[△@△]梵语悉檀。此云遍布施。是如来垂化之门也。一世界悉檀。随方异说。令生欢喜益也。二为人悉檀。生善益也。三对治悉檀。破恶益也。四第一义悉檀。入理益也。

　　其人多诸子息若十二十乃至百数。

　　○若十是声闻。二十即缘觉。百数是菩萨。

　　[△@△]前火宅中。以十喻菩萨。二十喻二乘。百数喻五道。乃迹门中全居三界为言。今本门所开显者。皆尘点劫事。故上言我常在此娑婆。已至余国教化。原为发明所成就甚多。由薄德之人信之不及。故说寿量长远如是。所以定将百数为菩萨也。如天台明菩萨之子。凡有三种。文繁不备。广如科注中明。

　　△二譬现灭。

　　以有事缘远至余国。

　　○此譬过去应化中现灭也。以此土机生。彼方缘熟。此见应灭。彼见应生。名远至余国。

　　△二还已复去譬。分二。一譬机感。

　　诸子于后饮他毒药药发闷乱宛转于地。

　　○此下譬现在应化益物也。今正譬上机应相关。见诸德薄垢重众生。于佛灭后着邪师之法。故云饮他毒药。不知出世要道。云闷乱。轮转诸趣。堕在三界。云宛转于地。

　　△二譬应化。分二。一譬非生现生。又二。一譬形声益物。

　　是时其父还来归家(至)愿见救疗更赐寿命。

　　众生以三界为家。如来垂慈现迹。处处示生。故曰还来归家。饮毒者。贪嗔垢重也。失本心者。谓失先所种三乘善根也。不失者。或垢稍轻。亦能随分觉照也。遥见者。众生为见思障故。不得亲奉法身。曰遥见。见闻佛出。皆生喜敬。此明意业净也。拜跪是身。问讯是口。谓众生遇佛。虽未受化。而已得三业净矣。善安隐者。如来于法身地上。示现受生。岂非安隐而归。我等下。申明众生遇佛䖍恳求救之辞。愿见救疗。即求佛大悲以拔苦也。更赐寿命。即求证法身。是乞佛大慈而与乐也。此节譬现形益物。下节方明声益。

　　父见子等苦恼如是(至)捣筛和合与子令服。

　　○依诸经方者。即三世如来垂权之法也。药草。即诸教中所诠八万法门。色以譬戒。戒防身口事相显彰故。香以譬定。定具诸功德熏一切善法故。味以譬慧。慧能具足种种法味故。又色是般若。照一切法。香是解脱。离一切臭。味是法身。具一切理。空观如捣。假观如筛。中观如合。将此法与一切众生修行。故名令服。捣(刀上声)。筛(晒平声)。和(音贺)。合(音葛)。

　　而作是言此大良药(至)速除苦恼无复众患。

　　大良药等。通喻诸佛所有顿渐声教禅定解脱知见波罗蜜皆已具足。众生若能如法修行。即顿超诸有。故曰速除苦恼。苦恼既除。众患永息。即得如医王善安隐归矣。众患。即我法二执。并一切根本烦恼。及分段变易二生死苦。

　　△二譬利益不虚。

　　其诸子中不失心者(至)即便服之病尽除愈。

　　惑浅障轻者。不失昔因闻经开解。便得生死永尽。此由佛形声所益。喻如病愈。如今会身子等利根精进。闻法得果。亦得授记。将来成佛之类。是也。

　　△二譬非灭现灭。分二。一不久应死譬。

　　余失心者见其父来(至)好色香药而谓不美。

　　知音云。此喻钝根懈怠者。如五千退席人。初于序品。未尝不同众礼赞。及三请许说后。皆退席而去。故先曰见其父来等。后又曰然与其药等。所以下。谓先既同礼讯求治。后不服药者何也。以入毒深。失心久故。谓好药而不美也。

　　父作是念此子可愍(至)当设方便令服此药。

　　此去皆喻诸佛唱入涅槃。由秘密神通灭实不灭也。父作是念等。知音云。摄前余失心者而言。喻佛愍念薄德之人。于佛起憍怠。为三毒所伤。皆成颠倒也。虽见下。发挥颠倒。见父求疗。业属其颠。与药不服。犹为其倒。故佛不得不以灭度而为教化方便也。此皆叙父所念。

　　即作是言汝等当知(至)遣使还告汝父已死。

　　此正叙父言。天台云。化期将竟。故云衰老。死时已至者。当入涅槃也。佛虽灭而经教存。故云好药。今留至他国者。即此方现灭。他方现生也。遣使者。四依菩萨语众生云。佛已灭度。但留此法。我今宣说。汝当奉行。知音云。如宝塔中。以大音声普告四众。谁能于此娑婆。广说妙法华经。今正是时。如来不久当入涅槃也。好药今留。如佛欲以此妙法付嘱有在。

　　△二诸子惺悟譬。

　　是时诸子闻父背丧(至)即取服之毒病皆愈。

　　此喻明子悟知非。知音云。有六义。喻灭度化生之妙。一闻父丧心忧。二念父在能救。三惟孤露无恃。四因悲感有悟。五知药色香美味。六服药病尽得愈。喻斯众生闻如是语。生难遭想。心怀恋慕。渴仰于佛。便肯受持读诵此经。得开示悟入佛知见之善根也。

　　[△@△]一切众生未闻正法时。皆不觉有本生父母也。今虽觉有。秪缘旷劫来违背已久。似丧不存。思之不得。觅之无由。故致心大忧恼。然此忧恼。便是致悟之由。作是念下。乃思丧考妣之情。未得法身主宰曰孤。未得慈悲覆被曰露。失父曰无恃。失母曰无怙。由是感慨情深。心遂惺悟。既悟其心。便识其法。心法双明。所以诸惑永灭毒病皆愈也。

　　△三寻后还来譬。

　　其父闻子悉已得差寻便来归咸使见之。

　　既承教开解悟佛知见。则亲证法身常住不灭。是寻便来归意。妄尽真融。物物全彰。父子情忘。头头演妙。是咸使见之意。

　　△二治子实益譬。

　　诸善男子于意云何(至)虚妄罪不不也世尊。

　　直指云。举全喻召诸人询其虚妄。正为剖破迹门疑关。直造本门实际。会众被此一拶。纷碎乾坤。故曰不也世尊。谓法不虚传。修者必证。故无虚妄。开譬已竟。

　　△二合譬。

　　佛言我亦如是(至)亦无有能如法说我虚妄过者。

　　喻既详陈。合法可知。故曰我亦如是也。成佛已来无量等。约法身秘密远本。结其不灭无有虚妄。为众生下。约应身神通近迹。非灭现灭。结其不生亦无虚妄。无有能说虚妄过者。是总结益物不虚。以完诸佛如来法皆如是一节。盖弥勒疑云。如斯之事。世所难信。又虑佛灭后。诸新发意菩萨。闻此起破法因缘。佛则重重校量。诚实不虚。欲使闻者生决定信。由信得益。所以后品如来为其分别功德也。

　　△二偈颂。分二。一颂法说。又二。一颂三世益物。又三。一颂过去成道久远。

　　尔时世尊欲重宣此义而说偈言。

　　自我得佛来所经诸劫数无量百千万亿载阿僧祇。

　　长行最初诫听许说。颂文则略。此但颂章初秘密一句。正颂我实成佛已来无量无边阿僧祇劫。其尘点之喻。摄颂其中矣。补注云。百生千。千生万。万生亿。亿生兆。兆生京。京生秭。秭生该。该壤生。壤生沟。沟生涧。涧生正。正生载也。

　　常说法教化无数亿众生(至)常住此说法。

　　前四句颂从本垂迹。长行谓我常在此娑婆及余国说法之文。后四句颂方便示灭。警悟众生。而实真常湛寂。身智如如。

　　我常住于此以诸神通力令颠倒众生虽近而不见。

　　此颂章初神通之力一句。申明佛既常住不灭。众生何缘不见。盖众生与佛。本来无间。由法身本体神妙难思。众生由颠倒心。不能契证。所谓终日行。而不自觉。故云虽近不见也。

　　△二颂现在非生现生。

　　众见我灭度广供养舍利(至)俱出灵鹫山。

　　因众生不见与佛同体法身近而不灭。但见应化佛身有灭。故供舍利。怀恋慕。质直意软。唯愿见佛。而不惜身命。以是䖍恳故。感佛及僧俱出灵山。有此近迹也。俱出灵山句。更须活着。

　　我时语众生常在此不灭(至)但谓我灭度。

　　我时下二句。颂显本。以方便下二句。颂示迹。双结现生现灭。皆方便耳。余国下四句。颂此土缘灭彼土缘兴。又于余百千万亿诸国说法也。汝等不闻此此字。即方便教也。众生不识如来方便。出彼没此。便谓我灭度也。

　　△三颂未来应机不灭。

　　我见诸众生没在于苦恼(至)乃出为说法。

　　天台云。此颂未来。长行但寄常住不灭四字。今颂广演其文。

　　[△@△]然我所以示灭者。因众生没于苦恼。见佛常在。不生恭敬。而返生憍恣。故不现身。待其渴仰恋慕。因之又出生为说法矣。此言现身不灭。下言现土不灭。

　　神通力如是于阿僧祇劫(至)散佛及大众。

　　此颂承上或出或没。或此或彼。皆佛神通之力有如是也。其实法身住于阿僧祇劫。亦不离此灵山及余诸处。益见法身遍一切处。无在不在也。有言三灾坏时。世界俱坏。未审佛又在何处耶。然劫坏之见。乃众生见。而我此土本来安隐。此又见法性土真常不灭。亦无存不存也。天人下。明正报不灭。园林下。明依报不灭。此皆出陈实报庄严之境。此中亦有无量众生。游戏快乐。非比同居之业报深沉者。击天鼓。表佛无问自说也。雨华散佛等。表佛说贤圣位次也。常作众乐。表法乐无尽也。如此境界。皆是诸佛智慧神通。发挥本门法性妙境。亘古恒存。亦即拂上三变娑婆之权迹也。

　　我净土不毁而众见烧尽(至)不闻三宝名。

　　净土不毁一句。明理不变。其所以变者。由诸众生恶业因缘之所至也。三宝常住世间。而众生自不能闻。岂他过哉。此颂长行薄德之人不种善根等。

　　诸有修功德柔和质直者(至)为说佛难值。

　　此颂一类不失本心。因闻法开解者。由久修功德柔和质直。则成就四安乐行。非罪业众生不闻三宝者比。故能见我真应之身。闻我本迹之教。为此等众故。说寿无量也。若是久不见佛恶业众生。但只说佛难值。以或时二字。是不定之词。或时说寿命。或时说佛难值。总皆对机之方便也。此颂结长行如是我成佛已来甚大久远等。久乃见佛下。结颂或有见佛或不见等。

　　我智力如是慧光照无量寿命无数劫久修业所得。

　　知音云。前云神通力。今云智慧力。以神则示自他身事。智则说自他身事。以上颂法身寿量不浅。寿命下。颂报应身寿量不灭。长文所谓我本行菩萨道。所成寿命。今犹未尽。是也。故曰久修业所得。

　　[△@△]此四句。总完许说中如来今欲显发宣示诸佛智慧一节。谓我向许汝等显发宣示之智慧。如上所说。而我智力本迹如是而已。以慧光照无量。结自在神通力。以寿命无量。结师子奋迅力。久修所得。结大势威猛力。三皆言力者。由此能破惑除疑。废迹显本。使闻者证品获益。唯此四句结尽全品。

　　△二颂皆实不虚。

　　汝等有智者勿于此生疑当断令永尽佛语实不虚。

　　此嘱令极生实信。谓汝弥勒等。既闻如上说寿长远。说法周遍。宜乎于此。不疑其得道近而成就多也。即有犹豫。当令永尽。须知我如来所说。不诳不妄也。

　　△二颂譬说。分二。一颂开譬。

　　如医善方便为治狂子故实在而言死无能说虚妄。

　　此单颂喻意。以长行详譬。故颂略之。

　　△二颂合譬。

　　我亦为世父救诸苦患者(至)堕于恶道中。

　　此单颂法合。我为世父两句。颂非生示生。为凡夫二句。颂非灭现灭。以常见我四句。释明现灭之故。

　　我常知众生行道不行道随所应可度为说种种法。

　　常知者。即以佛眼鉴机。无不明了。随所应可者。即现随类身。说随类法。此皆不得已。而施方便也。

　　每自作是意以何令众生得入无上慧速成就佛身。

　　此方述成度生本意。可见说权实。明本迹。无非要使一切众生入无上慧。证得本有如来无量寿而已。正开近显远已竟。

　　分别功德品第十七

　　品节云。此品来意。由闻说寿长远。已悟法身常住。及见三变净土。了三界唯心之境。以此真信为因。可契如来常住真果。依此持经。方为妙利。况法身常住。世间净土。不离当处。故勉能作如是观者。是为深信解相。所以分别功德不可思议。到此生灭情忘净秽见泯。妙悟已极方为真实持经。故此品。天台判五种法师。属观行位。是知持经。意在妙悟。非文字也。故能超越一切有为功德。天台云。佛说寿量。地涌过去弟子。灵山现在弟子。得种种益。故言功德。浅深不同。故为分别。此文是本门第二授记段。若据闻经功德。但属余残。今准当得菩提之言。复同授记。法华论分此文。有法力修行力二种。法力者。由法而成。故名为力。有五。一证。谓六百八十万亿得无生忍。乃至一生得菩提者。是也。二信谓八世界微尘数发菩提心者是也。三供养。谓是菩萨得大法利时。于虚空中。雨天华等者。是也。此三如今品。四闻法。如随喜品。五读诵持说。读诵。如法师功德品。持者。追指法师安乐行劝持三品。说者。如神力嘱累二品。皆属法力。修行力者。苦行如药王品。教化如妙音品。护难如观音陀罗尼二品。示功德如庄王品。护法如普贤品。知音云。此亦诸佛自在神通力所加庇也。不然。何谈寿量于少时。而功德遍于大会。岂不速成就哉。正照药草喻品。如来无量无边阿僧祗之功德也。

　　△二总授法身记。分三。一经家总序。

　　尔时大会闻佛说寿命(至)阿僧祇众生得大饶益。

　　此总标获益。曰大会者。统举九界也。是所益之机。闻佛长远寿量。是能益之法。得大饶益。具如下释。

　　△二如来分别。

　　于是世尊告弥勒菩萨(至)得无生法忍。

　　佛召当机。正为分别。如上闻经所证之功德也。六百下。总牒上品所说之法。无生忍者。天台云。入圆教十住位。故华严经云。初发心住。一发一切发。得如来一身无量身。清净妙法身。湛然应一切。即此义也。又华严疏云。阿者。入无生义。无生之理。统该万法。菩萨得此无生。达诸法空。断一切障也。

　　复有千倍菩萨摩诃萨得闻持陀罗尼门。

　　○闻持陀罗尼。入十行位。大论明三陀罗尼。一闻持陀罗尼。得此者。一切语言诸法。耳所闻者皆不忘失。即名闻持。二者分别知陀罗尼。三者入音声陀罗尼。具见翻译名义。

　　[△@△]千倍者。多如上沙数。一千倍也。闻持属耳根。已上二种。皆属自觉。此去位愈增。而数愈广。故此二俱约沙计数。

　　复有一世界微尘数菩萨摩诃萨得乐说无碍辩才。

　　○得乐说等。入十向位。华严回向品云。菩萨得决定辩才无尽藏。演说一切佛平等法。是也。

　　[△@△]此言一世界。即小千世界。比上千倍沙数。则又无量矣。此属舌根利益。

　　复有一世界微尘数(至)得百千万亿无量旋陀罗尼。

　　○旋陀罗入初地。净名疏云。旋者转也。谓旋转分别。破尘沙惑。显出恒沙佛法也。

　　[△@△]此一世界。即中千界。以初地证三平等理。六根中。即意根功德。由意能默容十方三世。故曰得旋陀罗尼也。

　　复有三千大千世界微尘数菩萨(至)能转不退法轮。

　　○不退义见前。此入第二地。

　　[△@△]准下八生。此应十生得菩提果。已上叙数。从凡至圣。自少增多。明增数。次下又从中千至小千。自多减少。明减数。可见得果大者。众复少矣。

　　复有二千中国土微尘数菩萨(至)能转清净法轮。

　　○此入三地。数约二中千者。一千须弥为小千。千倍小千为中千。千倍中千为大千。今两倍中千。是减数也。清净法轮者。前二地既已离垢。今第三地能发真如妙光。则所转之法。皆清净无染故。

　　复有小千国土(至)八生当得阿耨多罗三藐三菩提。

　　○八生入四地。七生入五地。六生入六地。五生入七地。

　　[△@△]此约位约数。文不次第配说者。或当时得功德者。不合其位数有之。又佛语巧妙。举一隅而三隅在也。亦或译人省文。见其错综也。

　　复有四四天下(至)四生当得阿耨多罗三藐三菩提。

　　此有四个四天下之尘众。入八地矣。

　　复有三四天下(至)三生当得阿耨多罗三藐三菩提。

　　此有三个四天下尘众。入九地。望妙觉。只三生矣。

　　复有二四天下(至)二生当得阿耨多罗三藐三菩提。

　　登十地者。有两个四天下尘众。望妙觉。只二生矣。

　　复有一四天下(至)一生当得阿耨多罗三藐三菩提。

　　○一生入等觉金刚心。自初住至等觉。位位各破一品无明。总四十一品。更破一品微细无明。入妙觉位。然本门得道数倍众经。非但数多。又兼熏修日久。缘本垂迹。处处开引。中间相值。数数成熟。今世调伏。会归法华也。自法华已后。有得道者。如捃拾耳。捃拾者。谓如田家收拾余穗也。

　　复有八世界微尘数众生(至)三藐三菩提心。

　　此中举数。以八世界之尘。则倍上数多矣。众生但指六根清净位人。闻佛说寿。即发正等觉心。则真因已植。为未来成佛之人。可谓慧𦦨相继。而无尽也。

　　△三时众供养。

　　佛说是诸菩萨摩诃萨(至)歌无量颂赞叹诸佛。

　　○时众闻深远法。得大饶益。欲报佛恩。而设供养。亦是寄事。以表领解。上迹门开权显实。菩萨所有悟入。而未见设供。由大事未毕。今本门开显。大事既彰。弥勒总申领解。故以供养表之也。

　　[△@△]此段亦经家叙置。于得大法利时下。宜有彼诸菩萨一句。或省文也。佛既分别诸功德已。而诸菩萨即陈供。标喜见得法喜充满也。颂中又明释梵如恒沙无数佛土来。以散供三佛及诸菩萨。是表本门事毕。以因彻果。圆解已证。即前恒沙众生得无生法忍之瑞也。又雨旃檀等香。表体具十无尽藏戒香。即千倍菩萨。得闻持陀罗尼之瑞也。天鼓自鸣而妙声深远。表具四辩。即一世界尘数菩萨。得乐说无碍辩才之瑞也。又雨千种天衣。表具忍德。即是菩萨得旋陀罗尼之瑞也。垂璎珞。表法身体具万德。即是菩萨转不退清净法轮之瑞也。遍九方者。以下方摄于本会。表普利九界也。宝炉香遍周至大会。表十地菩萨智德普熏也。幡盖次第至于梵天。表十地福德普覆。是十生得菩提之瑞也。妙音赞佛。则与佛共处。是等觉邻于极果之瑞也。如此者皆由如来分别所有功德。至此显彰。故一时出现。

　　△三明当机领解。分三。一颂时众领解。

　　尔时弥勒菩萨从座而起(至)合掌向佛而说偈言。

　　佛说希有法昔所未曾闻(至)欢喜充遍身。

　　如来分别于先。弥勒详颂于后。师资道合。真异体同情矣。然弥勒既受位。于将来即已成佛。是知弥勒颂。即佛颂也。初二句。颂显本门大事。乃希有法。世尊下二句。颂诸佛自在神通三种力也。无数下。总颂佛子得益之多。而欢喜无量也。

　　△二颂如来分别。

　　或住不退地或得陀罗尼(至)如虚空无边。

　　前八行颂所分别之功德。一如前释。后四句结利益无穷。盖弥勒领解既深。知其利益不可思议。因此重举。令滞迹怀疑者。了然无碍。益知弥勒现迹大有关键。

　　△三颂会众供养。

　　雨天曼陀罗摩诃曼陀罗(至)以助无上心。

　　此颂时会供养。皆瑞应也。又颂明有无数释梵诸天。各持妙华。从无数佛土外来者。为庆法而至也。所散香华有如瑞雪。而缤纷有如众鸟而摇逸。是皆不思议瑞也。余则如文可解。末四句结成前瑞。谓如上许多瑞应不可思议者。由佛名闻十方故。至诸天远到。所以华雨无量也。又见所饶益之众。皆不思议。所以烧香散华持盖兴赞等种种事业。皆不可思议。无非助发实相。使见闻咸益也。故曰以助无上心。本门正宗分竟。缤(品平声)。

　　△三本门流通。共十一品半经。

　　[△@△]问。诸经流通未有如此之多。迹门已有五品。而本门又置十一品半。共一十七品半矣。而序正返少于流通。其故何哉。答。诸佛如来。本为一大事因缘出现于世。开示悟入佛之知见。众生不明此者。由法未流通故。使知见不开。无明壅塞。此回如来出世。费尽周旋于四十年中。方便引接。至今会始得一切人天明证此事。故即各授将来成佛之记。便是此回功成事就。所以广说流通者。一则欲新记人圆成因中大行二利兼修。再则使未来众生先投大种。至再睹如来发明大事。庶几引起不难矣。流通广意。其在斯乎。但按经文势。本门正宗。当在如来现神力后。于时十方世界通达无碍如一佛土处止。其意方完。然此去三品半经。不过明其弘经功德利己利人之实证。信毁罪福。其应验如此。功德既明。罪福既验。然后广现神力。庆己庆人。而正说之能事始毕。方可付嘱流通也。其间意思尽多。临文始释。今为不废古置。就此流通。分为两段。

　　△一从此至不轻品三品半。明弘经功德深重以劝流通。功德深重者。即后四信五品之功德也。分三。一此去至随喜品。明因中功德以劝流通。分二。一现在四信。分四。一一念信解。又二。一长行。又三。一举示其人。

　　尔时佛告弥勒菩萨(至)所得功德无有限量。

　　天台云。此去至当知。是为深信解相。明现在四信。四信者。一一念信解。未能演说。二略解言趣。三广为他说。四深信观成。直指云。一念信解者。举前十二众之遗流。以明佛种三世相继也。因是未来世诸佛。故召弥勒委付。此中全重能生一念信解。信必兼解者。解若不明。信是仿佛。不可入道。故前列十二功德。以信收后。此又补出一解字。而云一念者。谓初闻如来寿量境界。心中豁然顿开。如千年暗室。一灯朗照。全暗尽消。盖千里之程。归在一步。刹那三世。理不诬也。故云所得功德无有限量。向下是较量功德。

　　△二总明功德。

　　若有善男子善女人(至)乃至算数譬喻所不能知。

　　此以深浅相较。以见事不胜理也。上言一念信解。盖能信则远本确有可据。能解则远本了然洞彻。是一念中。已得法身之理矣。彼行五度者。行非不广。历八十万亿等。时非不长。以至广之行行于至长之时。而不及一念信解。由彼尚属力求事迹。此则豁然理源也。须知此一念即无念。般若与一念无二故。所以除也。

　　△三明位不退。

　　若善男子善女人(至)三菩提退者无有是处。

　　有如是真信解生者。于菩提决不退转。妙乐云。七信名位不退。八信已去为行不退。大品明别教菩萨退位有魔。不退无魔。圆教初心魔不得便。况不退位耶。

　　△二偈颂。分三。一格量多少。

　　尔时世尊欲重宣此义而说偈言。

　　若人求佛慧于八十万亿(至)以回向佛道。

　　前四句。总颂于多劫中行五度也。次十二句。分颂施度。彼以种种微妙。供养三宝。历八十万亿等劫。而不少衰。布施亦云极矣。而况志非小果。回向佛道乎。回向佛道。应上发菩提心一句。

　　若复持禁戒清净无缺漏(至)如是亦能忍。

　　此分颂戒忍二度。戒。则求无上。为诸佛所叹。是何等戒行。忍。则恶类咸恣。而增慢俱释。又是何等忍力。非勤求佛慧者。不能如此。

　　若复勤精进志念常坚固(至)尽诸禅定际。

　　此分颂进禅二度。精进志念。历无量亿劫。而无一息之懈。可谓坚固极矣。禅。则坐卧经行历八十亿万劫。而心不少乱。可谓尽禅之边际矣。要皆是勤求佛慧。非志趋小果者比禅度。前四句。明修禅之法。以空闲处行坐为缘。除睡摄心为因。中四句。明由此因缘。而得禅定。故安住多劫。其心不乱。后四句。明由定心生福。由福发愿。由愿求道。得一切智。而尽定之边际也。

　　是人于百千万亿劫数中行此诸功德如上之所说。

　　此四句结上五度功德。如此者其功德可谓广矣。以此殊胜功德。起下较量之意。

　　△二追颂人相。

　　有善男女等闻我说寿命(至)其福为如此。

　　此正颂行此五度功德。百千万亿。不及一念之信解也。然不但一念信解功德非算喻能知。即须臾间绝疑悔。而发深心。其获福亦与一念信解者等。总见事理之不相侔也。须臾比一念。为极少之时。其福亦如此者。在悉无深心四字上。吃紧无诸疑悔者。始得深心信解。所以须臾信而福超诸度也。疑悔解见譬喻品。

　　△三行位不退。

　　其有诸菩萨无量劫行道(至)说寿亦如是。

　　此颂得信受之机也。发大心者。多劫行道。是信根已立。则能信能受。即此信受之因。自能立深愿。于未来世。如佛得长寿以度生。如佛坐道场以无畏说法。如佛为一切天人所敬。亦如佛说无量寿也。

　　若有深心者清净而质直(至)于此无有疑。

　　深心即具慈悲。净心即具智慧。直心则众行具足。此三心为万行之本。加以多闻总持。故于佛语若权若实。无不随义能解也。如是之人。于此寿量。决不生疑。

　　△二略解言趣。

　　又阿逸多若有闻佛寿命(至)能起如来无上之慧。

　　此第二信其所有功德。胜前一念信解者也。天台云。前但言信解。未能敷说。说涉名数。须善方言。今此具足。故言解其言趣。即是为他解说。以说力故。能起自他无上之慧也。

　　△三广为他说。

　　何况广闻是经(至)能生一切种智。

　　此第三信其功德。又胜略解言趣者也。天台谓。广闻广解。广为他说。广修供养。供养外资。令内智疾入。故能生一切种智也。

　　△四深信观成。

　　阿逸多若善男子(至)当知是为深信解相。

　　此第四信其功德增胜可知。天台谓。具上三信。加修观行。入禅用慧。想成相现。能见有余实报两土相貌。见佛与僧在耆山者。方便土相也。见娑婆等。实报土相也。初二信是闻慧位。广闻广说。是思慧位。观行想成。是修慧位。自浅至深。成六根清净十信位也。现在四信已竟。

　　△二灭后五品。分二。一列五品格量四品功德。五品者。即随喜。持诵。劝持。兼六度。正六度之五也。四品功德者。以初品功德。在后功德品中挍量。故此但言四耳。文分二。一长行。又五。

　　△一直起随喜心。

　　又复如来灭后(至)当知已为深信解相。

　　天台云。此下明如来灭后有五品人。前二自利。后三化他。若作法师名者。在三不在五也。

　　[△@△]如来灭后。则现前无佛。唯法是依。闻经而不毁訾。即具深信。起随喜。即是解生。既得深信解生。则其功德。与亲见佛亲闻法等也。

　　△二加自持读诵。

　　何况读诵受持之者(至)千万亿劫作是供养已。

　　此格量第二品功德也。天台云。虑恐初心之人。世缘纷动。妨修正业。但专诵持此经。则为顶戴如来。乃至供养众僧。何也。盖此经即是演说如来法身。若专读诵。则为顶戴。经文是能诠。如塔能盛。故不须起事塔。实相是所诠。即法身舍利。故不须安生身舍利。经中已有第一义僧。故不须供养相从僧也。舍事存理。所益弘多。相从僧者。谓从佛有法。从法有僧也。

　　△三兼劝他持诵。

　　阿逸多若我灭后(至)及造僧坊供养众僧。

　　前但自利。此兼利他。此中校量。以理从事。理到则事到。意非弃事从理。盖行人力浅。不能兼行。故如来但谓我灭度后。有如是受持等。自他俱利者。即为起立僧坊。以至供养众僧无异。此所以坚其决定受持也。多罗。亦名贝多。此翻岸形。如此方棕树。直而且高。极高长八九十尺。果熟赤色。大如石榴。人取食之。又有云。一多罗树。高七仞。七尺一仞。则高四十九尺。西域记云。南印建那补罗国北。不远有多罗林。三十余里。其叶长广。其色光润。诸国书写。莫不采用。补注云。八者表八正道。园林表总持。浴池表八解脱。大涅槃为禅定窟。柔和忍辱以为衣服。法喜禅悦以为饮食。

　　△四兼行六度行。

　　况复有人能持是经(至)忍辱精进一心智慧。

　　妙玄云。上但观理。未遑涉事。今正观稍明。即旁利物。能以少施。与虚空法界等。使一切法趣檀。檀为法界。余五度亦然。事相虽少。运怀甚大。此则理观为正。事行为旁。故云兼行六度。是为第四品。知音云。经虽理胜。持经者不嫌理事兼行。则功德为犹胜。故又喻如虚空之无边无量。疾至一切智也。应知此校。上节五度除智。此不除也。

　　其德最胜无量无边(至)疾至一切种智。

　　前但涉理。此则事理俱备。故致功德如虚空之无边也。不唯功德无边。而能使行人疾至一切种智。其最胜可悉领矣。此格量第四品功德。其殊胜可知。

　　△五正行六度行。

　　若人读诵受持是经(至)利根智慧善答问难。

　　妙玄云。至五品圆观稍熟。理事欲融。涉事不妨理。在理不隔事。故具行六度。若布施时。无二边取着。十法界依正。一舍一切舍。财身及命无畏等施。若持戒时。信重讥嫌。等无差别。五部重轻。无所触犯。若行忍时。生法寂灭等忍。荷负安耐。若行精进。身心俱净。无间无退。若行禅时。游入诸禅。静散无妨。若修慧时。权实二智。究了通达。乃至世智治生产业。皆与实相不相违背。具足解释佛之知见。而于正观。如火益薪。故云正行六度。

　　○六度中不举布施者。为他解说。即是法施义已兼也。五品中。前三品是闻慧位。兼行六度。是思慧位。正行六度。是修慧位。都是十信前耳。或云。初随喜品。是入信心位。分一品为两心。五品即十信心。是铁轮六根清净位也。

　　○妙乐问。何故现在唯四信。灭后立五品。答。其义既齐。四五无别。但是灭后。加读诵为第一品耳。

　　阿逸多若我灭后(至)皆应供养如佛之塔。

　　此格量第五品功德也。已趣道场者。行处也。三菩提者。近处也。持经自利。兼复利人。其功德已自殊胜。如虚空之无边矣。兼复广行六度。事理双修。则是近菩提坐道树。理固然也。于行坐处起塔。为天人所敬。事亦宜然也。所谓简则全简。收则全收。一切具善根。广饶益众生。于斯见矣。

　　△二偈颂。分四。一颂第二品。

　　尔时世尊欲重宣此义而说偈言。

　　若我灭度后能奉持此经(至)具足诸供养。

　　此颂明第二品。能诵持者。即为起塔。以诸供养。经无量劫也。何故。显悟法身寿量广大长远。故不须事相供养也。表刹即塔尖。

　　△二颂第三品。

　　若能持此经则如佛现在(至)种种皆严好。

　　此颂明第三品。兼行利他。则为起塔供养我及众僧也。翻译名义云。栴檀。义翻与药。慈恩传云。树类白杨。其质凉冷。蛇多附之。华严经云。摩罗耶山。出栴檀香。名曰牛头。若以涂身。设入火坑。火不能烧。又云。修罗战时。为刀伤。以此涂之即愈。有云。山峰似牛头。故以为名。

　　△三颂第四品。

　　若有信解心受持读诵书(至)不嗔不恶口。

　　此颂第四品。兼行六度。疾得种智也。须曼。具云须曼那。又云苏摩罗。此云善摄意。其华色黄白。而极香。树不至大。高三四尺。下垂如盖。薝卜。亦云瞻博迦。此云黄华。华小而香。阿提目多伽者。妙乐云。此云龙䑛华。又云善思夷华。草形大如麻。赤华青叶。子堪为油。亦堪为香。然以此供养。其福已如虚空。况兼六度。则福不可量也。此不言精进者。于诸度不怠是也。不言智慧者。不嗔不恶口是也。

　　△四颂第五品。

　　恭敬于塔庙谦下诸比丘(至)经行及坐卧。

　　前八句颂广行六度。次明是人一切众生皆当恭敬也。生心如佛者。天台云。此第五品。初依之人。即号如来故也。不久诣道树者。其位已在十信铁轮。不久得入初住铜轮。能八相作佛也。五品与四品齐同。是修慧位。若论入位。总为六根清净位也。而有现未佛世灭后之异。

　　[△@△]此地者。即实相真境。乃一切如来受用之场。今佛子既得事理圆融。自他并利。广六度而契真如。则同佛受用。故行住坐卧。皆在厥中矣。列五品格量四品功德已竟。

　　随喜功德品第十八

　　品节云。此品来意。由前分别持经功德已为殊胜。然由未尽其益。今以一念随喜之功。超过八十年中。广以七宝资生。布施四百万亿阿僧祇世界六趣众生。又令各得四果之福。不如最后人一念随喜者。正欲显此说殊胜之益。以坚二乘愿乐之心也。天台云。随喜者。随顺事理。无二无别。喜是庆己庆人。闻深奥法。顺理有实功德。顺事有权功德。庆己有智慧。庆人有慈悲。权实智断。合而说之。故曰随喜功德直指云前品是亲闻佛说寿量所获功德。此是佛灭后。于流通会中。暂闻是法。一念惺悟。而心生欢喜。即获殊胜功德。故名随喜功德。约义有四。一随顺于人喜生敬。二随顺于法喜生信。三随顺于理喜生解。四随顺于事喜生行。一念之间。人法兼收。理事圆融。故其功德难量。广如行愿品释。

　　[△@△]前品于五位中。唯初随喜品文。但标人相。未有校量。故弥勒乘机扣佛。广校初品。方知后四品功德。益见其不可思议也。

　　△二本品格量初位功德。分二。一问。

　　尔时弥勒菩萨摩诃萨(至)得几所福而说偈言。

　　世尊灭度后其有闻是经若能随喜者为得几所福。

　　前诸品已经校量。而如来于初品。不尽情发挥者。其意待弥勒问及而发也。今弥勒所问者。正初品人。然随喜众生。皆是未来成佛之人。为弥勒当所授记。故此特问。且亦为现在持经者。䇿进深心耳。

　　△二答。分二。一长行。又二。一答内心随喜人。又四。一展转相教。

　　尔时佛告弥勒菩萨(至)闻是经随喜已。

　　此举能闻之人。先标出四众。次泛指一切长幼也。余智者。直指云。是别指一种利根。出如来灭度之后。如此诸人。亲于法师座下。闻此经典。豁尔神会。意有所得。故曰随喜已。

　　从法会出至于余处(至)善友知识随力演说。

　　此明能随喜者。自于此经。有所领解。出至余处。将所闻经。随力为人而演说也。余处者。即随所到处。乃僧坊城邑等处也。如所闻者。是不增他说。不减己闻也。随力演说者。乃称己所闻。随力多寡。为彼说也。城即众民聚处。黄帝时始筑。以盛民也。邑即都邑。四县为都。四井为邑。陌乃田间路。南北为阡。东西为陌。聚落田里等。皆是为四众随力演说之地。此是第一层转教人也。

　　是诸人等闻已随喜(至)亦随喜转教。

　　诸人。即上父母宗亲。闻已者。即闻随力演说之少法。而亦能发随喜心。转教他人也。此是第二层转教人。余人。即第三层转教也。

　　如是展转至第五十。

　　如是指前。展转起后。次第将前人随力演说者。递相传谕。已至第五十人。今但将最后第五十人一念随喜之心所得功德。而校量之。

　　△二立格量木。

　　阿逸多其第五十(至)如是等在众生数者。

　　先举极多世界。次举十类众生。一一世界。各具十类。则众生数不可量也。六趣众生。是总举。梵语补特伽那。此云数取趣。即数数于诸趣中受生也。又众法相生。故名众生。众法者。即五阴六根。结成色心二种故。卵生。即鱼鸟龟蛇等。胎生。即人畜龙仙等。湿生。即含蠢蠕动等。化生。即转蜕飞行等。有形。即休咎精明等。无形。即空散销沉等。有想。即神鬼精灵等。无想。即精神化为土木金石等。非有想者。如蒲卢虫。原无蜂想。因蜾蠃负之。而成蜂也。非无想者。如土枭之类。子成而母遭其食。如是相生。则又非无想也。无足等。摄尽无余也。如是等收上。是总结所当化者之众生有如是之广。次举能施之人。

　　有人求福随其所欲(至)我当以佛法而训导之。

　　此标所施之物。尽此十类众生。每一众生。各与七宝。满一南洲。又各施象马车乘并七宝宫殿等。满八十年。一一众生。亦复如是。而作是念下。起法施之由。

　　即集此众生宣布法化(至)皆得自在具八解脱。

　　即集者。是总召集四百万亿诸国十类众生也。宣布者。即以四谛法轮开示教化。咸得悟入。故一时尽证四果。断界内生死。证界外涅槃也。须陀洹。即初果。此云预流。斯陀含。即二果。此云一来。阿那含。即三果。此云不来。阿罗汉。即四果。义现序品。尽诸漏。即离苦也。得自在。即得乐也。

　　△三问答明功。

　　于汝意云何是大施主(至)何况令得阿罗汉果。

　　当机因闻所立格量。以无量财。施无量世界中所有无量众生。而意中领会财施境界已不可量。财施功德尚不可量。法施功德岂能量乎。

　　△四正与格量。

　　佛告弥勒我今分明语汝(至)算数譬喻所不能知。

　　此以法较。必不可量也。且如上施主。财施不可校。则固是矣。至于无限人证罗汉果。得深定具解脱。而不及初心人闻一偈。况秪能随喜者。如是算数譬喻。不及一分。似乎太过非也。要知无量人证四果。总属权法。是不了义。今一念随喜此经一偈。植大乘因。决定成佛。此正权实不可及也。譬如贫人执天子一字。其贵重即时已胜群臣。其所贵者。非在于人。而贵在于一字也。今经校量。亦复如是。

　　阿逸多如是第五十人(至)阿僧祇不可得比。

　　前以外校内。此以内校内。谓最后人展转传说。其言最少。而所得功德尚不可量。又况最初于法会中。闻一句而能随喜者。其功德岂易量哉。

　　△二明外来听法人。分四。一自往。

　　又阿逸多若人为是经故(至)珍宝辇舆及乘天宫。

　　若人者。即四众及有智人。为是经故。则见其信。往诣僧坊。则见其诚。若坐若立。则见其恭谨。非泛常游玩造次不修者比。须臾听。虽历时未久。而道种已投。此得其真因。转身者。即隔阴易生也。得上妙车乘。报行诣之功也。珍宝辇舆。报立听之功也。乘天宫殿。报入僧坊之功也。三者皆由一念诚信。听此妙法为因。兼修十善为缘。

　　△二分座。

　　若复有人于讲法处坐(至)若转轮圣王所坐之处。

　　上科自为。此兼劝他。能分座。有济人之德。故转身得处王座。以遍济臣民也。

　　△三劝他。

　　阿逸多若复有人(至)亦不黧黑无诸可恶。

　　语人劝听。则利人之心切矣。故利倍广。而报倍胜。陀罗尼。乃十地位中菩萨既得。与十地位人。共生一处。受报不轻。当知亦具六根功德。利根等属意。不喑哑属舌。后文鼻修直。即鼻根。见佛闻法。属眼耳。余皆身根。此中单明口报。有音不清曰喑。一向绝音曰哑。今由称名劝听故。报千万生不喑哑也。自能听受。即纳妙莲华于口。故口无臭。此约声嗅。论功德也。舌常下。约色相言。垢黑疏黄缺落。皆齿病也。差即向外。曲即向内。今由称经劝听。于百千生。齿无如是诸病。此口内相也。唇不下垂等。皆口外之相。下垂即长。褰缩则短。粗涩形不堪见。疮胗气不堪闻。缺坏则露。呙斜则歪。厚大明其蠢。黧黑言其滞。今既称经劝听。皆无此病也。口舌俱如此清净。故曰无诸可恶也。胗(音轸)。呙(快平声)。褰(音牵)。

　　鼻不匾㔸亦不曲戾(至)见佛闻法信受教诲。

　　劝人本属身口。前广明口报。此兼举身根。而眼耳意三根。摄在见佛闻法信受教诲中。是知发称劝听之心。于须臾顷。而感六根清净于百千生。善哉妙法。真不可思议者也。匾(音贬)。㔸(音梯)。音(音哇)。

　　△四具听。

　　阿逸多汝且观是(至)为人分别如说修行。

　　举其旁赞者之功德。校量正持说者。则功德益难思议矣。故曰何况一心听说等。知音云。此句伏下品谈法师功德之案。

　　△二偈颂。分二。一颂内心随喜人。分三。一颂五十人。

　　尔时世尊欲重宣此义而说偈言。

　　若人于法会得闻是经典(至)于第五十。

　　此颂次第转教。至第五十人。前但言闻经。而颂云乃至一偈。故知前随力演说者。不过三偈五偈乃至一偈而已。要知谓闻是经随喜已。则随喜二字。最有得力受用。如不然。岂能广益。

　　△二颂格量本。

　　最后人获福今当分别之(至)三明八解脱。

　　长文但云宣布法化。示教利喜。此明世皆不牢。如水沫。如泡𦦨。正使勿贪世乐。而味法乐。是说四谛方便。使之证有余涅槃也。如谓是身无常无坚速朽之法。是身如聚沫不可撮摩。是身如泡不得久立。是身如𦦨从渴爱生等也。

　　△三颂正格量。

　　最后第五十闻一偈随喜(至)初闻随喜者。

　　此颂较量。从最后自远况近。乃至最初。展转殊胜。可知。

　　△二颂外听法。分四。一颂劝听经。

　　若有劝一人将引听法华(至)常从其口出。

　　此颂劝听功德。前但言可共往听此言是经深妙万劫难遇。则见切听之心。恋慕之极。既能怀慕。是经久而得。优昙华香从其口出。理亦然矣。

　　△二追颂自在。

　　若故诣僧坊欲听法华经(至)及乘天宫殿。

　　此追颂自往听法。言须臾欢喜。即一念信解。已乘大乘。入如来室。故感报如是也。

　　△三颂分座听。

　　若于讲法处劝人坐听经是福因缘得释梵转轮座。

　　自听即得真因。劝听以为助缘。由此不思议因缘。即得坐如来座。故感报得天王轮王位也。

　　△四颂正修行。

　　何况一心听解说其义趣如说而修行其福不可限。

　　前随喜劝听。自往分座。有如许校量。其正意原为此科而施也。一心听者。不止暂时。解其义者。不止四句。如说修行。不止随喜。偶闻分座劝听而已。故结云。其福不可限。以前皆属少分自利功德。既校量已明。则下六种法师所有利他之德。即知有如是广大不可思议也。

　　法师功德品第十九

　　品节云。此品由前广赞持经之大益。尚皆自利。未见利人者之功德。今显法师得六根清净。以彰法华三昧之胜益。现前即登不退。欲以发二乘精进不倦之心也。前法师品但以法为师。是助发之缘因。今品正显持经功德。名同义别。然佛性种子。要藉缘薰。使慧命不断。唯法师功德最为殊胜。所以次于随喜品也。天台云。法师义如法师品中说。功德者。前品随喜功德。谓五品中。初品之初功德。在相似位前。今品功德。谓五品之上六根清净之功德。即十信相似位也。以此功德。内外庄严。五根清净。名外庄严。意根清净。名内庄严。又从地狱已上至佛。一切色相。悉于身中现者。名内庄严。十法界一切色相。以普现三昧而外化者。名外庄严。身根既尔。余五根亦然。读诵获六根清净既尔。后之四品加然。相似六根清净既尔。分真倍然。

　　○知音问。法师品有六种法师。礼拜供养。胡不言之。答。实论功德。唯受持等四种。自他皆得开悟本有佛之知见。若夫供养礼拜。唯获福田。故不校也。若约法供养。亦可摄尽。故药王本事品。有法供养之校量也。

　　△二明果中功德。以劝流通。分二。一总列六根功德。

　　尔时佛告常精进菩萨(至)庄严六根皆令清净。

　　要解云。持法华者。开佛知见。则见闻觉知。无非真觉。证诸实相。则色香味触。无非真法。以真觉对真法。则万象彻照。大千一视。故圆持功成。即得六根清净功德。自非精心不杂。进道不倦。未易能致故告常精进菩萨也。数有千二八百者。众生世界。依器世界而立。以织妄为界。故有四方。身相迁流。故有三世。惟世与界。二者相涉。三世四方。宛转十二。依十二数。流变三叠。成千二百。圆持功成。每根各全其用。故有千二百功德。然复于中克定优劣。以眼见前旁。而不及后。鼻息出入。缺于中交。身合能觉。离不知触。皆三分缺一。故惟八百功德。此乃权依世论数量。以显妙用大略而已。使由常眼对色而开佛知见。常耳闻声而得其实相。则众尘不隔。十方廓然。万象莫逃。大千圆照。则千二八百之功。无足论矣。如经云。父母所生眼。悉见三千界。何复三分之缺八百之劣耶。故知此体本绝数量也。

　　△二别作六章解释。分六。一眼根。又二。一长行。

　　是善男子善女人(至)果报生处悉见悉知。

　　○父母所生。即人人本具者。清净肉眼。即众尘不隔者。众尘不隔。则正智现前。故大千内外一切色相。悉见悉知。所谓应眼时如千日。万象不能逃影质者。此也。

　　○问。理则固然矣。事复如何。答。六湛圆明。本所功德现量如是。但随所证耳。夫罗汉见大千。辟支见百佛世界。菩萨见百千界。如来见彻微尘国。非独果体也。如阿那律。不离父母生身。而能观大千。犹如掌果。则其中一切乌乎不见。盖尘消觉净。真极则一。夫何理然。而事不然也。知音云。见于下。依报横竖。世界相续也。亦见下。正报善恶。众生相续也。及业下。业果相续也。下五根准此。

　　△二偈颂。

　　尔时世尊欲重宣此义而说偈言。

　　若于大众中以无所畏心(至)肉眼力如是。

　　以无所畏心一句。正显得六根清净之所以也。大窾云。大抵恐畏。皆生于不足。道力未充。安得无畏。今法师涵养既久。道力既充。神气亦满。即有刀杖骂詈。不足以干其虑。稍有动摇。则目眩心驰。安得清净乎。

　　○弥楼。此云光明。即七金之一也。有云。须弥即弥楼。以其梵音有异。若据今经。云内外弥楼山。须弥及铁围。则是两山。名体皆异也。

　　[△@△]准后耳根闻十法界。则见亦有之。文缺故也。或佛说巧妙。摄于悉见悉知之间。不然。下五根皆有声闻菩萨诸佛等。岂独眼根见不能及耶。

　　○知音问。持经者多。功德未验。何也。答。不常精进故。即常精进文字者尚少。况如说修行乎。释明眼根功德竟。

　　△二耳根。分二。一长行。

　　复次常精进(至)得千二百耳功德。

　　初标耳根之德。以耳周听十方无移。故感功德有千二百。

　　以是清净常耳(至)其中内外种种语言音声。

　　此下明功。众尘不隔。故曰清净。常耳者。题非圣得。即寻常人所共有者。此一句为能闻之根。次明所闻之境。种种等。是总标。

　　象声马声牛声车声(至)钟声铃声笑声语声。

　　此别明四圣六凡。发明种种语言音声一句。先明杂类。象马及愁叹等皆苦声。螺鼓及语笑等皆乐声。

　　男声女声童子声童女声(至)喜声不喜声。

　　此又明六对。皆三界人所有之声。循道合理。名法声。非道非理。名非法。此处言圣人声。为对凡夫而言也。后另开四圣。方为正举。喜不喜声。与苦乐有别。苦者。如为生老病死等诸苦所逼而发声也。乐者。如众生得最乐境而发声也。喜不喜乃逆顺二境。所以不同苦乐之声。

　　天声龙声夜叉声(至)紧那罗声摩睺罗伽声。

　　此八部声也。其中亦有前六对诸声。此不繁叙。

　　火声水声风声地狱声畜生声饿鬼声。

　　此三大声也。虽曰此三。乃举大分。其实此中亦有喜不喜等声。四大中不言地者。盖地本无声。作之在人。虽于十八变动时皆地有声。而非常声。故不及也。三途声。可以易知。

　　比丘声比丘尼声。

　　此出家二众所发之声也。由多诸善行。故此另举。

　　声闻声辟支佛声菩萨声佛声。

　　此四圣声也。法师由受持此经。则深入法流。必得如如真智现前。使闻性称真法界。故闻十界。如月临江无所不现也。

　　以要言之三千大千世界中(至)而不坏耳根。

　　此总结诸声成圆闻也。要解云。信知。谓应耳时。如幽谷大小音声。无不足也。不坏耳根者。虽分别种种。而耳根于中本相如故。无坏无杂。此耳之实相也。

　　△二偈颂。

　　尔时世尊欲重宣此义而说偈言。

　　父母所生耳清净无浊秽(至)悉皆得闻之。

　　此颂三界六凡一切情无情声。长行略。而详颂之。但缺水火风声。乃前后互现也。

　　复有诸菩萨读诵于经法(至)悉皆得闻之。

　　此颂四圣。而缺声闻缘觉。以胜摄劣。须知法师不动蛙步。而能闻十方诸佛说微妙法。其智慧福业隐隐增长。此岂泛泛人可共知耶。

　　三千大千界内外诸音声(至)功德已如是。

　　此结。颂中既言大千内外。又不止闻一三千世界中矣。况闻性周遍。本无边表。今既由法力薰成。则界外圆闻。犹不可量也。补注云。迦陵频伽。此云好声鸟。其鸟在壳。声压群羽。命命。即共命。一身两头。神识互别。报命则同。故曰命命。光音。二禅中第三天也。遍净。三禅中第三天也。有顶。即色界究竟天也。释明耳根功德竟。

　　△三鼻根。分二。一长行。

　　复次常精进(至)成就八百鼻功德。

　　初标鼻根之德。由缺中交。故少四百。

　　以是清净鼻根(至)上下内外种种诸香。

　　此叙鼻根之功。初一句标根。闻于下标境。种种下是总标。向后别释。诸香清净。由众尘不隔湛圆。故大千俱闻也。

　　须曼那华香阇提华香(至)于此间住悉能分别。

　　此先明人间种种诸香。有粗妙二种。今出其妙。须曼那。此云善称意。阇提云金钱。末利云鬘。其华可作鬘故。薝卜云黄花。波罗罗云重生花。多摩罗云性无垢。多伽罗云根。

　　又复别知众生之香(至)悉皆得闻分别不错。

　　此言人间一切粗浊者。虽种类若干。而法师分别。一一不错。

　　持是经者虽住于此(至)和合所出之香无不闻知。

　　此明闻知天上诸香。

　　[△@△]问。鼻以合中知。今云住此而闻。彼还是香来耶。鼻往耶。不然。何以得知。答。此皆持经不思议功力使然。若以鼻香往来疑者。是未得经功之思量取着耳。岂不闻。是经非思量分别之所能解。唯佛与佛乃能究尽乎。波利质多。云圆生树。其根茎枝叶。逆风能闻五十由旬。拘鞞陀罗。云大游戏地树。

　　又闻诸天身香(至)并闻诸天所烧之香。

　　此明诸天所有身香。并所烧之香。法师无不了知。

　　及声闻香辟支佛香(至)亦皆遥闻知其所在。

　　此明四圣人香。法师无不了知。问。香无形色。何以别知凡圣差别。曰。虽无形色。而贵贱上下。各得其用。此亦持经不思议力。乃能知耳。次下总结。

　　虽闻此香然于鼻根不坏不错(至)忆念不谬。

　　不坏不错。言无坏无杂也。要解云。华严鬻香长者。善能别知天人龙鬼所有诸香。治诸病香。断诸恶香。乃至一切菩萨差别地位香。悉皆了达。得调和香法门。表于善恶薰习之法。一切通达而调治和融。以成万德法身香也。今鼻根功德。能知天上人间诸香。乃至菩萨诸佛身香。亦表持法华者能通达异习。和融众妙。而证万德法身之香欤。

　　○知音问。受持读诵书写。本属眼舌身意四根。耳鼻似无干也。而返于声香。广衍其文。何也。答。以初时全藉耳闻声。是此方教体。鼻出入息。以便读诵。况香为圣凡同乐。故所详陈也。

　　△二偈颂。

　　尔时世尊欲重宣此义而说偈言。

　　是人鼻清净于此世界中若香若臭物种种悉闻知。

　　此四句总颂。前但言香。未言其臭。今颂云种种悉闻知。则臭亦种种闻知也。

　　须曼那阇提多摩罗栴檀(至)闻香知其身。

　　此别明三界一切诸香。先颂人间胜香。该情无情。轮王有七宝。女宝居一。

　　诸天若行坐游戏及神变持是法华者闻香悉能知。

　　此颂天人。文合在后天女所著衣上。意则顺畅。

　　诸树华果实及苏油香气(至)出处及所在。

　　此颂人间杂类情无情香。兼修罗众。

　　天上诸华等曼陀曼殊沙(至)闻香悉能知。

　　此广颂诸天。展转以尽四禅。初生退没。皆言闻香能知者。乃香随事显也。

　　诸比丘众等于法常精进(至)闻香悉能知。

　　此颂四圣香。比丘。即声闻缘觉。在在方。即十方所在也。众生入法会得利益。以及修行品位。无不闻香悉知也。

　　虽未得菩萨无漏法生鼻而是持经者先得此鼻相。

　　要解云。菩萨离分段身。则六根皆依无漏法生。故鼻身意。皆言无漏。此鼻相者。即持经功力。能知种种之鼻相也。天台云。圣人有六根互用之妙。如鼻知好恶。别贵贱。睹天宫庄严等。则鼻有眼用。读经说法。闻香能知。则鼻有耳用。知诸华果实及苏油香气。则鼻有舌用。入禅出禅。禅有八触。五欲嬉戏。亦是触法。闻香能知。则鼻有身用。知染欲痴恚心。亦知修善本。则鼻有意用。鼻根自在胜用若兹。例五根亦若是也。释明鼻根竟。

　　△四舌根。分二。一长行。

　　复次常精进(至)得千二百舌功德。

　　此总标其德。以舌能宣扬世出世法。故具千二百。

　　若好若丑若美不美(至)如天甘露无不美者。

　　此别示其功。先明变味功能。世人皆知舌惟了味。而不知功德全在说法也。由说法功力。了别好丑苦涩。皆属妄尘。既入清净舌根。则尘销觉净。皆成上味矣。

　　若以舌根于大众中(至)能入其心皆令欢喜快乐。

　　正出舌根说法功能。以所出之音深。是法无碍。故能入心。由所发之声妙。是词无碍。故令喜乐也。

　　又诸天子天女(至)皆来亲近恭敬供养。

　　此明法音感至。诸天八部而来听法。因法师得四无碍。故致亲近供养也。已上皆天龙外护。

　　及比丘比丘尼(至)尽其形寿随侍供养。

　　此明人间内外护也。知音云。有四等。一僧俗四众。二国王王子众。三群臣众。四小大轮王众。乃至一时云集众也。故曰乘其宫殿等。以是菩萨下。又出常随影响众也。故曰尽其形寿等。

　　又诸声闻辟支佛菩萨诸佛(至)又能出于深妙法音。

　　不唯但得六凡众听法。且又得四圣众加护也。又不唯诸圣加护。亦且得十方诸佛偏向说法。致能受持。而又能传说也。

　　△二偈颂。

　　尔时世尊欲重宣此义而说偈言。

　　是人舌根净终不受恶味其有所食啖悉皆成甘露。

　　初颂变味。舌净故味亦净。一切浮尘皆融为法味。

　　以深净妙声于大众说法(至)设诸上供养。

　　此颂说法功德也。诸缘喻等。乃权巧分别。

　　诸天龙夜叉及阿修罗等(至)随意即能至。

　　颂感天人八部也。是说法下四句。长行缺文。以此妙法。冥通三际。法师欲令声遍三千。则随意即至。

　　大小转轮王及千子眷属(至)或时为现身。

　　前三行如文可解。后四句颂四圣加护也。常念守护。是智力加持。或时现身。是身面加持也。释明舌根竟。

　　△五身根分二一长行。

　　复次常精进(至)得八百身功德。

　　此总标其德。由身根离中不知。故缺四百。

　　得清净身如净琉璃众生喜见。

　　此别明其功。身本不净。而言得者。乃持经不思议力也。喻如琉璃者。显是父母所生之身。非指法身也。且琉璃内外明彻。不容纤翳。得如是身。孰不喜见。

　　其身净故三千大千(至)生善处恶处悉于中现。

　　此明身能应现。先标应现众生生死之相。是身既如琉璃。则不为情尘所蔽。如大明镜。无不朗然。所以一切皆现也。欲得此身清净应物。须是受持读诵解说书写此经。

　　及铁围山大铁围山(至)所有及众生悉于中现。

　　上言三界众生。依正升沉。善恶好丑。悉于中现。此申明善恶好丑之处。铁围等在下。乃丑恶处也。弥楼等在上。为善好处也。此单约欲界而言。阿鼻有顶。方通三界上下好丑善恶之处。一切有情无情悉于中现者。以持经者色身合乎法身。而法身不外乎色身也。

　　若声闻辟支佛菩萨诸佛说法皆于身中现其色相。

　　不唯能现六凡色相。而四圣说法之相。无不明现。可见是身含遍十虚。宁有方所。此皆持经不思议力也。

　　△二偈颂。

　　尔时世尊欲重宣此义而说偈言。

　　若持法华者其身甚清净如彼净琉璃众生皆喜见。

　　颂身净喜见。以验持经之功也。

　　又如净明镜悉见诸色相(至)余人所不见。

　　颂能应现。补出如净明镜。则鉴无不烛。余人不见。显未持此经。不得如是功德。非己智力所能见也。

　　三千世界中一切诸群萌(至)皆于身中现。

　　颂生死报应等。总三界依正善恶好丑。

　　诸天等宫殿乃至于有顶(至)皆于身中现。

　　此又别申诸相。补出大海水一句。则无不俱含也。是总颂六凡。

　　诸佛及声闻佛子菩萨等若独若在众说法悉皆现。

　　此颂明四圣。或处静定。或为说法。皆现身中也。

　　虽未得无漏法性之妙身以清净常体一切于中现。

　　此结明身相为能现之本。知音云。法师虽未得无漏法性之身。而于此父母所生之体。有类乎果觉现相也。

　　○问。蕞尔眇躬。胡能若是。答。弹丸之镜。能持万仞之山。顷刻之梦。能现百年之境。然皆有为法生灭心也。今经诠佛与众生平等共有佛之知见。持经者能常精进。自然反常合道。复何疑哉。释明身根竟。

　　△六意根。分二。一长行。

　　复次常精进(至)得千二百意功德。

　　此总标其德。以意默容十方世界。故具一千二百。

　　以是清净意根(至)通达无量无边之义。

　　此别明其功。先明深达众义。闻一句而能通达无量义者。以无量义原出一句故。得一而知广也。

　　[△@△]问。意根何以言闻。答。意以通达为能。然通达必假闻而后得也。又况此经功德不可思议。得六根互用之妙。而于意根说闻何碍。又五根有同时意识。所以言闻也。

　　解是义已能演说一句一偈(至)资生业等皆顺正法。

　　要解云。或一月一际一岁。而演说一句偈者。由意根精。了达无量义也。九旬谈妙。盖得诸此。西天岁分三际。谓雨际热际寒际。四月。即一际也。证意实相。则诸所说法。无非实相。故不相违背。虽说俗事。亦顺正法。解是义者。即一句中解无量义。故演此一句。得至岁月不尽。所以华严云。于一文字语言中。演说无边契经海。正此义也。俗间经书。即五经诸史等。治世语言。即调理阴阳安置邦国等。资生业者。即医卜数命经营田畴等。凡所发言。无不与理契。此皆意具圆说之功耳。

　　三千大千世界六趣众生(至)心所戏论皆悉知之。

　　要解云。此明意根知机。由意清净故。通于他心也。所行者。寻常心也。动作者。感变心也。戏论者。分别心也。

　　虽未得无漏智慧(至)亦是先佛经中所说。

　　上是凡心通达。此是经功胜力。未得无漏慧者。不能如佛无漏。而持经胜福。圣性冥通。则凡有思量。皆合佛语也。

　　△二偈颂。

　　尔时世尊欲重宣此义而说偈言。

　　是人意清净明利无浊秽(至)通达无量义。

　　颂前总标。上中下。即三乘法。前于一句达无量义。则三乘法。在其中矣。

　　次第如法说月四月至岁(至)一时皆悉知。

　　此颂别明其功。皆由持法华之报。所以能圆说能知机也。

　　十方无数佛百福庄严相(至)于众无所畏。

　　颂前总结。前四句颂明意根见佛闻法。思惟下。明闻而后思。知诸法相下。是思而后行。末四句结所说无他。以所演说皆一乘实相。故得无畏也。

　　持法华经者意根净若斯虽未得无漏先有如是相。

　　颂虽结显根胜。而毕竟见经功殊胜也。

　　是人持此经安住希有地(至)持法华经故。

　　颂虽结显经胜。而又见意根通达若此也。要解云。此经纯谈诸法实相开佛知见。故于六根功德。一一发明。倘能脱去情尘。以清净根。照清净境。遂见山林周匝。禽兽鸣呼。醭鼻沾唇。殊形异意。无非实相。无非妙法。即一身而圆证。遍六处而常彰。本不欠亏。曾无窒碍。经文方便骈旁。开示行人。应须充扩悟入也。知音云。此品影起下品常不轻迹。以便现神力嘱累。上行等菩萨。于佛灭后。在此娑婆世界。广其持说也。明果中功德。以劝流通竟。

　　常不轻菩萨品第二十

　　品节云。此品由前明持经功德殊胜故。特示坚持之行。所以如来自叙昔为常不轻时受持此经。唯以平等佛慧。教化众生。虽多遭毁辱。绝无一念疲厌之心。故至今日。得菩提果。此持经验也。以此劝进二乘。当遵此范。末世持经。可无厌患。则退堕之心。无由起矣。又见如来往昔为此妙法悟守之难。且不唯如来悟守之难。于恶世弘经。又为难之极难。故世尊忧悬之意深。叮咛之诫切也由是历说持经之行。自提婆达多以来。皆明悟守之事。至此遵如来行。然后乃为精持也。前后诸品。文虽不一。而意实一贯。参会经文。自得其旨。具见如来说法之本意耳。大窾云。前迹门欲诸菩萨声闻弟子发愿持经。故如来引自己曾为国王忍苦求法。以励新记也。今欲地涌之众决志持经。故复引自己曾行道法忍辱如是。以励今会也。然此品论忍辱。则含三忍四乐之行。论持经。则显一句全经之益。论功德。则始得六根清净。终得无上菩提。由此一品。摄前数品之义。又前品明所证。此明能证。能证之人名常不轻者。由彼尊法重人不生轻慢。故能修忍辱而成菩提也。要解云。常不轻者。释迦前身威音王时。精持妙法广施利导之迹也。以佛性义。遍记四众。于善则拜。逢恚不怒。一切见敬。故号不轻。不专读诵。以持无相经。确忍骂辱。以持无我行。无相无我。所谓精持也。于万亿岁。广说是经。化万亿众。令住正道。使上慢者信伏随从。使毕罪者还得道果。所谓广利也。盖前之持经。其五种功。虽圆而未精。前之蒙利。获六千德。虽胜而未广。以其有人法之缘影存。焉必蕲造于无相无我之妙。其于读诵。不知所专。不知所忘。其于四众。不知所敬。不知所慢。使妙行遍彰。亿众自化。敬慢之心。罪福之迹。凡所谓人法缘影者。皆㳷然于正遍正等之域。然后为精持广益。兹实持经之尽道也。故劝持之文。终于此品。然品以常不轻名者。天台云。内怀不轻之解。外敬不轻之境。身立不轻之行。口宣不轻之教。人作不轻之目。故云尔也。

　　△三此品引信毁罪福。证劝流通。分二。一长行。又三。一双指前品罪福。

　　尔时佛告得大势菩萨(至)获大罪报如前所说。

　　涌出品后。世尊答弥勒。将欲显发宣示诸佛三力。则寿量一品。为自在神通力。分别功德至法师功德。皆狮子奋迅之力。故告常精进也。今品明大势威猛之力。故首告得大势。以为当机。得大势即大势至也。与常精进药王等。通在序品。参随内以待夫。此作流通大行菩萨模范耳。如前所说者。法师品云。若有恶人。以不善心。常毁骂佛。其罪尚轻。若人以一恶言。毁訾在家出家读诵法华经者。其罪甚重。是也。

　　其所得功德如向所说眼耳鼻舌身意清净。

　　此指得福。如向所说者。即法师功德品也。要解云。将显精持。先举此者。所以警众使知持毁之报不谬。而深信精持广利也。

　　△二双开今品信毁。分二。一明事本。事本者。指威音王佛时。为不轻行之事本也。

　　得大势乃往古昔(至)劫名离衰国名大成。

　　因叙事本。先叙本师。以师显本。其本有源也。先叙时代。次叙佛名。知音云。威以形言。音以声言。王者自在。义兼形声。而王于威音那畔也。由威故得劫名离衰。由音故得国名大成。如来举昔因。而偏告得大势者。大窾云。以末世持经。自非真得大法势力。具天空海阔之怀。霁月风光之度。则为境风飘动心海。兴波作浪。不得宁帖。不能忍辱。故特告之也。

　　[△@△]又威音者。不徒全事。以智德超胜。法音遍布也。故威以自全。音以全生。于自他无碍。故称王也。

　　其威音王佛(至)说应六波罗蜜法究竟佛慧。

　　此叙威音亦说三乘也。因无上道。为说六度。使由是而趣证菩提究竟佛慧。

　　得大势是威音王佛(至)其佛饶益众生已然后灭度。

　　此举威音如来之寿量无穷。以及正像劫量无际者。为如来救济之心与时无间也。故后云。饶益众生已。然后灭度。又此两句。更当活看。况众生无尽。佛亦无终。而云益已灭度者。皆属一期功勋言耳。此叙最初一威音王佛也。

　　正法像法灭尽之后(至)有二万亿佛皆同一号。

　　自一佛相继。而有第二佛也。但言此国。而不标名者。直指云。是一真清净之寂光土也。谓佛与众生。等同一体。故从上能度之主。并所度之生。总不离此土也。二万佛同一号。正同二万灯明。表真俗圆融之相。此叙佛之多。以见释迦往因之旷远也。

　　△二明本事。本事者。即如来因中本所修行之事也。

　　最初威音王如来(至)增上慢比丘有大势力。

　　此谓二万亿之最初佛。正像法灭。而人极恶也。增上慢。是意恶。有大势力。是身口恶。

　　尔时有一菩萨比丘名常不轻。

　　此自叙因名。本是比丘。而以菩萨称者。显内秘外现。欲使一切众生。普皆作佛。是人恶而己固善也。

　　得大势以何因缘(至)汝等皆行菩萨道当得作佛。

　　此出得名之由也。要解云。以佛性遍记四众。四众容行不等。而不轻以佛性等之。故皆悉礼拜。深敬者。谓皆行菩萨道。皆当作佛。岂可轻慢之也。

　　而是比丘不专读诵经典(至)汝等皆当作佛。

　　此出所行之行也。天台云。读诵经典。即了因性。皆行菩萨。即缘因性。不敢轻慢。即正因性。又不轻深敬。是如来座。忍于打骂。是如来衣。以慈悲心。常行不倦。即如来室也。又深敬。是意业。不轻之说。是口业。故往礼拜。是身业。此三与慈悲俱。即誓愿安乐行也。不专读而但礼拜。正是持无相经。行无相行。但诚愿在远见故往四字中发现。非偶然行也。

　　四众之中有生嗔恚(至)汝等皆当作佛。

　　此明得名之缘也。直指云。缘四众不知菩萨。以平等慧。普利一切。而反谓无智。故生打骂言我不用如是妄记也。虽历多年常被打骂。而仍高声称赞。此可见内不以自悟而轻自心。外不以他迷而轻众生。透顶彻底。以佛知见。为知见也。

　　[△@△]此又见达多品云。于多劫中。无有懈倦。是真不违仙人所愿也。

　　以其常作是语故(至)号之为常不轻。

　　常不轻名。既从四众口授。则四众人皆知有所常。知有所重。决非痴迷不信者等也。不然。常不轻三字。自何而得。况四众甚广。而后独限千五百众。遇佛授记者。无非要局面圆成耳。菩萨如是授记。四众如是不受。针来线去。多少观瞻。此处又见达多一翻磨炼也。

　　△三双明信毁果报。分三。先明信者果报。

　　是比丘临欲终时(至)广为人说是法华经。

　　此明功极而验应也。要解云。始则不专读诵。而终能闻持多偈。增亿万寿。广为人说者。由其无相无我缘影俱忘。故神智真明。慧命不夭。而冥契若此也。威音虽灭。而法音不灭。故先所说经。可以具闻。然于空中闻者。示其忘能所绝影像。然后能具此法。故得二十千万亿偈也。以能所忘影像绝故。即得六根清净功德也。前举六根功德。方明所证之法。今举不轻。乃示能证之人。

　　于时增上慢四众(至)令住阿耨多罗三藐三菩提。

　　向所以为人轻贱者。由保惜未忘。只得久忍疲劳。今一旦功深力极。如风跃云开。妙行遍彰。始转轻贱。为尊重矣。若不因轻贱。复何以得大神通力。具闻增寿也。乐说辩力者。即亿岁广说也。大善寂力者。即六根清净真常功德也。菩萨既增那由他。而四众随从者。寿亦与等也。此处又见四众与菩萨终非两个。

　　命终之后得值二千亿佛(至)说法心无所畏。

　　命终者。法执尽也。前言临欲终时尚未舍命。乃将证将断时也。由初闻此经。得一念欢喜。故不能疾断。而返增法喜。如那由他也。今既得命终。始能尽断尽证。所以得真俗融事理俱。而发本明耀。故有如日月灯与云自在灯也。日月灯。乃三无差别之智。云自在灯。乃无碍妙智。由是正智如如。故能于众中。说法无畏。

　　得大势是常不轻菩萨(至)功德成就当得作佛。

　　此皆行不轻行后。所事之佛。所修之善。以此福智庄严。始成无上正觉。要解云。引威音王日月灯云自在。意明不轻积德致道宣布法华源流之远也。要使说是经。则如威音王而得大无畏。明是道。则如日月灯而相继无穷。布是利。则如云自在而润覆无极。凡精持广利。期造乎此。天台云。是比丘是菩萨。皆指不轻也。此文就信者论三报。一现报。谓得六根清净。二生报。谓值灯明佛。三后报。谓值二千亿佛等。

　　得大势于意云何(至)岂异人乎则我身是。

　　此结会古今。出权实本迹。皆一人也。

　　若我于宿世不受持读诵(至)三藐三菩提。

　　此举往行以劝当修也。其文一返一正。先用返言。以劝信顺。谓我于往昔。若不持说此经。则佛果胡能克证。次则正言。由我于先佛世持说故。令我疾得无上菩提也。前云命终后值四万亿佛。末后又值若干诸佛。则所历之时。可谓久矣。而今自谓犹为疾得。可见菩提事不易成也。

　　△二明毁者果报。

　　得大势彼时四众(至)教化阿耨多罗三藐三菩提。

　　此明毁者得善恶两果报也。天台云。由谤毁故。千劫受苦。是恶果报。由闻佛性名。下大乘种。复遇不轻教化菩提。是善果报也。妙乐云。逆之得罪。顺之得果。今日入会。由远因不忘也。以是义故。上慢尚成远因。闻信宁无现益也。

　　○问。若因谤堕苦。菩萨何故为作苦因。答。其无善因。不谤亦堕。因谤堕恶必由得益。如人倒地。还从地起。故以正谤。接于邪堕也。

　　得大势于汝意云何(至)三菩提不退转者是。

　　此结会古今处更好看。要知从前若信若毁。若忍若辱。苦乐邪正。轻贱者不轻者。总只是今日一个瞿昙面目。故今信口道出。岂异人乎。天台云。䟦陀婆罗。云善守。谓众生若闻名。毕竟得三菩提。故云善守。又云贤首。位居等觉。为众贤之首也。补注云。有作五百比丘尼节句者。大有所妨。其意谓。出家二众。但举比丘。在家但举优婆塞。又谓。千佛因缘经但云思佛等。恐缺略尼字。若据正法华云。师子月等五百比丘比丘尼。又加优婆夷。乃成四众。则师子月。自是比丘。不应称尼。故云有所妨也。今考因缘经云。思佛千优婆塞。得无生忍。郁多罗母善贤比丘尼等五百比丘尼。不受诸漏。成阿罗汉。且因缘经亦是什译。岂敢定谓缺略尼字。又尼思佛之名。未见他经所出。故不敢定言。后若见尼思佛名。方为允当。

　　△三结饶益劝持。

　　得大势当知是法华经(至)受持读诵解说书写是经。

　　此见经功殊胜。全品得力处。正属此段。无非教人当信当持也。天台云。经实有力。终感大果。务当勤习五种之行。五种行者。即五种法师行也。

　　△二偈颂。分二。一颂信毁因果。分二。一颂事本。

　　尔时世尊欲重宣此义而说偈言。

　　过去有佛号威音王(至)天人龙神所共供养。

　　此颂该尽二万亿佛。知音云。神智无量。法身也。威也。将导一切。般若也。音也。天人下。解脱也。王也。即名以颂其实。

　　△二颂本事。又四。一颂双标二人。

　　是佛灭后法欲尽时(至)时诸四众计著于法。

　　此颂最初佛灭。便有此二种人。不轻是持经之师。四众是慢法之人。乃信毁对举也。着法者。即执我著相之流。佛藏经云。刀轮害阎浮提人。其失尚少。有所得心说大乘者。其罪过彼。

　　△二颂明其得失。

　　不轻菩萨往到其所(至)不轻菩萨能忍受之。

　　菩萨往其所而受法言。是以真熏妄也。具不轻之实。诸人骂詈。而忍受之。是真能融妄也。得不轻之名。

　　△三颂信毁果报。

　　其罪毕已临命终时(至)渐具功德疾成佛道。

　　补注云。由四众轻贱。作不轻名。又以瓦石打掷。一皆能忍。所有罪业。因兹毕尽。是故临终具闻妙法。便得六根清净矣。

　　△四颂结会古今。

　　彼时不轻则我身是(至)世世受持如是经典。

　　此颂明古今人法不二也。知音云。彼时下。颂昔因今果之师。见传法之功德不虚也。时四下。颂昔因今果之众。见今佛前听法非无故也。我于前世下。见佛昔由劝人听经为因。今复开示令住涅槃为果也。世世下。明久持不倦。应前若我于宿世不受持读诵此经等文。

　　△二结颂劝持。

　　亿亿万劫至不可议(至)世世值佛疾成佛道。

　　此总训于此妙法得见得闻。即勿视此见闻为易易也。我自世世劝持此经。不知经亿亿万劫。以至不可思议劫。乃得一闻。是此法闻不易也。又经如许多劫。乃得一佛出世。一演是法。是此法说亦不易也。是故我力劝汝等菩萨。于我灭后。应一心持说。勿生疑惑。必至速证无上极果。我为汝等。保任此事。终不虚也。世尊嘱人。到此可谓斩钉截铁。不啻泣血。吾人诚不可自轻自忽也。已前三品半。明弘经功德流通已竟。

　　妙法莲华经授手卷第八
卍新纂续藏经第 32 册 No. 0623 法华经授手


　　妙法莲华经授手卷第九

　　楚衡云峰沙门　智祥　集

　　如来神力品第二十一

　　品节云。此品由前广说持经之功。复示自持之行。则当机圆悟已极。已遂如来出世本怀。且又得地涌持经之众。故如来欢喜。乃极尽神力而印证之也。且欲令当机达平等法界。直令睹佛境于目前。见净土于当下。法利既圆。法王之家业可付。然品初必以地涌之众而发起者。正显自心性德满足。乃为法华全体。故如来即现神力。遍身毛孔。皆放光明。舌至梵天。地皆震动。所谓通身吐露。彻底掀翻也。诸佛同放光明。以显佛佛道同。十方诸佛同坐光中。空中出声。遥赞释迦说法华经者。显十方诸佛心心相应也。十方世界通达无碍。如一佛土。乃昭廓法身真境。以消二乘限量之心。世尊至此极尽神力。发扬此经功德不尽者。由如来所有一切之法。一切自在神力。一切秘密之藏。一切甚深之事。皆于此经宣示显说故。久默斯要。今乃说之。以其难信难解者。今已信解。所谓悟佛知见。而奉持之功德。亦非思量可及。开示至此。显理已圆。故尽佛神力。以印证之。所以判此品为显理之极也。显理既圆。故次嘱累。旧判自此已下。俱属流通。直指云。自从地涌出品至此七品。皆是显本门事业。涌出品显本门大用。寿量品显本大体。分别随喜法师三品显本大功。不轻品显本大行。今神力品显本大果。言大果者。应譬喻品云。如来成就无量知见力无所畏。有大神力。及智慧力。具足方便智慧波罗蜜等。此皆是大果所摄。盖迹门一十四品。通属如来智慧。自本门至此七品。又属如来神力。但前六品。是神力与智慧并行。惟此品。是终本门大全之旨。而欲扫荡慧力之迹。故独现十种神力于刹那顷。直使十方世界。通为一土。九界众生。齐登佛地。以完长者身手有力之案也。天台云。如来义如前释。神力者。神名不测。力名干用不测则天然之体深。干用则转变之力大。为欲付嘱深法。现十种神用。故名神力品。

　　△此去八品。总明付嘱流通。分为三段。一此与嘱累二品。明嘱累流通。分二。一明菩萨受命弘经。又二。一长行。分三。一菩萨受命。又二。一经家叙仪。

　　尔时千世界微尘等(至)一心合掌瞻仰尊颜。

　　地涌之众。本为弘通大法而来。当时由会众陈疑请问。佛为显本门大事。开导未毕。故不暇陈来意而发愿也。然迹本二门流通之机。各有两层。如迹门如来唱募流通。而新记皆已发愿此方他方。实未恰佛本意。但顾视八十万亿菩萨。始有持品及安乐行。而成如法流通也。今本门亦有两层。前嘱累随喜法师三品。亦不尽如来本意。今得涌出大众各陈本念。则如来悬怀可罄。而此心无虑矣。须知二门流通之众。前位仅可自利。而后位得真如大用。全身担荷。故使如来雪释所怀。现神喜幸。为付嘱耳。

　　△二发誓弘经。

　　而白佛言世尊(至)解说书写而供养之。

　　知音云。究其语意。于处之广狭。心之缓急。较前有两不同。于持品诸发愿者。何故。药王等虽各发愿此方他方周旋往返十方持经。然但奉佛命。不得佛心。故佛不放心瞑目而付嘱也。惟此千世界尘众发愿。举其处则曰。于佛灭后世尊分身所在国土灭度之处。是持经之处。无量扩乎。其不止于周旋往返一佛灭后之十方世界也。以佛分身无量。世界亦无量故。举其心则曰。我等亦自欲得是真净大法。是持经之心。无倦恢乎。其不同于八十万亿那由他菩萨言。我等敬信佛悉忍是诸恶。惟愿世尊在于他方遥见守护。以畏恶求护。终是赖佛行事。今此大众。自欲得真净法。则上不恃佛。下不畏恶。故得佛命。而惬佛心。即现神力而嘱累也。

　　△二佛现神力。分二。一所对之众。

　　尔时世尊于文殊师利等(至)人非人等一切众前。

　　此去皆经家叙置。佛以十种神力。为嘱累也。知音言。文殊等为旧住。显上行等为新住。况文殊在过去日月灯佛。为妙光法师。教八王子。其第八曰燃灯。则释迦于燃灯。始发大心。故称文殊为旧住娑婆之耆宿也。今对此众前。现大神力。是欲将此经付嘱本土也。

　　△二正现神力。分为十科。一出舌表真。

　　现大神力出广长舌上至梵世。

　　此如来以广长舌。现超世间。遍覆一切大神力也。天台云。现大神力一句为总。下十种是别。吐舌相者。显今经所演开三显一权实本迹授记声闻因缘譬喻等。一皆诚谛不虚。不然。胡能现此广长舌相耶。三世不妄语。舌能至鼻。三藏佛舌至发际。今至梵天。出过凡圣之外。极于净天之顶。相既殊常。说弥可信。

　　△二放光显妙。

　　一切毛孔放于无量(至)出广长舌放无量光。

　　此如来以毛孔光现。充周十方无遮障大神力也。经凡三会放光。最初于眉间白毫放光。但照东方万八千土者。特于浅近中。示现此境。为一切未知者。令其知且识也。次于三变土处。亦放是光。照东方五百万亿那由他恒河沙国。如是次第。遍照八方。较前方土增胜。是扩充前境。令其知识深增广达耳。前但一毛。今则一切毛。前只一色。今无数色前照少方。今则十方。此所谓以无数方便。渐令入佛智。先则曰甚深无量难解难入。至此则透顶透底。无余蕴矣。天台云。通身毛孔。遍体放光。周遍十方。无处不明。表二门理一。智境究竟也。上迹门白毫吐耀。始在东方。表七方便。初见一理。今本门既竟。放一切光。照一切土。能令初心因位。终于等觉究竟佛慧。分身诸佛。亦复如是。此相既同。各于其土利益亦然。

　　△三延促同时。

　　释迦牟尼佛及宝树下(至)然后还摄舌相。

　　此如来以暂作久。幻变三际。现延促同时大力也。一时吐舌。延百千岁。非大神力。而何摄收也。还摄。对上出舌言。直指云。诸佛证得三际平等真俗一如。乃能延刹那为一劫。促一劫为刹那。以其心量不存。则法界量灭。法界无量。而延促如幻。是佛寻常受用三昧。但对新机。故曰神力。

　　△四謦欬弹指。

　　一时謦欬俱共弹指是二音声遍至十方。

　　此如来以弹欬声。现普遍十方无隔碍大神力也。摄舌相后。将欲发声。故曰謦欬。謦欬弹指。何言神力。神力在一时俱共四字中见得。盖三变土中之分身佛。数量无际。如是多佛。俱共一时謦欬弹指。释迦不先。分身不后。二种音声齐遍十方。此非大神力耶。要知我如来以全体大用。直显本地风光。使一切人。透脱玄关金锁。具顶门眼。所谓咳吐掉臂。皆向上机。此正涅槃会上拈华旨也。前此四大神力。系佛身自出。诸分身佛亦然。以下六神力。乃佛声光之力。及被佛声光之力。转次所现也。謦(轻上声)。欬(音慨)。

　　△五地六种动。

　　诸佛世界地皆六种震动。

　　此佛声光威神之力。动彼十方诸地相也。神力不在震动。而在诸佛世界地皆六种八字上见。如来出世大事本迹二门开彰已毕。故出舌相。以表真实。会众见相。已信如来言无虚妄。佛复欲完白毫中圆具十界之相。使人更知不唯一毫如是。则毛毛孔孔无不皆然。如此者。则色遍十方矣。色既如是。声亦皆然。所以有謦欬弹指俱遍十方之声也。且色声但属眼耳。而鼻舌身意未尝显示。故于此又现大神力。致诸佛世界此感彼应。以至六种震动。则是六种震动。正显六根大用全彰。使会众因知自己根根尘尘周遍法界。始不疑诸佛智慧何故甚深无量难解难入也。

　　△六普见大会。

　　其中众生天龙夜叉(至)皆大欢喜得未曾有。

　　此佛声光不思议之力。开彼十方众生。见胜相也。众生。即指前所震动之十方普佛世界中所有一切众生也。众生何由得见娑婆世界无量诸佛及菩萨四众等。以佛神力故也。惟佛以神力现示。故顿使一切众生。同于一时。齐成正觉。开佛知见。知见既开。则无所不见。虽世界如是广远。诸圣如是众多。无不分明显现。圆见无移。那得不大欢喜。得未曾有耶。

　　△七空中出声。

　　即时诸天于虚空中(至)亦当礼拜供养释迦牟尼佛。

　　此佛声光不思议力。令彼十方诸天。见胜劝供相也。诸天何由得闻娑婆世界有释迦牟尼。为诸菩萨说此大法。亦以佛神力故也。惟佛以神力现示。故于真俗圆融中。有此声作此语。知此三宝。告此众生。教令深心随喜。则知如此深境。非此深心。不能契会。此礼拜供养。所以不容己也。

　　△八闻声至敬。

　　彼诸众生闻虚空中声已(至)皆共遥散娑婆世界。

　　此十方众生。藉佛光被。闻虚空之音。遂知于佛兴供相也。彼诸众生。一闻空中之声。何以便合掌称名。且遥呈种种宝物。共散娑婆。亦以佛神力故也。惟佛以神力现示。故于尽十方法界。若己若人。总得开佛知见。彼此不分。故各于自所住处。作诸供养也。若论此中本始二觉。则一切人。于第六神力中。已见释迦与多宝同居一塔。至于分身诸佛一切菩萨。皆已明见。又何用天人再告。须知由闻此声。又得一翻亲切。所以说向娑婆。于处亲切。称如来名。于理亲切。既有所向有所尊。则知无不明。此可谓真得佛知矣。

　　△九供物成盖。

　　所散诸物从十方来(至)遍覆此间诸佛之上。

　　此娑婆众生。亦因佛神力故。遂得见于十方各各兴供变现之相也。彼华香璎珞等。来如云集。何由变成宝帐。覆我诸佛。此非佛神力。断不能也。要知诸物来从十方。是摄大用于一处。变成宝盖。是散而复聚。正应如来说无量义经已。又入无量义定。此间诸佛即全体也。遍覆者。无佛不俱也。遍覆此间诸佛之上。始是摄大用归全体。所作已办。知见已圆。所谓慈荫妙云。覆涅槃海。

　　△十通一佛土。

　　于时十方世界通达无碍如一佛土。

　　此总缴由佛神力。十方世界与娑婆世界。皆悉融通。为一佛土相也。世界。是依正二报之总名。且器界本无分限疆域。皆是强名。而正报众生。固为一理。由知见妄生。致令众尘隔越。所谓无同异中。炽然成异者。皆妄也。虚妄既立。知见妄分。所以在眼分为见。在耳隔为闻。故谓元以一精明。分成六和合也。世尊于无量劫。证此无碍妙理。观一切人大夜难晓。故特为此大事因缘出世。开示之也。今既开示已极。而一切人知见亦极。是翻前迷境。为大觉场。故于十方世界。昔所不通不达最滞最碍之所。而今豁然贯彻。故曰通达无碍如一佛土也。如来始自放光现瑞。出定叹德开权显实。废迹显本。共二十品经文。妙法深谈。至此神力妙现。至此本迹融会。至此生佛同证。至此转虚妄知见成诸佛知见。至此无一针锋处不是佛知。无一微尘里不是佛见。始完如来出世为一大事因缘开示悟入之本心本愿也。按经意。本门正宗。当终于此。佛现神力已竟。

　　△三结要劝持。分四。一称叹付嘱。

　　尔时佛告上行等(至)说此经功德犹不能尽。

　　从前既将出世本怀显发已竟。而会众亦一一圆证已竟。故但召下方弟子而付嘱也。且现神力时。于文殊众前者。由文殊于日月灯明时。已领命流通。药王于日月净明德佛前。亦已受命流通矣。但于此诸菩萨前。现如是神力。以彼皆耆宿。曾见先佛亦如是现。今复睹相。而流通之意复新。上行等。昔所未见。今一见如是神力。则受命流通之念转切。必祈满足菩提而后已。亦使新记声闻。安心万行。更无余想。故告云诸佛神力。此其少分。尚有不思议者存焉。此结证本门正宗大业也。若我以是神力下。方起付嘱流通。谓若我以此神力。现于无量劫中。劫劫为嘱累故。宣说此经功德。犹不能尽。是知前段结上。后节起下。则于正宗流通两楹之中。始有分结。若作一气解释。则此神力独为流通而举也。看者当须斟别。且诸佛如来。凡现神变相。皆有大因缘。故最初欲开权显实授三根人记。但略放一光。迹门将毕。而复欲开显本门大事。则又广放斯光。今正宗事毕。故现如是十种神力。则兴起流通之意。有在于兹。

　　△二结要付嘱。

　　以要言之如来一切(至)皆于此经宣示显说。

　　此总束前正宗权实本迹所说过者。今皆并举。总结一经大要。以付嘱地涌菩萨。使之得其关要。以便处处流通也。故曰以要言之。如来乃通举十方三世所有之佛。法即诸佛如来各各于道场所证之法。而言一切所有者。即指前正宗最初出定叹德。十界十如。大小权实。三周开显。授声闻记。以至叹美法师。说安乐行。地涌因缘。寿量长远等。皆是如来所有一切法也。此属佛之智慧。自在神力者。即前放光动地。延促同时。八十小劫谓如半日。接大众于虚空。变娑婆于顷刻。以至如上十种神用。皆是如来一切神力也。此属佛之神通。秘要藏者。为诸佛守护。秘即秘密。要乃紧要。如前光中所现十法界相。岂非秘要。地中所涌多宝妙塔。岂非秘要。下方所出一一菩萨。岂非秘要。龙宫涌出无量化众等。此皆向所未现者。今于法华。一一显露。令见闻者。毕到菩提。皆是如来秘要之藏。故谓久默斯要也。此属如来三昧。甚深之事者。即如文殊明日月灯佛之事。世尊说大通智胜事。提婆达多事。龙女成佛事。化地涌众事。常不轻行事。开权显实事。废迹显本事。皆为难测难知。是如来甚深事也。此属如来知见。故譬喻品云。有无量三昧智慧神通知见波罗蜜皆已具足。今欲付嘱诸菩萨如此四法。但撮要而言。故云皆于此经宣示显说。更须知此四法。即五重玄义所建立者。一切法。即妙法名也。自在神通既已明见。则疑断信生用也。秘要之藏。即融万有。而归一实相体也。甚深之事。因果该彻。一乘所尚宗也。唯此四句。摄尽一经全旨。斯可见经意。完正宗而总要义。以付嘱诸菩萨。始是流通。

　　△三劝奖付嘱。

　　是故汝等于如来灭后(至)是中皆应起塔供养。

　　是故汝等下。召上行等守护流通。然流通。毕竟要一心受持读诵解说书写如说修行。具此六事。堪当责任。所在国土下。谓凡有此经之处。凡有修行此经之人。逐一命上行等。皆应起塔供养。此是应上。四殊胜力。悉属此经。咸在此人。而继起慧命也。故当恭敬。

　　△四释成付嘱。

　　所以者何当知是处(至)诸佛于此而般涅槃。

　　此正释其意。上云经卷所在之处。便应起塔者。以经中要说。要在四事。是处者。天台云。即经在处。以道场释上甚深之事。得菩提释上秘藏。转法轮释上一切法。入涅槃释上神力。此之四要。摄经文尽。故皆应起塔也。所言要者。得菩提是法身。转法轮是般若。入涅槃是解脱。三法成秘密藏。佛住其中。即是塔义。

　　△二偈颂。分二。一颂十种神力。

　　尔时世尊欲重宣此义而说偈言。

　　诸佛救世者住于大神通(至)现无量神力。

　　前四句总颂。诸佛当其出世。住大神通。无非为救此未闻佛道者。其所以显现神力。不止于此有无量也。亦不过悦乐众生令其深造耳。舌相等四句。颂色遍十方。今新旧住娑婆。以及他方云集九界众生。咸得闻此正宗大业。各发二利之心。其求是道。何等谆切。故为之吐舌放光。现此希有。以结证前文之所受也。謦欬等。颂声遍十方。普谕此界他方。令知佛灭度后流通得人。如来出世本怀。不大慰耶。所以现无量神力。以起后付嘱流通也。于前十种神力中。但出此四。余皆摄于无量二字中。

　　△二颂结要付嘱。分三。一总颂四法。

　　嘱累是经故赞美受持者(至)不可得边际。

　　此总颂四法。但云嘱累是经故。以至不可得边际。具含四义。义既无边。则受持之人功德。亦无边也。

　　△二别颂四法。分四。一颂一切之法。

　　能持是经者则为已见我(至)教化诸菩萨。

　　此颂如来一切所有之法。天台云。持法即持佛身。一切法不出能化能证及所化所证故也。

　　△二颂自在神力。

　　能持是经者令我及分身(至)亦令得欢喜。

　　神力动相。从欢喜中生。若有能持此经。不唯即今诸佛现神称赞。使三世十方如来。无不如是现神称赞也。

　　△三颂秘要之藏。

　　诸佛坐道场所得秘要法能持是经者不久亦当得。

　　诸佛于菩提道场。所得秘密微妙难解之法。唯佛与佛乃能知之。今若能持诵此经。则去道场不远。不久亦当得此妙法矣。

　　△四颂甚深之事。

　　能持是经者于诸法之义(至)毕竟住一乘。

　　上言不久当得此法。是自利。此言乐说无穷尽方。是利他。谓若能持诵此经。则得于法于义言词乐说。以成四无碍辩。说法无滞。如风入空。了无障碍既得如是辩才。于如来灭后。凡佛所说一切经法。随其次第。亦能如佛。以种种因缘譬喻言词。而为众生。说此实相妙法也。自觉觉他。破愚痴暗。喻如日月光明。无所不烛。故能教化无量菩萨。究竟一乘妙果。岂非如来甚深之事耶。

　　△三颂总结劝。

　　是故有智者闻此功德利(至)决定无有疑。

　　此颂总结四法。言若能持此四法。信受斯经。毕竟成佛无疑也。从现神力之后。如来正说流通。故告上行等诸菩萨。总一经要义。不出四法。而重叠发明。本为嘱累。故此结云。是人于佛道决定无有疑。则此段长文并颂。在嘱累流通之前。亦是结前起后。尽此之后。立嘱累品也。

　　嘱累品第二十二

　　品节云。此品因前开示显理已圆。当机悟心已彻。信解已真。而成佛之正因已具。则如来出世之本怀已满。正若长者父子情忘。即当委付家业。故说嘱累。以终诸弟子之信解也。

　　○自提婆达多至此。十一品经。总为悟佛知见。合前二十二品。通为信解。总属显理为因。下六品显行。以明证入为果。要解云。以言托之曰嘱。以法系之曰累。欲使传续妙法。利达无穷。故曰嘱累。而为付授流通也。然法会未终。遽说嘱累者。此经以智立体。以行成德。前之开佛知见。明一大事。立体之法既备。故说嘱累。以明佛佛授手之要止此而已。后之以行成德者。唯体前法。推而行之。更无别法。既无别法。则于此嘱累宜矣。

　　△二明如来摩顶付嘱。分二。一特明付嘱。又三。一如来付嘱。

　　尔时释迦牟尼佛(至)令一切众生普得闻知。

　　前品神力。是庆悦众生。以成法喜。故就座而现。以显果体自在。今为付嘱流通。虽是成就菩萨自行。然佛为续慧命。是佛己事。故从座起立。而复现神力也。直指云。举手表权。摩顶表实。藉诸佛之权。显自性之实。始契流通之旨。举一手而普摩无量诸菩萨顶。是大神力。此如来以身业加持也。已上是经家叙置。结证法师品则为如来手摩其头之案。二曰。我于无量劫。修习是难得法。今以付汝等。是以口业加持也。三曰。汝等应当一心流布此法。广令增益。是意业加持也。此结证法师品则为如来所遣行如来事之案。即此三处加被。见如来大展慈悲。无吝无畏显矣。

　　[△@△]细玩付嘱之词。曰我于无量劫。修习是难得之法。此中勤苦有不忍具说者。岂独于阿私仙处。千岁忍苦。为常不轻时。亿劫行道耶。须知历尘点劫之舍身命。又岂止一娑婆而无芥子许空处耶。总为得此法之难耳。今以此难得之法。付嘱汝等。汝等但忆己之勤苦难得。当思吾之勤苦难得。岂不尽力流通哉。此为佛嘱上行等之苦切至矣。再观初曰广令增益。后曰令一切众生普得闻知。此又为吾佛不舍一众生之苦切至矣。读者当深生惭愧。

　　所以者何如来有大慈悲(至)勿生悭吝。

　　此正出嘱累之意。所以者何下。至大施主。是佛自举大体为宗。教上行等效法而行也。直指云。大慈悲。即如来室。应安乐品生二种心。无悭吝。即如来衣。应方便品若以小乘化我则堕悭贪。无所畏。即如来座。应前以无畏心说是经典。天台云。佛智慧。即一切智。如来智慧。即道种智。自然智慧。即一切种智。于如来室中。能施众生三种智慧。乃至座中亦复知是。此即衣座室中。各具三智。以此三事。弘经益他。令他各得果地三智之用也。汝等下。是嘱累上行等效之而普利也。一曰应学。又曰勿吝。如此嘱累。可谓谆谆矣。

　　于未来世若有善男子(至)则为已报诸佛之恩。

　　此正嘱于未来世而流通也。天台云。若根深智利。直说佛慧。若不堪者。于余深法中。示教利喜。佛慧是深而非余。方便是余而非深。别教次第。是余亦深。汝能以余深之法。助申佛慧。即善巧报佛之恩也。此名诫付。始完宝塔品中付嘱有在之案。

　　△二菩萨领受。

　　时诸菩萨摩诃萨(至)唯然世尊愿不有虑。

　　天台云。佛既三业付嘱。菩萨亦三业领受。俱发声是口领。曲躬等是身领。欢喜是意领。如世尊敕者。领受如来是大施主。即入室也。当具奉行者领教无诸悭吝。即着衣也。愿不有虑者。领教无所畏。即坐座也。

　　[△@△]此经本迹二门。如来屡屡教人发愿通经。意在大法难行。人亦难信。谁能悟此妙法。彻古通今。谁能以此妙法。益人自益。四十年中。血心苦口。到法华会上。始有回心向此法门者。既能信受。即与记成佛。而急急乎使之流通。会中诸菩萨声闻亦叠叠发愿受持。于中或抑或扬。皆是大权方便。䇿进新行。其实一往尚未决定。至此始摩顶安慰。而再三付嘱矣。况摩顶。是上爱下之意。曲躬低头。乃下敬上之仪。上行等至此喜遍通身。益加恭敬。是何等庆快。故亦三番承任。可谓全身担荷矣。此方结完如来不许他方菩萨弘经之案。

　　△三事毕唱散。

　　尔时释迦牟尼佛(至)多宝佛塔还可如故。

　　此见能事既周。则各安所安也。直指云。初为三周召集。以表圆行圆证。自变土以来。分座而坐。共助法化。至神力品。与佛同放宝光。同现舌相。以表主伴体用一如。由此迹本两门。一切大会。同见同闻。佛知佛见无不了了。大功佐毕。故命各还本土。导利本土众生。多宝是本觉之理。理无来去。故曰还可如故。

　　[△@△]分身诸佛向从十方来者。为利众生。从无去来中。示诸来相。今既大功告竣。则退藏于密矣。多宝佛塔向出现时。但曰尔时佛前有七宝塔。竟不言从何所来。昔既不来。今亦何往。所以云还可如故。此一故字。当须着眼。向如来未放光出定时看。向弥勒文殊未问答时看。向分身诸佛未动步时看。向宝塔未涌现已前看。于此等处。看得亲切。始知还可如故的境界。甚不可思议也。

　　△二时众欢喜。

　　说是语时十方无量(至)闻佛所说皆大欢喜。

　　世尊为大事出世。开示众生本觉妙明。自放光出定已来。若圣若凡。是依是正。无不从头变弄一过。至令三根同证。十界普圆。生界既空。世界相灭。总为一真法界。而复流通有托。慧𦦨继于将来克绍得人。道种遍于沙界。出世本怀。于斯已毕。故至诸佛同庆。海会共欢。当此之时正是诸佛演圆满修多罗教。共入普光明殿天台云。昔慈恩基师。安国涉师。并移此品于劝发品后。若在于此。有八相违十不可之说。荆溪尊者。于记文中。一一叙破。文繁不录。知音问。何不命多宝塔还归下方。答。尚欲留证宿王华之请药王本事。教妙音来见文殊。受观音之分璎珞。成无尽意之福田故也。又云。本分流通于此已讫支别流通更有六品。首置药王本事者。药王持此经。为一切众生所喜见。不惜烧身然臂。见法师品之所因。及持品之发愿也。药王持经。于此方之行则苦矣。于他方之音则未妙。故受之以妙音来往品。见八十万亿那由众周旋往返之轨范矣。周旋于世界。为人虽妙。往返于自身。为己则不自在。故受之以观音普门品。见上行等六万恒沙之众。自欲得真净大法。无非普门自在之业矣。流通至普门自在。则可谓总一切法持无量义。故受之以陀罗尼品。流通既至总持。则上合十方诸佛本妙觉心。下合六道众生同体悲仰。庄严妙觉王刹之行至矣。而无以加矣。故受之庄王本事品。妙庄严王。乃成佛之果。普贤劝发。为成佛之因欲明此经因该果海果彻因源。则无越乎内树四德外全万行。不舍宝威德上王佛国。而来游戏于娑婆世界。故受之以普贤劝发品。而告终焉。然此六品。于本经各为一支。别明一行。故名支别流通也。

　　药王菩萨本事品第二十三

　　品节云。此品来意。前既显理已圆。今当显行以明入佛知见也。以药王明行者。意谓虽悟圆理。然于俗谛利生。必资止观之药调治之方。净治无明烦恼。以破我法二执。方为妙行。而可证入妙果矣。故首问药王云何游于娑婆世界。而行百千万亿难行苦行者。正示二乘初涉生死险道。全仗止观之力故。以药王因昔闻妙法华经。得现一切色身三昧。破我法二执。乃能以神力供佛。得受付嘱也。然以身供佛。表破我执。。臂供塔。表破法执二执全空。皆因法华三昧之力。显持经之功。见妙法最胜。故广赞经功。凡有修者。无不获益也。执有分别俱生二种。初破分别二执。即登初地。破俱生二执。即登佛地。今明破二执。而登地之行。至此乃显。故判为入佛知见明矣。楞伽明菩萨以止观力。进破二障。实证真理。从初地至第七地。顿舍藏识。乃入八地。自此即得三种意生身。一者。谓三昧乐意生身。二者觉法自性意生身。三者种类俱生无作意生身。此当八地得现一切色身三昧。正三昧乐意生身也妙音观音二品。如次配二种身。以得此身。乃实证之验也。然此意生身。入定则有。出定则无。故云三昧乐。天台云。药王本事者。观经云。昔名星光。从尊者日藏。闻说佛慧。以雪山上药。供养众僧。愿我未来能治众生身心两病。举世欢喜。号曰药王。今此经云。名一切众生喜见。顿舍一身。复烧两臂。轻生重法。命殒道存。举昔显今。故言本事品也。

　　△二后五品约化他流通。分五。一出药王本事。勖弘经法师。以劝流通。分四。一请问。

　　尔时宿王华菩萨(至)云何游于娑婆世界。

　　理既圆而行必彰。故有宿王华出请妙行也。直指云。宿即如如理。是真谛。华即如如智。是俗谛。王即理智互融。是中道。以三谛一心为理事无碍之妙行。与本迹两门会众。发药王本事。以启大行关键故如此问也。知音云。当机意谓。娑婆为五浊恶世。人所畏惮。而药王于持品。独发愿游于此土者。未审有何本事。妙乐云。通问游者。游必具足十法界身。并如妙音观音。但别举苦行。以逗所宜。故请答之言。意在苦行也。

　　世尊是药王菩萨(至)及此声闻众闻皆欢喜。

　　据当机请词。已知药王有若干苦行。必难具说。今请世尊。于难说中。说其少分。使此方他方一切会众。闻而欢喜必仿风行之。以持此经也。

　　△二对答。分二。一答苦行。又二。一明事本。

　　尔时佛告宿王华菩萨(至)天人师佛世尊。

　　此举药王本事之始也。直指云。一悟圆教初住之时。定证心佛众生三无差别之理。是以所师之佛号日月净明德。表三身不住我法双忘之相。即此佛号谓之药也。

　　其佛有八十亿大菩萨(至)菩萨寿命亦等。

　　此叙大小乘法属。然寿等如来。而独谓菩萨者。要知皆是补处位人。其日月净明之德。亦具矣。

　　彼国无有女人(至)歌叹于佛以为供养。

　　此叙依报庄严。女人为污染之缘。佛既名净明宜其无女人也。三途为愚痴覆慧。佛既名日月净。故无三途苦处也。修罗等以嗔毒为因。佛既名净德。所以无修罗与诸难也。地以琉璃。而平如掌者。为净德而成也。树即智行。台即理观。宝帐以表慈悲。华幡以喻弘辩。瓶炉周遍。乃众德毕具。树台间隔。乃理智互严。树坐菩萨声闻。台作歌赞伎乐。此皆以明如来妙德。依不出正。故一一皆从日月净明德所建立也。天台问。文无修罗。而下何言修罗等见其无臂耶。答。国中无实报修罗。权现容亦有之。

　　○补注引嘉祥云。箭道二里也。或取射垛一百二十步。一百三十步。一百五十步者。

　　△二明本事。分三。一明佛说法。

　　尔时彼佛为一切众生喜见菩萨(至)说法华经。

　　药王往劫。受此妙法薰心。而致德润其身。故为一切众生之所喜见。所以说此经者。其声清雅。令人乐闻。持此经者。其相端严。令人乐见。古佛为大会说法华经。乃喜见为之当机也。

　　△二喜见修供。分二。一现在。又二。一修行得法。

　　是一切众生喜见菩萨(至)得现一切色身三昧。

　　此初叙药王本事也。喜见得闻经已。即能如说修行。言精进经行一心求佛。即修禅定。而兼五度。满万二千岁者。大窾云。违现业而根尘清净也。现一切色身三昧者。此精进求佛之验也。补注云。现一切色身三昧。即普现色身三昧也。有三义。一者内现。如今经说身根清净。十界依正于身中现。如净明镜现诸色相也。二者外现。如妙音观音。随机示现十法界色身。三内外现。如大集经。观于己身众生身诸佛身。悉于己身中现。又见己身众生身。现于佛身中。众生身中亦如是现。

　　△二作念报恩分二。一用法身力。

　　得此三昧已心大欢喜(至)日月净明德佛及法华经。

　　此是喜见修行得证。知恩报恩也。三昧非闻法无以得证。法华非佛说何以得闻。今正作念供佛及法。是所以报恩也。

　　即时入是三昧(至)价直娑婆世界以供养佛。

　　此叙以神力供养也。前言得三昧。乃妙用初发之时。今言入三昧。正运用无碍之时也。于虚空中。雨华香供养。显此供物不假外缘。于定中运用自然而有。补注云。海此岸者。妙高山海南岸。有旃檀香。此为最贵。六铢者。二十四铢为一两。六铢只重二钱五分。乃四分之一也。铢(音殊)。

　　△二用报身力。分三。一以神力燃身。

　　作是供养已从三昧起(至)八十亿恒河沙世界。

　　前以三昧力运心供养。但尽于理。事则未全。故今以身作供养也。服诸香。所以净诸秽也。饮诸油。所以益诸火也。以神通力愿者。妙乐云。不以世火。还依所得三昧。起利他愿。以智观火。焚难思境。故使光明起斯照彼。补注云。薰陆云乳香。出大乘国。叶似棠梨。兜楼婆云草香。出鬼神国。旧云白茅香。毕力迦云丁香。沉水出阿那婆达多池边。名莲华藏。然如麻子许。普熏阎浮世界。胶香即白胶香。云即松香。

　　△二恒沙佛共赞。

　　其中诸佛同时赞言(至)作是语已而各默然。

　　其中诸佛即八十亿恒河沙世界中之诸佛也。同时者。见无先后。异口同音也。由喜见我执破后。则法身当体显现。亲见佛身。亲闻佛语。尽十方世界无不是佛。斯所谓同时也。真精进者。由喜见闻经之后。精进经行。一心求佛。满万二千岁。至此行德圆成亲见诸佛。故诸佛赞言。如此修行。是可谓真精进矣。真法供养者。证上神力供养。不如以身供养之言。况神力所现者。亦不过香华等之事相。今以身然。则舍心成就。不执有我也。我既空而慧自具。慧具而法真矣。故曰真法供养。然彼华香缯幡之胜。特外物耳。国城妻子之重。特爱缘耳。皆非真法。故所不及。善男子下。结证然身为第一之施。最尊最上。既称赞已。而各默然者。一是证得真法供养。亦是诸佛神用加被。而各默然受此法供养也。欲显真际之理离言说相。要解云。夫为法不顾其身。非特佛世也。至人得道。皆能外形骸。忘死生。或丧之若遗土。或喜之如决疣。若杨雄不羡久生。孔圣甘于夕死。凡以达本知常。恃有不忘者存。而蕲脱乎尘垢患累也。且大圣人。又能固以悲愿。济以神力。故烧身然臂。曾无忧吝。世俗或骇其所为。而至人与遗土决疣一而已矣。若识见未忘。诸蕴违碍。不达法行。空慕其迹者。是徒增业苦。为妄作之㐫矣。

　　○天台别传云。智者大师初见南岳思大禅师于光州大苏山。思授以普贤道场。令修法华三昧。诵经。至此是真精进是名真法供养如来。寂而入定。见灵山一会俨然未散。豁然大悟。获旋陀罗尼。

　　○问。律制烧身得偷兰遮罪。烧指得突吉罗罪。此经赞烧何也。答。大小开制。教法不同。如梵网经云。若不烧身臂指供养诸佛。非出家菩萨。故知顺小行易。从大诚难也。

　　△三明身然时节。

　　其身火然千二百岁过是以后其身乃尽。

　　此明身然所历之时节也。知音谓。所然之身。随所服香油之力尽而尽也。要解谓。直使六根六尘一切洞彻。故千二百岁其身乃尽。

　　△二未来分五。一生王家。

　　一切众生喜见菩萨(至)结加趺坐忽然化生。

　　此又明然身之后转生化生也。知音云。依晋译。先云忽然化生。后云结加趺坐。其文乃顺。化生者。照前彼国无有女人之案。

　　[△@△]喜见既得真法。以供如来。是生佛已泯。故曰命终。法执尚未极忘。故又生日月净明国中净德王家也。由此净明之相未穷。净德之念未了。故又兴然臂之举。表忘法执也。

　　△二说本事。

　　即为其父而说偈言。

　　大王今当知我经行彼处(至)舍所爱之身。

　　笺难云。有本于此偈后。更添供养于世尊以求无上慧两句。乃后人擅加耳。笈多所译。亦但六句。法护译只四句。

　　[△@△]前云于日月净明德佛法中精进经行。今既生此国。而言经行彼处者。即舍身处也。我执是其故居。今执破智现。以此望先。为彼处也下皆叙于彼行成之相。

　　说是偈已而白父言(至)我今当还供养此佛。

　　此以昔所行者。归功于佛法也。知音云。晋译偈后有父王赞善欲同诣佛之文。有此义更足也。一切众生。即十二类。语言最难晓解。补注引宝积经云。得此三昧者。善能宣说一切语言。于一字中。说一切字。一切字同于一字。俱舍论云。甄迦罗。亦云矜羯罗。五十二数中。即第十六数也。频婆罗。即第十八数也。阿閦婆。即第二十数也。或云那由他。是百百万亿。甄迦罗。是千千万亿。频婆罗。是百千千万亿。阿閦婆。是万千千万亿。

　　[△@△]再生佛处而再欲兴供养者。由念未尽故也。念未尽。即法执未忘。故云今故现在。而复闻经八百千万亿偈。正是俱生法执现前之相。今复兴供。宜其与父同行也。甄(音真)。

　　△三往佛所。

　　白已即坐七宝之台(至)合十指爪以偈赞佛。

　　容颜甚奇妙光明照十方我适曾供养今复还亲觐。

　　尔时一切众生喜见菩萨(至)世尊犹故在世。

　　此明复见前佛之礼赞也。白父是将断法执之相。台表行德。乘台处空而见佛。即行与理冥。赞佛奇妙。而光照十方。是理与智合。昔供而今复觐。亦明由功勋力也。次言世尊今故现在。正是断法执之时。故下佛即唱灭。

　　△四佛付嘱。

　　尔时日月净明德佛(至)于夜后分入于涅槃。

　　唱言时至。而命敷床座。正显法执将亡开敷如如正寝之理。夜即正位。涅槃乃大寂灭一真法界之境。又敕下。明付嘱大法。总依正二事并舍利流通分明交阁。所以夜后分入涅槃也。故后文起塔燃臂。皆是不违师嘱。此处文虽日月净明唱入涅槃之语。其实是教喜见破法执之轨也。夜后分。乃最后一念执尽真显之时。一真独露。故言入。如此境界。全是一段工夫。若未得实履。终不亲切。

　　△五专任持。分四。一起塔。

　　尔时一切众生喜见菩萨(至)垂诸幡盖悬众宝铃。

　　此喜见依命奉行也。而生悲感恋慕者。由法难舍故。以栴檀为阇维。具见法之至重。而未能易融故以至重之功。融至重之法也。火以表智。今破法执。乃重空智。火灭烟消。是理智俱忘。收取舍利者。即法身显露也。作八万四千建立。乃圆具八万四千法门。使法性周遍于一切处也。补注云。高三世界者。即三千世界也。小千至初禅。中千至二禅。大千至三禅。云高三者。至四禅也。

　　○此正表法身高出三界之上。下所明一切庄严。乃众德具足之义。𧂐(音恣)。

　　△二烧臂。

　　尔时一切众生喜见菩萨(至)七万二千岁而以供养。

　　前云见佛灭而生悲感。以火尽而收舍利。乃喜见顿忘法执之时。今对众然却百福庄严之手。借事以表。欲引诸未得者得。故曰汝等当一心念。此便是受付嘱。以法利九界人天也。然我执重而法执轻。本是一翻粗细。二执中各有分别俱生。而又各具一重粗细。故假药王苦行而表破除之。前以喜见于净明法中。精进修行。满万二千岁。得现一切色身三昧者。乃是分别我执已尽。而俱生我执现前。故云得现一切色身。须知色身即我也。及至饮诸华香等。又满千二百岁。以神通而自然身。始得我执俱生尽矣。至此便曰命终。命终则我无存。次曰复生。以法执犹在故也。所以又近净明德。又闻妙法华。及至净明亦灭。而亦烧之。佛既不存。而分别法执乃尽。喜见至此云心犹未足者。则知俱生法执未尽。故不免将百福庄严之妙手。一齐烧却。始得执尽情忘。安家乐业矣。但文字铺张。处处言破我执法执等。其实证断之时。功穷力极。只一念间耳。

　　[△@△]问。上烧身但经千二百岁。今烧臂何故七万二千岁耶。答。我执粗而法执极细。粗者易融。故只千二百岁。细者难尽。故经时久而融炼深也。况前为自行。此属受付嘱而利一切。所以有无量人得现身三昧也。

　　△三利益。

　　令无数求声闻众(至)皆使得住现一切色身三昧。

　　法执既尽。则可以繁兴大用。一了一切了。一证一切证。故使会众皆得我尽。而现一切色身。照上汝等一心念。语不虚发也。

　　△四现报。

　　尔时诸菩萨天人阿修罗等(至)而今烧臂身不具足。

　　此是大众示同忧患。以启喜见之立誓也。学道人。如此忧恼悲哀。不得不生。前喜见闻佛欲灭。而生悲感。故得然身身复。然臂臂生。所以不舍不得。今人天大众。亦有如是悲感。焉知异日不得如是妙证耶。

　　于是一切众生喜见菩萨(至)福德智慧淳厚所致。

　　要解云。两臂。表我执法执根本也。我执能生烦恼。续生死。法执能生所知。碍正见。舍一存一。则为二乘。故舍两臂必当得佛身也。还复如故者。若果得佛。即无所舍矣。此非浅薄所能知。故称淳厚所致。

　　当尔之时三千大千世界(至)一切人天得未曾有。

　　以非常之事。感非常之瑞。人天因是得大法利也。知音云。此虽叙药王本有之事。实欲佛灭后诸持经者取法之然。自佛灭度后。谁行精进哉。唯二祖立雪断臂。堪仿佛耳。特修供养已竟。

　　△三结会古今。分二。一结会。

　　佛告宿王华菩萨(至)百千万亿那由他数。

　　此结酬所问也。直指云。当机初问云何游此。二问若干苦行。佛答不举药王果号。而惟举因名。至此结会处。始见古今原一人也。又欲结完本事二字。亦欲使之效法而行也。次云。其所舍身等言。此尚为一时。而药王累劫之行。则有无量。此亦结若干难行苦行之问也。

　　△二劝修。

　　宿王华若有发心(至)诸珍宝物而供养者。

　　此劝信处。以内外较量。必见所重也。天台云。一指。内身也。妻子。外身也。国城等。外财也。外轻内重。故功福有异。补注云。一指有三节。足一指者。三节俱烧也。故知能燃手指。是烧一节也。楞严云。我灭度后。其有比丘。身燃一灯。烧一指节等。与此劝修不异。要解云。夫圣人言行。动必有法。非徒教末代燃身手以求福也。苟不明此。残形焚秽。竟何益耶。故药王将欲燃身。且以法行净治根尘。使功行满足。然后以神通力。化火自焚。其光能照河沙佛界。后人欲睎其迹。如斯可矣。答苦行竟。

　　△二正叹经。分三。一叹能持之人。

　　若复有人以七宝(至)乃至一四句偈其福最多。

　　此虽叹人。其实人因法胜。亦即叹法也。天台云。七宝奉四圣。不如持一偈。此以财况法也。盖法是圣师。能生能养。能成能荣。故人轻而法重也。

　　○四句偈者。凡长文名散华偈。四五言名贯华偈。云一四句者。以少况多也。

　　△二叹所持之法。分二。一叹法体。

　　宿王华譬如一切川流(至)所说经中最为深大。

　　天台云。无量义经云。川流河海四水。譬教药草喻中一云能雨。譬说。今别举四者。譬乳酪生酥熟酥四味教法。此法华教。譬醍醐海也。说穷本地为深。遍一切处为大。纯明佛法不说余法。譬如大海同一咸味。最为深大也。

　　[△@△]海之深广。容众流而得大名。经之殊胜。摄群教而成妙法。然诸经所说。未必不深。虽深而未广也。此经所谈妙法。推过去无始。一切如来无一不说。照未来无穷。所有诸佛无一不演。则竖穷横遍。佛佛共演。可谓最深最广矣。至于诸根品类。总摄一乘。十界圣凡。总成圆解。授成佛之广记。发本迹之玄宗。皆无越于此经。故曰最为深大。

　　又如土山黑山(至)于诸经中最为其上。

　　○土山者。土石诸山也。黑山者。俱舍论云。南洲从中向北。各有三重黑山。铁围山绕小千界。名小铁围。绕中千名大铁围。十宝山者。华严云。一雪山。二香山。三柯利罗山。四仙圣山。五乾陀山。此云持双。六温缚拏。此云马耳。七尼民陀。此云持边。谓护持七金山边。八斫迦罗山。应法师云。即轮围也。九宿慧山。十须弥山。土黑铁围。故非是宝。十山虽宝。或一或二。神与龙杂居。譬余教说能依之人。即十地四十心。或凡或贤或圣。说所依之理。或俗或真或中。是为卑下。须弥乃四宝所成。纯天所住。譬此法华所说谛理常乐我净。如四宝所成。开示悟入者之所依。是故此义最为高上。

　　[△@△]前明深广。此言高上。见此经是诸佛守护教菩萨法。非余经所仰望也。

　　又如众星之中月天子(至)诸经法中最为照明。

　　○星月同是阴精。俱于夜现。星无亏盈不及于月。譬诸教说于权智。权不即实。不得自在。此经明权即实。实亦即权。如月能盈亏相指不二而二。如此即权即实之法。故胜余教也。

　　○月能照夜。明逾众星。此经照无明长夜。逾于众经也。

　　又如日天子能除诸暗(至)能破一切不善之暗。

　　○日是阳精。独能破暗。以譬诸经明实智破惑。并是权外之实。破疑不遍。不及此经说施权之意。是即实而权。已破诸疑。所以权实之语。非独今经。相即之言。出自于此。知音云。日能照昼。明破诸暗。此经破一切不善之暗。比众经不同。以众经破暗乃费修证。此经不特修证。但知举手低头皆已成佛。则一切恶业黑暗。举着皆化成佛知见矣。

　　又如诸小王中转轮圣王(至)及发菩萨心者之父。

　　○轮王号令止在四域。帝释号令齐三十三天。梵王号令统上冠下。譬余经说三谛三昧。各不相收。不得自在。此经所说。以实相入真。决了声闻法。是诸经之王。实相入俗。一切治生产业不相违背。实相入中。一切诸法无非佛法。故云一切学无学及发菩萨心者之父。妙乐云。三教菩萨。为发心者。今经为彼父。能生彼故。昔谓非子。至此方知。

　　又如一切凡夫人中(至)诸经法中最为第一。

　　○一切凡夫四果。皆以支佛为第一者。以明任运无功用意也。余经要因功用乃得入流。如四果人因闻思修方乃得悟。此经明无作四谛。不杂方便。自然入于萨婆若海如辟支佛无师自悟。不立分果断结成圣也。

　　有能受持是经典者(至)于一切众生中亦为第一。

　　此标于六凡四果之后者。以能持者为胜。明此经不思议力也。六凡于此经。故不足论而四果虽圣尚是小乘。为化城闷守之流。亦不足校也。

　　一切声闻辟支佛中(至)此经亦复如是诸经中王。

　　○菩萨为第一者。此明因第一也。余经明因是七方便。今经明因。出方便外。故云最为第一。如佛为法王。此方言果第一也。余经明果。近在寂场。此经明果。远指本地故最第一也。

　　△二叹法用。分三。一叹拔苦用。

　　宿王华此经能救(至)一切众生离诸苦恼。

　　○一切众生。该九界。离苦恼者。离分段变易二种苦也。

　　[△@△]前叹法体殊胜。言极于佛。则无可逾。是谓尊之极矣。今叹其用。则亦知其无可能逾。以此经大悲无尽。盖在佛知见也。知见既开。何苦不离。非唯以凡情粗垢。即微细变易生死尘垢。亦无所不尽也。

　　△二叹与乐同。

　　此经能大饶益一切众生(至)如贾客得海如炬除暗。

　　大窾云。此经是无尽藏。故能饶益一切众生。此经如清凉池。令渴乏者皆得甘露醍醐上味。遍体清凉故。此经如火。能令寒灰枯木者发智慧𦦨故。此经如衣。能令无功德庄严者着如来衣故。此经如主。能令无依怙者识真主故。此经如母。能令弱丧他乡不知归者得慈母故。此经如舡。能载众生到彼岸故。此经如医。能疗众生身心病故。此经如灯。能破生死长夜暗故。此经如宝。能令穷子所须如意故。此经如王。生死苦中得附大愿王故。此经如海。烦恼海中得大智宝故。此经如炬。慧𦦨一发无明顿尽故。

　　[△@△]盖此经大慈无尽。亦在佛知见也。知见既开。何乐不具。不唯凡情得解脱乐。亦令诸圣得佛果无上妙乐也。

　　△三总结脱苦。

　　此法华经亦复如是(至)能解一切生死之缚。

　　此总结拔苦与乐二妙用也。大窾云。一切苦者。五衰八苦也。一切病即身心二病也。生死缚。即分段变易也。已上虽说种种譬喻以明此法。然毕竟比类不及。故大经云。佛子如来以一切譬喻。说种种事。无有譬喻能喻此法。何以故。心智路绝。不思议故。

　　[△@△]此虽结拔苦。苦尽而乐自生。则与乐之义。在其间矣。

　　△三明持经福深。分二。一举闻全经得福。

　　若人得闻此法华经(至)所得功德亦复无量。

　　此处虽举闻经书写。其实具足六种法师十种供养。是劝修持此经者。福德无量也。言以佛智筹量不得其边者。无非极显经功难量。非谓佛智见之不到也。薝卜云金色华。又云黄华。须曼云善摄意华。波罗罗云重生华。婆利斯迦云雨华。雨时方生故。又云夏生华。那婆云杂华。摩利云奈华。又云鬘。以其华可作鬘故。以华薰油取其香故。

　　△二举闻本品得福。分二。一格量。

　　宿王华若有人闻(至)生莲华中宝座之上。

　　上明受持书写供养全经功德此又独显闻持一品功德。亦无有量。以此一品。亦该全经故。不但一品该摄全经即药王二字。亦该摄全经也。大窾云。若有人闻下。乃通举一切人。次独约女人显。女人智劣。能信能持者。便即转女成男矣。何以故。况舍身舍臂。非空我空法之大丈夫。不能为也。后五百岁者。大集经云。佛灭后初五百岁。解脱坚固。二五百岁。禅定坚固。三五百岁。多闻坚固。四福德坚固。五斗诤坚固。即后五百岁也。唯此之时。善根鲜少。若女人能持。即大丈夫故得福殊胜。命终生极乐者。以能舍娑婆之极爱故。

　　不复为贪欲所恼(至)诸余怨敌皆悉摧灭。

　　因得生佛国则远离三界生因也。得菩萨神通。显非小果神通也。无生忍即八地。眼根净者。以佛知见开发明了故也。言见诸佛闻诸音。皆持说此经功德力也。然则法力如此难思者非他。由体逾金刚。水火不能渝其德也。惟能破诸魔杀诸贼。坏诸军除诸怨。故致千佛共叹。不能令尽也。

　　善男子百千诸佛(至)智慧禅定无有与汝等者。

　　持经者入如来室。坐如来座为佛真子。故十方诸佛共守护也。斯人智慧出过三界。故世智不如。权实并融则二乘不及。得最上乘。致使权教菩萨无能与等也。如此者。由持经功力。为佛所护。故唯除如来也。

　　宿王华此菩萨(至)所得功德如上所说。

　　此菩萨即指药王。成就如是功德者。结证前受持此品功德无尽之意。良以药王不惜身命。原为流通此经。人能随喜赞善者。则妙莲开敷。故香从口出矣。人能闻此品而随喜者。则通身庆快。如牛头栴檀之罕遇也。人能生心随喜。则难得之法俱得。而身毛孔中。生如是香矣。然此身不净。今能生香。亦是菩萨轻身重法。破执之验。且不唯生香。而亦得菩萨如上所有一切诸功德也。补注云。育王经言阿育王请僧供养。有一比丘。名优钵罗。口中作钵罗华香。王疑比丘年少含香。即敕以水洗口。洗已倍香。王云。久近含此香耶。答。非含香也。吾于过去迦叶佛时人寿二万岁。我为高座法师。赞叹佛法。故四十九亿岁。生人天中。口中常出此香。王闻是已。益加恭敬。今言随喜赞善者口出其香。乃现报也。

　　△二嘱累。

　　是故宿王华(至)鸠槃茶等得其便也。

　　如来独以此品嘱当机者。末法中。唯苦行可以全正命。而致信乐。后五百岁。时极恶矣。南阎浮提。人极苦矣。唯此动佛深慈。故专嘱也。恶魔魔民上。该有亦不欲令一句方顺。恶魔鬼神。多不欲正。恐有行苦行而流通正法者。一为魔鬼所著。其害非浅。故又特以此为嘱也。

　　宿王华汝当以神通之力(至)病即消灭不老不死。

　　前嘱以一品。此嘱以全经。言以神力护者。令彼行人。不觉不知其所以成就也。然末世恶魔鬼等。非菩萨神力加持。亦难使行人无诸留难也。独谓此经为阎浮提人病之良药者。以阎浮提人病在不信。而此经能断诸疑。生诸信也。病在无智。而此经能使悟入佛知见也。病在刚强。而此经教人着忍辱衣也。病在耽诸欲境。而此经能拔众生处处贪着也。凡有诸病者。一闻此经。无不消除。病除而法身长养。故曰不老不死。

　　宿王华汝若见有受持是经(至)盛满末香供散其上。

　　前教当机尊重此经。今教供养持经之人。重人实所以重法也。华以表因。香以表德。以华盛香而供散者。表庆持经者因德芬芳也。

　　散已作是念言(至)度脱一切众生老病死海。

　　教当机作供。必应内外具洁也。外献香华。内存妙解。幸勿以己为圣。彼为凡也。当知持经者。于不久间。可以入圣流矣。可以证菩提矣。言取草等。不唯理到。亦即依事而成等正觉也。如世尊于菩提树下。坐吉祥草座而成佛道。破魔军。乃成道前事。转法轮。乃成道后事。吹螺击鼓。即召集九界众生。说法利益也。

　　是故求佛道者(至)应当如是生恭敬心。

　　此总结劝持。前嘱当机一人。如是尊重流通。今普嘱凡有求佛道者。若见有受持是经典人。当如上所说生恭敬心也。正答已竟。

　　△三利益。

　　说是药王菩萨本事品时(至)一切众生语言陀罗尼。

　　要解云。喜见闻经。即得现身三昧。及然身之后。即得语言总持。为证得法身。离诸相见。而洞契妙圆。故至其然臂。则令声闻得住现色身三昧也。今说本事。则菩萨得解语言总持者。盖由悟其然身然臂之事。可能离诸见执。洞契妙圆。此所谓以苦行成圆通也。然皆得三昧。又得总持者现身三昧。随类分形。语言总持。随类说法。二者盖常相需。而皆由妙法所证。故说妙音品时。菩萨众亦得是三昧及陀罗尼。

　　△四多宝结赞。

　　多宝如来于宝塔中(至)利益无量一切众生。

　　末世中人。以有为为上。如来欲此妙法流通五浊。唯苦行易起其心。唯苦行易坚其事故。宿王亦知唯此可以行阎浮提。可以驱有为习。特请如来。说药王本事。所以欲坚固新记之流通也。多宝如来原为证经而至。今见宿王作如是请。世尊作如是对。兼赞经殊胜。嘱付流通。故至八万四千菩萨得药王之得者。是皆宿王功德所成就也。故称其善。明其德。非久修实证。岂能作如是问。致如是益哉。

　　妙音菩萨品第二十四

　　品节云。此品正显法华三昧。实证八地。平地真如。已从此得。进证九地。发真如大用。色心自在。得如幻三昧。居法师位。至等觉。则分身说法。故特以妙音名也。如来于此放肉髻白毫二光者。髻乃顶相表果。毫以表因。由今因果契证。故以二光表之也。藏识尽净。故国名净光。净智契果。故佛号净华宿王智也。况此地菩萨。妙契佛心。因供佛而得恒沙三昧。以果会因。所以释迦光照其身。从体起用。故愿往娑婆。以无作妙力。作诸佛事。故不起于座以三昧力。化作众宝莲华。意显复作真因也。由此地菩萨净智妙圆。能转尘劳。而为妙行。故与八万四千菩萨围绕而来。以因契果。故问讯世尊。妙契法身。故相见多宝。然此经以智立体。初因文殊发起。是以果觉为本因心。今既证真如。而复见文殊。乃始本契合。而因果冥符。所以能现身说法也。宜矣。更须知所现之身。乃觉法自性意生身也。与后观音应身不同。此由出入三昧。故有往来之象。若夫观音普门示现。则靡不周遍。观者应须知此。要解云妙音者。深体妙法能以妙音。随应演说。而流通是道者也。名虽妙音。实彰妙行。观其往昔植因于云雷音王佛所。献乐奉钵。蕲在妙音说法。妙行随应。故报生宿王智佛国。果能有是神力。今使学者体其妙行。而随应说法。阐扬斯道。故说妙音品。为妙行流通。夫体妙音。则不滞言诠。能随应。则不局心迹。不滞不局。所以为妙行也。继此复有圆行常行。而次前苦行者。将欲以行成德。必精心苦志。然后造妙。造妙然后能圆。能圆然后真契也。

　　△二明妙音来往。励受学弟子。以广流通。分六。一放光东召。

　　尔时释迦牟尼佛放大人相(至)白毫光明遍照其国。

　　尔时者。如来说药王本事之后。欲召妙音来此之时。从此至文殊问佛是何因缘先现此瑞止。皆是经家结集之文。佛于此特放肉髻光者。以彼净光庄严国中。佛身六百八十万由旬。菩萨之身四万二千由旬。虽身量如此。总不出如来大人相光。又是佛欲以菩萨所证大果而示于人也。放眉间光者。欲以菩萨所修大因而示人也。前一光照东方万八千世界。是欲使守寂声闻。破阴界也。今此二光照东方百八万亿那由他恒河沙等诸佛国土是欲持经菩萨。破尽尘沙无明。方得到净光庄严世界。成一真法界也。佛号净华宿王智者。乃是净除法爱。方得行无所染。智无所著。成法身智佛也。释迦牟尼光照其国。一是表极果同证。一是显世尊之光远大不可思议。天台云。大人相者。大相海也。遍体毛功德。不及一好功德。众好功德。不及一相功德。诸相从下向上。展转相胜。不及白毫功德。白毫不及肉髻功德。今放最上顶光。召本弟子。以明最极妙法也。此肉髻相。从孝顺师长而得。白毫从一道清净而得。今放此光。所以令弘此法也。问。佛有弟子。布满十方。何故但放光。召东方妙音。说西方观音。而不论八方耶。答此有所表。净名云。日月何意行阎浮提。欲以光明除众暗暝。东是光始。西是其终。有始有终者。其唯圣人乎。未发心者。令其发心。未究竟者。令其究竟。一菩萨既尔。诸众亦然。一方既尔。诸方亦然。圣不烦文。举一蔽诸。故但言东西耳。

　　△二奉命西来。分二。一发来缘。又五。一经家叙福慧。

　　尔时一切净光庄严国中(至)而悉成就甚深智慧。

　　尔时下。叙净光庄严之佛国无数。故曰一切。有一下。谓彼一切国中。皆有一妙音身。为当机也。前段但叙妙音所居之国。所事之师。此处正叙妙音也。植德既久。供佛既多。则其福备可知。福既备。而慧斯广。故曰成就甚深智慧也。

　　得妙幢相三昧(至)恒河沙等诸大三昧。

　　妙乐云。三昧属定。对慧名福。尚异三教。岂同世有。又此十六。并是法华三昧异名。得字通冠一十六句。即证得也。知音云。此亦福慧两足所致。下经文自有一十六节。而解俾见三昧之实。不然。此中徒训字面。于义无涉。此十六为首。其余三昧尚多。故以等字言也。要解云。三昧。此云正定。亦名正受。谓正定中受用之法也。妙幢相者。摧邪表正。而不住相也。补注云。三千体寂。竖超一切。无相而相。名妙幢相。法华三昧者深。入一乘。证诸实相也。净德三昧者。众德真净。物莫能染也。宿王戏者。本智自在。无所滞着。宿王乃月之异名。权智照机。善巧逗会。故无缘则照而常寂。不缘生法偏小之慈。不缘而缘。缘于平等大慈故。智印则参合万法。一心三智。印一切法故。解一切语言者。谓了皆真说。集一切功德者。谓万德圆备大品经云。住是三昧。能集诸三昧功德故。清净三昧者。纤尘不立也。六根无染。互用自在故。神通游戏者。变现自在也。化物自在。游诸世间。犹如儿戏故。慧炬以能破痴暗。平等大慧。如炬除暗故。庄严王以总摄妙行。性具万德。缘了庄严。融通自在故。净光明者。得妙智明。大品经云。住是三昧。不得诸三昧垢。又悲华经云。于诸法中。不见有垢故。净藏者。得法眼藏。一念净心。具足权实功德。含摄一切故。不共者。谓二乘不及也。日旋者。则大千圆照。实智依空而不住空故。得如是等恒沙三昧。谓交彻融摄。重重无尽。皆妙音所具也。由具此故。能成妙行。而流通妙法也。

　　△二被照辞本师。

　　释迦牟尼佛光照其身(至)庄严王菩萨药上菩萨。

　　妙音之来。爰佛所命。若非如来光及。则娑婆无从往矣。故知妙音来往。咸在光中。虽曰过百八万亿那由他恒河沙世界。而实不出此一光。则妙音乃一光中之本有也。此中提出释迦牟尼光照其身一句。正使人知有所本。而人多忽之。其谁咎欤。妙音既作而白主。乃妙行将兴。从体作用也。既曰往诣。曰亲近。是不动而动。曰供养释迦。是行复归体也。妙音之来。圆行已成。而又曰见文殊者。乃智行成就也。药王见行能遍治。勇施表万行繁兴。宿王华即如如之体用。庄严王乃妙行之真修。以无上行。遍济众生。其药上矣。此妙音辞主之本志也。

　　△三师诫勿轻想。

　　尔时净华宿王智佛(至)若佛菩萨及国土生下劣想。

　　此本师诫命。乃励行专精也。天台云。然妙音乃法身大士。故不肃而成。至此见秽。宁生劣想。或恐未达者。故寄彼而规此耳。夫佛身与理相称。不得见卑小而忘尊严。此约如来座为诫也。且师及弟子智断具足。师既施权。资当隐实。此约如来衣为诫也。然依报为正报所感。如来慈临大千。宜须高须下。勿观依而忽正。此约如来室为诫也。

　　[△@△]动相既兴。事作无际。故临行而本师诫重也。况如来放光。本为励弟子之真修。悬发妙音。以唱流通。而流通妙法。则人不可简尊卑。而处不可言高下。净秽之情不忘。人我之心便起。自行不圆。焉能广益。故智佛诫曰莫轻。善男子下。别释莫轻依报。佛身下。别释莫轻正报。而汝身下。用彼显此。是故如来现大人相。智佛说大人相。总欲大小俱忘。而流通始克也。

　　△四受旨承师力。

　　妙音菩萨白其佛言(至)如来功德智慧庄严。

　　本师以莫轻依正为示。而妙音谓。我今诣娑婆近释迦见文殊等。非我之力。乃如来力也。是我今日之行。无非承如来神通游戏而行。既得佛游戏。何高下不平之入吾目。即我身四万二千由旬。亦皆如来功德智慧所庄严也。既得佛智慧庄严。又何彼佛菩萨形相卑小之翳我心哉。须知此如来二字。乃妙音能入娑婆之本领。所以现种种形说种种法。亦皆不离此如实中事也。

　　△五正现发来相。分六。一遣莲华至。

　　于是妙音菩萨不起于座(至)甄叔迦宝以为其台。

　　知音云。此节叙妙音来仪。释第一妙幢相三昧也。以妙即妙心。幢有催邪辅正功能。故以莲华而表相也。于是下。标起入三昧之式。明妙音与释迦以法身相见。所谓不动而升。尘刹俱遍也。故华严云。菩萨在一佛国。闻法受持。其身不动。以三昧力。于不可说佛会中。在在现身。亦不起定。各各出生不可说三昧身。如是次第。一切诸刹不可穷尽。是也。以三昧下。谓妙幢相三昧之力。能即远而近。故隔百八万亿那由他恒沙界外。于灵鹫法座不远。而能现宝莲华也。华以八万四千言者。一则扩此心之量。而合法门之数。一则见妙音法属如是之多也。阎浮下。叙其华相。西域阎浮河畔。有此檀树。滴水入地。土成金色。他金入类。失色如墨。此其最胜者。金刚者。以金成刚。具坚利二义。坚则物不能坏。利则能坏一切也。甄叔迦。此云鹦鹉嘴。西域记云。有甄叔迦树。其华赤色。大如手。此宝似之。台即莲华中台也。然妙音将来。先现此相。正相应此经也。故下节文殊问何缘而有此瑞。佛答以听法华故。其旨可了。

　　△二文殊问瑞。

　　尔时文殊师利法王子(至)甄叔迦宝以为其台。

　　文殊见相发问。所以启妙音之来意。以便发妙音之所蓄也。

　　△三如来酬答。

　　尔时释迦牟尼佛(至)亦欲供养听法华经。

　　知音云。此节虽问答上节。其实即以妙幢相三昧。而示法华三昧也。

　　[△@△]然文殊为诸人。显示以发问者。明法华三昧非根本智不能究竟。

　　△四文殊请见。

　　文殊师利白佛言(至)彼菩萨来令我得见。

　　○此节即法华三昧致申问答。示第三净德三昧也。然净即法身本来无染。德即报化。且色相威仪。皆法身中本具之功德也。文殊问种何善本者。欲为人显出法身清净即诸善之本也。问修何功德者。亦不离此净法身所起之行。而成功德也。而能有是神通者。即具如上善根功德。始能即远而近。即无而有。现诸莲华。而成此神通也。文殊又问三昧名字。示己欲从净德之名。入净德之实而修行之。庶同声相应。乃能见妙音之报化身也。以色相等属报化故。惟愿下。谓即菩萨之身。自非佛力加被。亦不能见也。古云。彩云影里仙人现。手把红罗扇遮面。急须着眼看仙人。莫看仙人手中扇。今文殊求见妙音。而兼色相大小者。是不唯见仙人。而扇亦欲见之者也。

　　[△@△]文殊非谓己不见。而必欲求见。意在警觉未证此理者。而进趋也。言种何善根修何功德行何三昧。意中多少趣向。而能有是大神通力。多少谨仰。我等意欲勤修行之。多少兴致。此岂文殊自明所求耶。

　　△五推功多宝。

　　尔时释迦牟尼佛(至)当为汝等而现其相。

　　○文殊求佛示相。佛不亲命。而推重多宝佛者。示第四宿王戏三昧也。

　　△六古佛促行。

　　时多宝佛告彼菩萨(至)文殊师利法王子欲见汝身。

　　○净光庄严。与娑婆遥隔百八万亿那由他恒河沙国。妙音既入定于彼。此以一音召来何其易且近哉。非宿王戏三昧而何。

　　[△@△]此更有说。世尊不自召行者。前以光召。而莲华俱现。则妙音已至矣。今文殊欲令更见色身。若非古佛召行。则色身何从可见。故曰文殊师利欲见汝身。然文殊欲见妙音。是智非行不显。妙音欲见文殊。是行非智不行也。

　　△二正发来。分六。一主伴同至。

　　于时妙音菩萨于彼国没(至)百千天乐不鼓自鸣。

　　○此示第五无缘三昧也。

　　[△@△]无缘者。不缘一切诸所缘故。若有所缘。何能没彼出此。又何能使诸菩萨俱共发来。又何能令华自雨地自动而众乐自鸣耶。始知无缘慈力覆群生。如月影临千涧水也。

　　△二叙相登台。

　　是菩萨目如广大青莲华叶(至)头面礼足奉上璎珞。

　　○此示第六智印三昧也。智即妙音成所作智。与佛妙观察智也。印谓佛菩萨二智相印。而不改易也。

　　[△@△]又智印者。即妙音欲来娑婆。现莲华。奉璎珞。示种种身。说种种法。已至令八万四千来者。俱得现一切色身三昧此界无量菩萨。亦得是三昧及陀罗尼者。是也。所谓森罗及万象。一法之所印。是菩萨下。正应文殊欲见色相大小也。有八种。一目如青莲。天竺有青莲。其叶修长。青白分明。如眼之状故也。二面逾多月。文语似倒。宜云其面貌端正。正使和合百千万月复过于此。乃为正。以百千万月。合为一月。可谓大矣。而云复过于此。则妙音来此。四万二千由旬之身未隐。益知文殊所问色相大小。岂不知之问耶。三身皆金色。然金色之身。唯佛乃具。今菩萨有此。正所以得智印三昧也。四身具庄严。此庄严非璎珞等外相庄严。乃过去所修报。具无量百千功德之所庄严。如佛庄严也。五威德炽盛。谓此菩萨慈严并摄。如所经之国地皆震动者。威也。天雨宝华众乐自鸣者。德也。举此余可类推。六光明照曜。此非放光。乃紫金身中所有之常光也。七诸相具足。既曰诸相。又曰具足。则应有三十二相八十种好。不然。何谓具足。八色身坚固。凡色身多皆败坏。而此菩萨之身。如那罗延。肇法师云。那罗延天力士名。端正殊妙。勇健无比。而身极坚固也。入七宝台下。观而来诣此等三句。此台非向所现八万四千之莲华台也。况前曰甄叔迦。此言七宝。或妙音于彼国没与诸菩萨所乘之七宝台。故曰诣此娑婆也。前曰入台。后曰下台。足见文殊问威仪进止。益明矣。以价下。明以至重之宝。而供至尊之佛。即表以法宝严法身也。正应世尊答文殊语。谓供养亲近礼拜于我也。凡此所有。皆不出妙智一法所印。故曰示智印三昧也。

　　△三问讯传旨。

　　而白佛言世尊(至)安隐少恼堪忍久住不。

　　○此示第七解一切语言三昧也。传彼土之言问此土之佛。而问讯之辞。皆众生语言。唯妙音能解。故少病约身问。少恼约心问。起居下。问身之少病。世事下。问心之少恼。已上问能教化主。无多下。问所化机宜。能不具大小。随眠诸惑不。无不孝下。问众生俗谛事。不敬下。问众生出俗事。能降伏下。问众生真俗修行魔障有无事。皆问现在生佛也。久灭度下。问过去佛往来事。又问讯下。亦问过去佛身心事。天台云。今经三处。问讯病恼。先达以三义通之。一顺同居施化。本境生身。示同人法故。二约礼仪。法尔而然故。三约三身。通大小故。如涅槃疏云华严是大乘生相。涅槃是大乘灭相。安乐行下。诸不字除不孝不敬外。余皆否音。无多贪欲至无悭慢否句上无字。通贯于下。谓无贪欲乃至无悭无慢否。无不孝至邪见否三句。其无字。亦贯读之。谓无不孝乃至无邪见否。善心不一句。摄五情不一句。能摄即意。所摄即眼等五情之根。谓摄令寂静不放逸也。安乐行行字平声。

　　[△@△]众生易度以下。皆妙音藉问讯之言。为会众说法也。以贪嗔痴慢。钝使之四。嫉悭。随烦恼之二。邪见。利使之一。诸魔。即烦恼与阴魔也。此皆二乘所不能疾断者。有此诸障。则众生不易度矣。又贪欲至悭慢等十字。是总。谓不孝即瞋恚。亦即是不善心也。不敬即愚痴。亦即邪见所使也。摄五情。即贪欲多。不伏诸魔。乃悭嫉盛。此皆堪忍界中人所熟习。故妙音借如来鼻孔。为他出气也。又问讯多宝听法。乃警人切听。堪忍久住。是伐人疲劳。藉此发彼。使一切众生各听妙音。各解妙语。始见菩萨得解众生语言之实证耳。不然。妙音辞本师时。彼佛曾无寄言问讯也。倘有此语。必译人避繁。影略其言也。

　　△四请见多宝。

　　世尊我今欲见多宝佛身惟愿世尊示我令见。

　　○此示第八集一切功德三昧也。

　　[△@△]妙音既出于净华宿王智中。普利群机。凡所经到处。无不天摇地震。及至娑婆。以璎珞上佛。可谓功德集矣。若不亲见古佛。不为古佛称善。又何以名集一切功德耶。

　　△五世尊通致。

　　尔时释迦牟尼佛语多宝佛是妙音菩萨欲得相见。

　　妙音欲见古佛。若不假释迦通致。又何由得见。则相见二字。正是始本圆融。妙音显露。而得一切功德集聚之时。看教人须好生体认。所谓鸳鸯绣出从君看也。

　　△六塔中称善。

　　时多宝佛告妙音言(至)并见文殊师利等故来至此。

　　古佛谓供佛闻经。并见文殊。可谓三宝并集。正此之时。塔户未开。而弘音已震。且道妙音果有见耶。果无见耶。但得皇风成一片。不知何处有封疆。妙哉是法。真不可思议者也。问。妙音未发足时。则已为古佛召发。及至到此。为何不见。而必欲如来通致耶。答。妙音始作。若不因古佛。何由得起。及至举作之时。用既彰。而体似隐。今欲假如来契证。使新记人。不忘所自。始见妙音有在。要知故来至此四字。字字皆有隐意。正是体用俱到全彰圣化之时也。奉命西来已竟。

　　△三十方弘经。分二。一问答善根神力。又二。一问。

　　尔时华德菩萨白佛言(至)修何功德有是神力。

　　○此示第九清净三昧也。前文殊见莲华。兴起二问。一问种何德本。有大神力。二问行何三昧。己欲效之。三欲求佛加被。见彼色相。逮妙音来。直完第三请。前两问犹未结案。故华德复请垂示善根功德也。

　　[△@△]问意有二。一问始先种何等善根。二问中间修何等功德。以至今日。有是神通力用也。然此问意。本文殊所发。而文殊及见色相大小威仪进止。便掷之不完所问。必假华德重请。复何意耶。曰文殊之请。本欲显发妙音。故释迦不召。而推功古佛。是益见妙音难发也。今既古佛宣召。使妙音遐唱。已得妙音宣扬。即可以完妙吉祥之本智也。至于华德。本居因位。虽见妙音。未证妙智。是必欲寻因求证。又不得不再请垂示耳。

　　△二答。又二。一答善根。

　　佛告华德菩萨(至)今生净华宿王智佛国有是神力。

　　前是文殊问妙音行体。故佛推多宝。今华德故问行因。因行属权。所以佛自说也。言过去者。直指云。以妙觉望九地而言。其佛号云雷音。正九地十地善慧法云之相。与不轻命终之后。值二千亿佛同号云自在灯同旨国号现一切世间。劫名喜见。二俱是法云善慧实报之境。以法云周遍十方说法。所谓现一切世间也。以法施一切。无不喜见也。万二千岁下。正示妙行之因。按药王燃身火然千二百岁。过是已后。其身乃尽。是破俱生法执。能所两忘。便入九地。今云于万二千岁。亦是表俱生法执能所俱尽。乃入九地。然九地名善慧。故以伎乐供佛。表善慧之法音也。十万种。表十波罗蜜门。云雷音者。谓九地证百万种三昧。十方诸佛所说世界海法门。皆悉领纳不失。所以周旋法界。吼震十方。故借师而表其资也。此是九地因行之相。复供八万四千七宝钵。此表十地之行相也。至十地时。八万四千烦恼习气。尽成真如大用。故以法器表之。由此二事因缘故。生净华宿王智佛国。此表已入等觉地也。末句结云。如是大因。今生佛家。获如是大神通也。引此一段。俾本迹两门。知其九地十地功勋不凡。应宜效之。

　　华德于汝意云何(至)今此妙音菩萨摩诃萨是。

　　此结会古今。所种善根。所修功德。因果如是。下则广推因行。

　　华德是妙音菩萨(至)百千万亿那由他佛。

　　直指云。此段作两节看。已曾下。是佛叙妙音从七地逆至初地因行止。故曰已曾供养无量诸佛久植德本也。又值下。是追叙向行住信四十位因行。故曰又值恒河沙等诸佛也。举所侍佛。定见能行之行。校本经药王与常不轻。三处十地及等妙因行。或以行显。或以所侍之佛而显。或以所经劫量。而显。前后照应。互见可知。

　　[△@△]此节所示妙音善根功德。如是之多。所历之劫。所侍之佛。如是之广。始见所证清净三昧如是之妙也。

　　△二答神力。

　　华德汝但见妙音菩萨(至)或现毗沙门天王身。

　　○此下皆示第十神通游戏三昧也。以所现身皆神通游戏故。谓华德汝但见妙音菩萨一身。而不知彼于种种类中。皆能现身说法也。欲界举帝释自在二天。则夜摩兜率化乐。摄入其中矣。色界举梵王大自在。余皆摄尽。不叙空界者。以无形色故。天大将军者。天台释。散脂修摩为天大将军。其形八臂。骑孔雀擎鸡。持铎捉赤幡。统辖三十八部。巡游世界。赏善罚恶。故称天大将军也。此或统欲色诸天。有此勇健之军。以天大二字。拣异毗沙门诸小将军也。毗沙门者。智论谓。福德之名。多闻四方。乃北方天王也。摄东南西等三军。此明妙音示现于三界二十八天。现一一形。说此妙法也。

　　或现转轮圣王身(至)或现童男童女身。

　　轮王以圣言者。拣诸小为凡也。小王者。对轮王称之也。名粟散王。又中国名大。附庸名小。传传相望。小大自异。长者。有长人之德。备说有十。故称长者。详见譬喻品。居士。乃爱谈名言清净自居者。宰官者谓三台。以功能宰政。于主郡县。亦称宰官。宰即主义。官乃功能义也。婆罗门云净行。此上皆现世间男子身。下明僧俗四众身。或现长者居士妇女等。单明现女子身。已上明妙音于人道中示种种身说此妙法也。

　　或现天龙夜叉乾闼婆(至)人非人等身而说是经。

　　释文皆见序品。然前已叙现天身。此复言天者。乃现一切天众身也。故列于八部之前。是见菩萨无类不现无处不说也。

　　诸有地狱饿鬼畜生及众难处皆能救济。

　　要解云。诸应皆言现身说经。独于恶趣不言者。恶趣方沉幽昏。无由闻经。但以神力救济而已。

　　乃至于王后宫变为女身而说是经。

　　知音云。此应译著现长者妇女之前。而置于末者。以王宫禁制。不便游化故也。

　　[△@△]天人最乐之地。三途极苦之场。而菩萨一一皆能现身说法。岂王宫返不能令此法流通耶。但王宫严禁之所。非泛泛可得而行。唯菩萨能现女身。乃可说法。故加乃至二字。及变为女身句。以见难说。而能说者妙音力也。直指云。已上皆是九地十地证法华三昧。能于六道周旋往返。以此法华。普接十类众生。至如来地。故名为妙。然此二地。于机不择者。乃悟众生平等。于法则有所择。而独说大乘。所谓一相一味三昧也。至普门品。则随位随机。即俗而真。故为妙行。

　　华德是妙音菩萨(至)于神通变化智慧无所损减。

　　○此去皆示第十一慧炬三昧也。以下有若干智慧。照明娑婆世界等语。

　　[△@△]前两句明妙音实为娑婆众生之恃怙也。救护众生者者字最重。即指妙音能为现形说法之主。是妙音下。谓华德汝但知妙音现种种身在此娑婆处处说经。而不知彼一切净光庄严国中亦如是现身说法神通智慧亦无所损减也。若于说是经典下。加一切净光庄严国中八字。其义更显。

　　是菩萨以若干智慧(至)恒河沙世界中亦复如是。

　　前言救护。是随类说法。令其脱苦。此言各得所知。是随类各解。使其得乐。谓菩萨慈悲普及也。若干智慧明照者。显菩萨方便之多。于十方恒沙下。推广其益。又不止娑婆与净光庄严中。使一切众生离苦得乐。更于十方恒河沙世界中。而神通智慧。亦无所损也。足见以神通游戏。现种种身以智慧照明。说此妙法。其三昧威神。真不可思议者也。

　　若应以声闻形得度者(至)随所应度而为现形。

　　知音云。前叙六凡。重所应机。说世间人天乘五戒十善之妙法也。此叙四圣。重能应教。说出世间小中大顿圆之妙法也。为欲得小乘者。则法身应机。作声闻形。说四谛法。欲得中乘者。则法身应机。作辟支形。说十二缘法。欲得大乘者。则法身应机。作三贤十地菩萨形。说诸度法。欲得最上一乘。不涉阶渐。顿作佛者。则法身应机。作报化佛形。说十力无畏等法也。此土彼土十方恒河沙土。同时遍应。无不皆然。故曰如是种种等也。问。菩萨何以能现佛身。答。初住尚能分身百界。况妙音之深位耶。须知佛界有三教果头佛。有圆教分证佛究竟佛。今所现者。或果头与分证佛。似非究竟佛也。

　　[△@△]前段明菩萨现六凡身。为说妙法。于此界他方。已见神通游戏之不可思议也。今于四圣人中。亦能现身说法。则慧炬照明。犹不可思议也。若但现凡。而圣不能现。又何以当妙音之称。

　　乃至应以灭度而得度者示现灭度。

　　知音云。上明妙音证获法身般若。此方明证获解脱德也。谓菩萨不唯现身在此。即应以涅槃得度者。亦于无生灭中。示生灭也。此如本会如来唱灭。大众感悟同意。

　　华德妙音菩萨摩诃萨(至)智慧之力其事如是。

　　此以结成所问善根功德也。谓如汝所问。而妙音所修所种成就如是大神通游戏如是。大慧炬照明普益有情。其事如是也。

　　△二问答今住何定。又二。一问。

　　尔时华德菩萨白佛言(至)在所变现度脱众生。

　　此问今果德住何三昧也。谓如妙音菩萨之善根功德及神通之相。我已悉知。但未审即今住于何定。能如是自在变现于十方刹海。利益众生也。但因果乃二利之要关。故当细问。

　　△二答。

　　佛告华德菩萨(至)能如是饶益无量众生。

　　○此示第十二庄严王三昧。一切色身为所现。即前十法界身是也。法身为能现。即前不起于座。身不动摇者是也。然法身为一切色身之主。一切色身为法身之庄严。故此问答。明庄严王三昧。虽酬华德。亦是答文殊所问行何三昧。愿为我等说是三昧名字也。明十方弘经已竟。

　　△四二土得益。

　　说是妙音菩萨品时(至)亦得是三昧及陀罗尼。

　　○此虽叙两土大众闻法得益。其实示第十三净光明三昧也。自住法身曰净。普照众生曰光明。今一说妙音神智。即令人同得。岂非三昧及总持乎。并结讫文殊云我等亦欲勤修行之之案。天台云。三昧与陀罗尼。用异而体同也。寂用名三昧。持用为陀罗尼。又色身变现名三昧。音声辩说为陀罗尼。又舌根清净名陀罗尼。余根清净名三昧。俱是六根清净法门耳。妙乐云。现色身名三昧音声名陀罗尼者。语言与色身。但是身口之异耳。岂现身不能说法耶。从事虽别。其理必同。三昧从定。陀罗尼从慧。即不思议定慧。故得互用耳。

　　△五还归本国。

　　尔时妙音菩萨摩诃萨(至)作百千万亿种种伎乐。

　　○此示第十四净藏三昧也。以还归本土。表一切色身神智变现。皆藏于净法界身之藏海故。问。妙音既彼此二土。及十方恒河沙世界。皆同时遍在。又奚重烦来往。答。菩萨本具三身。应化身则随十法界现。有大有小。报应身则见有往来。法身则遍一切处。而无往无不往。无来无不来也。妙音于诸土随类现者。应化身也。彼此往来者。报身也。

　　既到本国与八万四千菩萨(至)得现一切色身三昧。

　　○此虽叙复命之辞。其实示第十五不共三昧。以复命之辞。不叙共二乘人得益故。所以然者。一则二乘人皆已受大乘记。无非菩萨也。一则明妙音来往。智慧神通。皆是化菩萨法。不与一切二乘人共也。经文其深玄哉。

　　[△@△]妙音作此举止。其二利功德甚深。到本国者。即究竟还归也。八万四千围绕者。乃体用兼到也。下叙白本师得利益。谓我到娑婆使无量众生得三昧总持。证不思议定慧。可谓饶益无量也。见释迦即始觉显露。于多宝而言见塔。乃本觉无相。但言礼拜供养而已。见文殊即得大智。见药王即得大行。如此行智。非勤精进力。不能作大勇施。由此智行进勇。一切具足。故八万四千妙用法门。无不备彰。使化功归己。无不圆满。如此运为。岂徒然哉。

　　△六闻品进道。

　　说是妙音菩萨来往品时(至)华德菩萨得法华三昧。

　　○此虽通结一品之文。其实示第十六日旋三昧也。以娑婆去一切净光庄严佛国。有百八万亿那由他恒河沙等世界之遥。而妙音来往。可谓如杲日丽中天也。吾人能得此品妙义者。亦如日丽中天。有目有趾者。无不待是而成功也。故叙得益。以四万二千天子得法忍言。明菩萨报应身之日。虽有往来而法身之天。曾无生灭也。法华三昧其体相如是。故华德问此。而亦证此也。问。前已叙得益。此奚复叙。答。前叙两土菩萨。是深位有益也。今叙天子及当机。则知见闻之益亦广矣。三昧之名亦异矣。明妙音往来已竟。

　　妙法莲华经授手卷第九
卍新纂续藏经第 32 册 No. 0623 法华经授手


　　妙法莲华经授手卷第十

　　楚衡云峰沙门　智祥　集

　　观世音菩萨普门品第二十五

　　品节云。此品意以法华三昧。始觉因圆。妙契果海。逆流而出。现十法界身云。无思而应。所谓圣种类身。一时俱现。乃得种类俱生无作意生身之象也。由永灭根本无明。镜智显现。故曰普门示现。良以大士初因如幻闻熏金刚三昧力。故得生灭灭寂灭现。超越世出世间。上同慈力下合悲仰。能以一身普应一切。获三种妙用。所以有三十二应十四无畏十九说法。七难二求。无不感应。此见妙行圆满法华三昧之功德成就。妙极于此。故以三种意生身证行成德也。圣旨昭然。深观可见。然而妙行虽圆。诚恐行人余习缘影难尽。则又说三种加持。乃可克成妙果。故次以三品终焉。天台引别行玄云。观世音者。西土正音。名阿耶婆娄吉低输。此云观世音。能所圆融。有无兼畅。照穷正性。察其本末。故称观也。世音。是所观之境。万像流动。隔别不同。类音殊唱。俱蒙离苦。菩萨弘慈。一时普救。皆令解脱。故曰观世音。此即境智双举。能所合标也。普门者。普是遍义。门曰能通。用一实相。开十普门。无所障碍故称普门。此总释也。别释有通别二种。通有十双。别有五只。十双者。一人法为名。此品有两翻问答。人即观世音。依前问答而名也。法即普门。依后问答而立也。二以慈悲为名。观世音者。即大悲拔苦。依前问答。百千苦恼皆得解脱也。普门者。大慈与乐。依后问答。应以得度而为说法也。三以福慧为名。观世音者。智慧庄严。智能断惑。如明时无暗。普门者福德庄严福能转寿。如珠雨宝。故知前问答应机拔苦。是慧庄严。后问答住首楞严定。普现色身。是定庄严。四以真应为名。观世音者。观冥于境。即真身也。普门者。随所应现。即应身也。五以药珠为名。观世音者。如药王树。遍体愈病也。普门者。譬如意珠。随意所与也。六以冥显为名。观世音者。冥作利益。无所见闻。三毒七难。皆离二求。两愿俱满。普门者。显作利益。目睹三十二身。耳闻十九尊教也。七以权实为名。观世音者。随自意照实智境。普门者。随他意照权智境也。八以本迹为名。观世音者。不动本际也。普门者。迹任方圆也。九以缘了为名。观世音者。根本是了因种子。普门者。根本是缘因种子也。十以智断为名。观世音者。究竟是智德。普门者。究竟为断德也。经文两翻问答。义含无尽。略用十双。释品通名。其义如是。别论五只者。即以观世音普门五字训也。第一。观者亦有多种。谓析观。体观。次第观。圆观也。析观者。灭色入空。体观者。即色是空。次第观者。从析观乃至圆观。圆观者。即析观乃至次第观。皆实相也。今拣前三观唯论圆也。第二。世者亦有多种。谓有为世。无为世。二边世。不思议世。有为世者。即三界世。无为世者。即有余无余二涅槃世。二边世者。即生死涅槃世。不思议世者。即实相境。今拣前三。但取不思议也。第三。音者音即机也。亦有多种。人天机。二乘机。菩萨机。如来机。人天机者。即诸恶不作。众善奉行。二乘机者。即厌畏生死。欣尚无为。菩萨机者。即先人后己。慈悲仁让。佛机者。一切诸法中。悉以等观入。一切无为人。一道出生死。今拣前三。唯取佛音机也。以是因缘故。名观世音。第四。普者周遍也。诸法无量。若不得普。即是偏法。法若成偏。焉能圆应。略约十法明普。一慈悲普。二弘誓普。三修行普。四断惑普。五入法门普。六神通普七方便普。八说法普。九成就众生普。十供养诸佛普。得此意已。类一切法。无不普也。释明十义。广如科注。兹不繁引。第五。门者从假入空。空通而假壅。从空入假。假通而空壅。偏通则非普。壅故则非门。中道非空非假。正通实相。双照二谛。故曰普门。是故此品为普现三昧。化他流通也。

　　△三以观音普门示现周遍流通。分三。一长行。又二。一明两翻问答。复二。一问观世音名。分二。一当机致请。又二。先经家叙。

　　尔时无尽意菩萨(至)合掌向佛而作是言。

　　此以无尽意当机者。显前品妙音。虽于神通智慧无所损减。由往来之意未泯。则意犹有尽。若观音以圆照三昧。上同下合。现一一形。说一一法。又不似妙音但说此经。若此经流通。则妙音亦止。故知普门示现。意无有尽。故当机以无尽意而发问也。尔时者。即东方之妙音既竟。而西方之观音又发。正此之时。始见有无尽意从座起也。

　　△二正兴问。

　　世尊观世音菩萨以何因缘名观世音。

　　下有两翻问答。初问观世音。人也。后问普门。法也。此是初问。观字当作平声读。乃根本智。若作去声。则属功勋。此为能观。世音乃所观境。智则唯一而境有万殊。世字。该有情世至正觉世。乃十界正报音字。即十界众生所发之言音也。音当耳闻。而言观者。显菩萨不思议力用无根不闻也。以何因缘者。谓前妙音。故知奉乐供钵。以为因缘。所以得妙音名。今菩萨名观世音者。观本属眼。宜以对色。世音乃声。宜乎对耳。今根境既不相侔。未审有何因缘得是名也。

　　△二如来详答。分三。一总称名答。又四。一人数。

　　佛告无尽意菩萨善男子若有无量百千万亿众生。

　　此正答因缘也。天台云。十法界机。实是无量。而言百千万亿者。非谓十界共有此数。盖指一业有如许人。如一地狱同受一苦。以苦验人。知同一业。以例诸趣。亦皆如是。故知此数是标同业之意也。此举境众机多。以显观深应大。

　　[△@△]举数处。以若有字。是不定语。或一人十人百千人。已至无量人。是其正意。

　　△二遭苦。

　　受诸苦恼。

　　○此明现遭苦厄也。自有多苦苦一人。多人受一苦。一人受多苦。一人受少苦。今言万亿众生。多人也。受诸苦。多苦也。举多显少。无不来应。

　　△三称名。

　　闻是观世音菩萨一心称名。

　　此以善恶相带。合为机也。由恶遭苦。因善闻名。大窾云。一心二字。是脱难之本。正谓摄心一处。便是观音出现时也。盖菩萨与众生同体。遍在一切众生心中。菩萨之名。遍在一切众生耳里。但不肯一心注念。循声流转。却与菩萨。远隔千里。若能一心称名。则观音不离当处。若百千万亿受苦众生。同时一心称名。则同时离诸苦恼也。

　　△四解脱。

　　观世音菩萨即时观其音声皆得解脱。

　　天台云。上闻即称。是机速。今称即验。是应速。皆得解脱者。即是蒙应利益。皆者。非但于显多机众益。亦显圆遍之应也。

　　[△@△]楞严云。一者。由我不自观音以观观者。令彼十方苦恼众生。观其音声。即得解脱。即时者。于一心称名无间无断时。四相俱空。不觉不知。则得观其音声。如从梦觉。菩萨即时显现。身心相灭。岂不皆得解脱耶。

　　△二别脱苦答。分三。一口机应物。又二。一明七难。分七。一大火难。分四。一称名。

　　若有持是观世音菩萨名者。

　　○此别答中。不出三业应机。今七难是口机。以称名故。三毒是意机。令常念故。二求是身机。常礼拜故。

　　[△@△]若有持者。谓一向持名之人。应无火灾。下出设遇不烧。乃见持则通灵。所应不虚也。

　　△二遇苦。

　　设入大火。

　　天台云。此下释诸难。例为三意。一贴文。二举事。三观行。贴文者。若有设有等。皆不定之辞。余皆难起。方始称名。今先举称名。而后遭难者。或前后互说耳。又或火灾卒暴。须预忆持。不入此难也。二举事证。晋时谢敷。作观音应验传。载祝长舒。晋元康年中。于洛阳。为延火所及。草屋下风。岂有免理。由一心称名。风回火息。邻房亦灭。又僧法力者。于鲁郡起精舍。从上谷乞麻一车。法力疲极。小卧于空野。遇火。比觉火势已及。才举声称观。未及称世音。而火已灭。传载非一。姑略引耳。观行释者。火有多种。果报火。从地狱至初禅。皆有洞然烧炙。无能免者。业火。通三界。故经云。烧诸善根。无过嗔恚。能破善根。退上堕下。皆名为火。烦恼火。通三乘。声闻畏三界如火宅。竞共驰走。趣有余涅槃。支佛及藏通别圆菩萨。修道之时。并为五住烦恼之所烧害。若能称菩萨名。即得解脱。又三火中。果报是事火。眼见身觉。业与烦恼。但有烧义。通名为火。

　　△三得脱。

　　火不能烧。

　　不能烧者。由一心称名之时。自心火灭。况一切诸境。皆从心生。心若不生。妄缘自息。然正当大火猛𦦨之际。其能相忘于无事之境。不惊不怖。有几人哉。遇火不烧。斯由菩萨神力及自心念力故也。

　　△四明应。

　　由是菩萨威神力故。

　　楞严云。二者。知见旋复。以脱尘内伏。故令一切遇火众生。一心称名。顿免其难。然大火到时。势不可救。而云不烧者。菩萨威神之力也。

　　[△@△]更须知火本属眼。发于所见。境至而神投。自然势也。如见爱则欲火顿生。见憎而嗔火疾作。若不旋见还明。何由得灭。

　　△二大水难。

　　若为大水所漂称其名号即得浅处。

　　天台释。亦有三。一贴文者。遭水是苦。称名是善。即为机也。得浅处即应也。言大水者。以小水不成难故。二引证。应验传云。海盐有人溺水。同伴皆沉。此人称观音。遇得一石。忽然如梦。见两人乘舡唤入。开眼。果见人舡。及送达岸。人舡俱隐。又僧道问三人。乘水度孟津。垂半。一人前陷。一人次没。冏进退冰上。度死无疑。但一心称观世音。脚如踏板。夜遇赤光。竟得达岸。此皆神力所应也。三观释者。果报水自地狱以至二禅。无能免者。恶业水通三界。诸恶破坏善业。悉名恶业波浪。烦恼水亦通三乘。所谓烦恼大河。能漂香象。无明所盲。不能得出。声闻发二三果。名浅处。无学为彼岸。支佛侵习为浅处。通教正习尽为彼岸。别教断四住惑为浅处。断无明为彼岸。圆教十信位中六根清净为浅处。入初住为彼岸。

　　[△@△]楞严云。三者。观听返入。致令持名众生。水不能害。然水本属耳。出于所闻。爱则水生。怒即泪注。菩萨由旋闻声脱。使称名者。无水难也。

　　△三罗刹难。

　　若有百千万亿众生(至)以是因缘名观世音。

　　天台释难亦三。一贴文者。入海求珍。结伴无定。然亦非独往。今举总数。但曰百千万亿也。为求下。出其所求之名。以等字。摄诸异宝。必入大海者。以海为众宝所聚。贤愚经云。田殖百倍。商贾千倍。仕䆠万倍。入海吉还。得无量倍。故必应入海也。

　　[△@△]假使者。偶然值遇。未必入海者尽然也。此科应重在黑风二字。照前水火。此当风难。不然。与彼鬼难。为重叠矣。大海遇风。甚为可畏。况其风黑。则向往皆迷。必至于堕鬼国无疑矣。罗刹。乃食人鬼。其畏犹甚。次下明机。谓正当大怖畏时。于多人中。乃至一人称名。则一切人俱免斯害。岂不为菩萨威力之所至哉。独是一人称名。是一人灵显。众感未彰。应何滥及。然众口虽默。而求救之心必切。心切而神现。理亦宜然。此亦菩萨不思议大悲所被也。二引证。外国有百余入。从师子国。泛海向扶南。遇恶风。堕鬼国中。俱大怖。称圣号。中有一小乘沙门。不信观音。鬼遂取沙门食。由是狼狈学称。亦得免虽。三观释者。不但明世界中风。黑业亦名风。华严云。嫌恨猛风。吹罪心火。常令炽然。吹诸行商人。堕落恶趣。果报风至三禅。恶业风通三界。烦恼风通三乘。广如科注中明。然一称名。俱得脱苦。此见寻声救苦之实也。楞严云。六者。闻熏精明。明遍法界。则诸幽暗。性不能全。既无黑风。即不堕诸鬼国矣。以是下并上水火。以结答当机所问以何因缘。此谓以是因缘也。舫(音访)。

　　△四王者难。

　　若复有人临当被害(至)寻段段坏而得解脱。

　　○释王离亦三。一贴文。遭难是苦。称名是善。即机也。而得解脱。即蒙应也。二引证。应验传云。昔大元中。彭城有人。被枉为贼。其人本供金像。常纳髻中。及伏法刀下。但闻金铁声。三斫而颈无伤。询之得髻中金像颈有三痕。其他不及广引。三观释者。果报刀杖。从地狱至欲天。恶业刀杖通三界。烦恼刀杖通三乘。谓凡所修善因。为三毒刀箭。恶业破坏善心。割断戒皮定肉慧骨微妙心髓等。若能至心称名。如是刀杖无不解脱。

　　[△@△]言临当被害。正当戮时。乃能所境对。一称名而刀段段坏。即能所消忘也。楞严云。五者。熏闻成闻。六根销复。同于声听。使其兵戈。犹如割水。亦如吹光。性无摇动。神力所致也。

　　△五恶鬼难。

　　若三千大千国土(至)尚不能以恶眼视之况复加害。

　　○释鬼难亦三。一贴文。若三千下。标处。欲来下。明遭难是苦。闻其下。称名是善。此即机也。鬼不能害。是蒙应也。

　　○前言漂堕是人入鬼国。此言欲来恼人。是鬼到人。所言大千满中俱鬼。而亦实有事也。不见教中道。娑婆世界有插针不入的鬼。但人能称名。鬼心即灭。岂不如红炉之点雪耶。二引证。上罗刹难中。已彰其事。兹不繁叙。三观释者。若果报鬼。自地狱至天宫。皆有此难。如地狱中。有大力鬼。恼诸罪人。饿鬼中。有恶鬼害诸小鬼。畜生中。有恶鬼食啖。天中。如阿含经云。有大力鬼。坐帝释床。帝释大嗔。鬼光亦炽等。恶业鬼通三界。如贪嗔痴俱是鬼义。烦恼鬼通三乘。如谓见心为男鬼。爱心为女鬼。见使历三界有八十八。爱即思也。有八十一。其大千满中俱鬼。亦不虚也。二乘人有斯鬼难。菩萨有无明鬼。愚痴罗刹等。若能至心念菩萨名。无不解脱。楞严云。四者。断灭妄想。心无杀害。令诸众生鬼不能害。使持名者。得益之时。不唯不敢加害。即欲以恶眼偏视。亦不敢也。

　　△六枷锁难。

　　设复有人若有罪若无罪(至)皆悉断坏即得解脱。

　　○释枷锁难亦三。一贴文。设复下。先标有罪无罪。杻械下。明遭难是苦。称观音下。称名是善。此为机也。皆悉断坏等。明应也。有罪无罪者。或实有罪。或果无罪。又或推检未定。皆被囚执也。

　　[△@△]无罪者当然。有罪者亦免。何也。此明圣心平等。本以救囚执为应。不论罪之有无也。在手名杻。在脚名械。在颈名枷。连身名锁。此则三木一铁之名。系即系碍。检是封检。系未必检。检必被系也。系而被检。忧怖亦深。若能称名者。重关自开。铁木易坏矣。二引证。应验传云。盖护山阳人。系狱应死。三日三夜。心无间息。即眼见观音放光照之。锁脱门开。寻光而去。行二十里。其光乃息。三观释。一果报枷锁。三途及人不言可知。修罗亦有五缚。唯北洲及天上。自无此难。二恶业枷锁。若人修习善法。被恶业覆心。使善法败坏。即为恶业所缚。于三界中。无由解脱。三烦恼枷锁。三乘人未至究竟。皆为烦恼所缚。不得自在。若能至心念菩萨名。而一切枷锁无不解脱。楞严云。七者。音性圆消。离诸尘妄。妄尘既离。夫复何系。所以令持名者得解脱也。

　　△七怨贼难。

　　若三千大千国土满中怨贼(至)称其名故即得解脱。

　　○释怨贼难亦三。一贴文。大千国土者。标难处也。满中怨贼。明难事也。满中者。显国旷贼多。圣力能救也。怨必夺命。贼乃夺财。今贼而复怨。其财命俱夺。必矣。甚为恐惧。

　　[△@△]宝重而路险。贼临而复怨。害岂浅鲜耶。此中一人力劝称名。谓菩萨能以无畏施人。若称者必当脱苦。何异久旱中之闻巨雷。众商共称。何异孤旅中之遇父母。是诸知契而二知泯。岂不能成解脱哉。商主等。乃遭难之人。商者。能择贵贱。善解财利。商量得宜。堪为商人之主。一人下。明机。一明安慰。二劝称名。三叹圣德。四俱发声。所以安慰者。止其恐怖也。劝称者。设其上䇿也。叹德者。奖令定胆也。二引证。应验传云。僧慧达以晋隆安二年。于陇上掘甘草时。饿羌正捕人食。即获慧达。闭于栅中。择肥者先食。达怖。但一心称名。并诵是经。人食已尽。唯达与一小儿。次拟明晨取食。达竟夜称诵。似无所感。向晓羌来取达。忽一猛虎从草透出。哮吼不已。诸羌散走。虎啮栅作一穴而去。达并小儿。俱得免害。三观释。一果报冤贼。自地狱至六天。俱有斗争。二恶业冤贼。若修善时。恶多是冤。三烦恼冤贼。三乘以一切烦恼。是出世怨心。般若是商主。五度众行是商人。法性实相是重宝。六蔽是怨贼。若能一心称名。一切怨贼俱得解脱。楞严谓八者灭音圆闻遍生慈力。盖音闻两立。则物我成敌。音灭闻圆。则内外无待。故能遍慈而却敌也。

　　△二结神力。

　　无尽意观世音菩萨摩诃萨威神之力巍巍如是。

　　天台云。观音智力既大。加护亦广矣。岂止但应七难。当知遍法界。皆能救护。故言巍巍。巍巍者。重明高累之辞也。观音之力。出于同居分段二死之外。竖应方便实报二土之间。故言重明。载沐神应。故言高累。口机应物已竟。

　　△二意机应物。分二。一离三毒。

　　若有众生多于淫欲(至)便得离痴。

　　天台云。此三通称毒者。以能侵害行人故。但有单复言耳。若云贪嗔痴。名单。今从复列。故云淫欲等也。自爱为欲。爱他为淫。自忿为恚。忿他为嗔。自惑为愚。惑他为痴。今明三毒多者。而菩萨威力。尚令得离。况少者耶。要解云。离欲者。由菩萨熏闻离尘色所不劫之力也。盖众生以欲习合尘。故为色劫。一蒙妙力。则欲爱干枯。根境不偶。虽有妖色。不能劫动也。离嗔者。由根境圆融。无能所对之力也。盖嗔由违情而起。对境而生。圆融则无违无对。而嗔可离矣。离痴者。由消尘旋明。朗彻无碍之力也。盖痴为妄尘所蔽无明。所覆。消尘则无蔽。朗彻则无覆。故能旋复真明。永离痴暗也。

　　△二显威神。

　　无尽意观世音菩萨(至)是故众生常应心念。

　　此言如是者。指前三毒。等字摄慢疑及诸见也。然十结使。皆为三界深惑。而三毒犹重。故特举也。令离三毒。而曰大威神。曰多饶益者。以前七难尚是外境。而三毒乃一切众生无始无明之固结。根深蒂固。若非大威神大猛力。岂易断哉。三毒不除。生死何出。今既诸妄销忘。自应一真显露。其悟入佛之知见。亦不难矣。故曰多所饶益。前七难中。但曰一心称名。或曰称其名号。今必曰常应心念者。由三毒幽微。防之应密。众生若能常念常敬。毒从何发。稍一忘念。则妄尘竞集而三毒起矣。故使行人于菩萨圣境。常当心念也。

　　△三身机应物。分二。一正明诚求。又二。一求男。

　　若有女人设欲求男(至)便生福德智慧之男。

　　知音云。凡女人身。以夫贵而贵。然色难常好。夫爱莫恒。唯有生男。乃可永赖。故女人必欲求男也。若生男无福。家不足兴。无德名不足盛。无智身不足贵。无慧道不能行。故求菩萨。即欲生福德智慧之男也。然求必有遂者。由菩萨融形复闻不动道场。乃至各各佛边。为法王子之力。盖菩萨于诸佛。既具子道。故令求即得也。

　　[△@△]世人不求而生男女者尚多。今言欲求者。是有所愿欲也。礼拜供养。是诚求之行。便生福德等。乃明感应道交也。

　　△二求女。

　　设欲求女便生端正有相之女宿植德本众人爱敬。

　　知音云。女不端正。色虽美而内政莫立。不有相貌。心虽端而外见罔贵。不宿植德本。则不知敬重三宝。亦令人不生爱敬也。然菩萨使诚求人。必生如是女者。由六根圆通。明照无二。乃至承顺十方微尘如来。秘密法门。领受无失故也。易云。至哉坤元。乃顺承天。今菩萨以圆通妙体既能明照。又能承受有坤道焉。坤厚载物。故令求者便生含弘光大端正有相之女也。然三毒乃众生所常有之正性。多则为害也深。二求乃众生常有之正情。少则为嗣也绝。故或恶其多。或虑其绝。一念敬圣。名供圣像。皆响应者。乃不思议之妙用也。

　　△二结福不虚。

　　无尽意观世音菩萨有如是力(至)福不唐捐。

　　此结身业应机之不虚也。恐疑者谓。自有礼拜不蒙愿者。故此云。若能恭敬礼拜。而所得福。必不虚弃。唐捐者。虚弃也。其所以不蒙应者。由感之未至。非应之不及也。别答脱苦已竟。

　　△三劝持名答。分三。一劝持。

　　是故众生皆应受持观世音菩萨名号。

　　天台云。上说观音得名因缘。其力广大。既不辩形质。但述名论德。若欲归崇。宜奉持名号。故举持名为劝也。

　　[△@△]是故者。指前救七难。离三毒。应二求。种种威神之故。皆应者。广劝持名也。谓菩萨有如是大威神力。不唯有难有毒有求者当持。即一切众生。皆应受持也。向下较其所当持之福。

　　△二格量。

　　无尽意若有人(至)于百千万亿劫不可穷尽。

　　此明持菩萨名。如食金刚。非食他物可比也。直指谓。初举一人广大之福为本。六十二亿。福田多。尽形寿。时节多。四事具足。供养多。持名号。恭敬多。举此四事。为校量本。于汝下。问也。无尽意下。答也。佛言下。又单举一人称观音名。正格量也。还举四大。以格四多。而其功德正等。

　　○问。何故持诸菩萨之功多。而福返少。持观音之功少。而福返多。答。诸菩萨尚在五十四位中。而观音已居等觉。如二人者。一人多奉诸臣。一人专敬于主。则其承恩之差等可知矣。又圆通中自陈。谓我一名号。与彼众多名号无异。由我修习得真圆通。以是则知自他正等也。

　　△三结叹。

　　无尽意受持观世音(至)无量无边福德之利。

　　○一时称名。福不可尽。大品云。一华散空。乃至毕苦。其福不尽。义疏云。一华供佛。以类一时持观音名。言毕苦者。二死永尽也。谓直至成佛。而散华之福。犹尚不尽。必以六十二亿为校量者。乃扩六根而言也。已上总成十四无畏。即是与诸众生共一悲仰也。问答人名已竟。

　　△二问普门示现。分二。一问施三业。

　　无尽意菩萨白佛言世尊(至)方便之力其事云何。

　　天台云。前问何缘得名。佛答众生三业显机为境。法身灵智冥契为应。由此境智因缘。而得名也。今问云何游等。佛答以普门示现三业显应。以答冥机。云何游是身。云何说是口。方便是意。圣人三业无谋。而遍应一切。亦名三轮不思议化也。义疏云。众生称名常念。及以礼拜。三业现前。故言显机。法身灵智。即始本二觉分合之真身也。乃以智拔苦。故曰冥应。今明菩萨意鉴机。身现相。口说法。令众生有觉知见闻。故曰显应。然且不说众生三业修行之相。此由宿善冥伏在怀。乃能致感。故曰冥机。又以方便问意业者。非是道前取理方便。此为证后鉴机之方便也。

　　△二答其妙应。分二。一答所现身。

　　佛告无尽意菩萨(至)即现佛身而为说法。

　　此并答三问也。天台云。应以二字答意。盖意地观机。见其所宜。当示何身。说何法也。现身即身业。说法即口业也。此别答中。凡现三十二身。十九说法。束为十界身。而缺菩萨地狱二界。菩萨即是本身。岂复言缺。地狱应有。但文略耳。别答虽无。总中亦具。谓以种种形。游诸国土者。是也。三十二身。文分为八。一圣身。二天身。三人身。四四众。五妇女。六童男。七八部。八金刚身。圣身中先明佛身者。或是应佛或是化佛。但圣人逗物。具有二义。若一时歘有为化。应同始终名应。然应佛即有两相。一胜应。二劣应。胜应圆别之机。劣被藏通之众。知音云。国土众生者。约大千依正二报。总言机也。应当也。以用也。谓大千土中。若有一圆顿机众生。欲不涉阶渐。直下成佛。则此人当用佛身得度。故即现其身。为说圆满果法也。楞严云。若诸菩萨入三摩地。进修无漏。胜解现圆。我现佛身。而为说法者。是也。

　　应以辟支佛身得度者现辟支佛身而为说法。

　　○如文殊。二万亿劫作辟支佛。教化众生。现身说法。楞严云。若诸有学寂净妙明胜解现圆等。则所说乃静妙明缘觉法也。

　　应以声闻身得度者即现声闻身而为说法。

　　○或作藏通声闻。或作随五味转声闻。内秘外现。引导众生也。楞严云。若诸有学。得四谛空。修道入灭等。则所说乃四谛声闻法也。此明现四圣身。次明现六凡身。

　　应以梵王身得度者即现梵王身而为说法。

　　○璎珞经云。四禅皆有王。此言梵者。应是初禅顶。犹有觉观语法。得为大千世界主。盖言观音修白色三昧。不取不舍。不取故不随禅生。不舍故应为梵王。说出欲论。以权引实也。楞严云。若诸众生。欲心明悟。不犯欲尘等。则所说离欲法也。

　　应以帝释身得度者即现帝释身而为说法。

　　○以菩萨修白色三昧不取不舍。说种种胜论。以权引实。楞严云。若诸众生。欲为天主。统领诸天等。则所说者。五戒十善法也。

　　应以自在天身得度者即现自在天身而为说法。

　　○梵语婆舍䟦提。此云他化自在。假他所作。以成己乐。即魔王也。净名经云。多是不思议解脱菩萨。住赤色三昧。不取不舍。应为魔王。令诸魔界即入佛界。楞严云。若诸众生。欲身自在等。则所说游行十方之法。此下凡所现身。皆是菩萨住于三昧。以权引实。例此可知。

　　应以大自在天身得度者(至)而为说法。

　　○楼炭经名阿迦尼吒。华严称色究竟。释论云。摩醯首罗。称大自在。骑白牛。八臂三眼。乃诸天之将。未知与此同名耶。为即指此天耶。又释论云。过静居天。有十住菩萨。号大自在。为大千界主。依此则将非指此也。楞严云。若诸众生。欲身自在。飞行虚空等。则所说欲身自在之法也。

　　应以天大将军身得度者(至)而为说法。

　　○金光明经即以散脂为大将。又云鸠摩伽。此云童子。楞严云。若诸众生。爱统鬼神。救护国土等。则所说救护国土法也。

　　应以毗沙门身得度者即现毗沙门身而为说法。

　　楞严谓。若诸众生。爱统世界。保护众生等。则所说保护众生法也。然楞严有现四天王及太子。此以毗沙门该之。盖此为四王之一也。解现妙音品。已上叙现天乘主帅。下叙人间王臣。

　　应以小王身得度者即现小王身而为说法。

　　小王者。对轮王言也。楞严云。若诸众生。乐为人王等。则所说十善道法也。然人王。故非平人之所乐为。而菩萨亦与说法。以遂乐为之愿者。为欲理治邦国。风化人民。使道法流通。所以亦应求也。

　　应以长者身得度者即现长者身而为说法。

　　解见前品。则所说主族姓世间推让法也。

　　应以居士身得度者即现居士身而为说法。

　　此有德无位。以道自处者也。则所说名言清净自居法也。

　　应以宰官身得度者即现宰官身而为说法。

　　三台辅相。州牧县长。悉曰宰官。则所说治国土断邦邑法也。

　　应以婆罗门身得度者即现婆罗门身而为说法。

　　西域四姓。此其一也。名净行。亦名梵志。则所说数术摄卫法也。数术。即占相等。摄卫。即调护身寿医乐等。

　　应以比丘比丘尼优婆塞优婆夷(至)而为说法。

　　此应僧俗四众。则所说五戒十戒。及二百五十戒。与五百戒之法也。

　　应以长者居士宰官(至)即现妇女身而为说法。

　　知音云。此与楞严少异。彼一现女主。二现国夫人。三现命妇。四现大家(音姑)。孤山云。女主。即天子之后。国夫人。如论语邦君之妻曰君夫人。命妇。谓妻因夫荣者。大家。如后汉扶风曹世叔妻者。同郡班彪之女。名昭。字惠姬。和帝数召入宫。令皇后贵人师事焉。号曰大家。此中长者宰官妇女。合彼命妇。不云现女主国夫人者。以妙音于王后宫。变为女身。而说是经。已叙之矣。则所说内政立身以修家国之法也。

　　应以童男童女身得度者(至)而为说法。

　　取妙庄严王二子释。及华严童子算沙嬉戏等。是也。则所说不坏男根。不求侵暴等也。已上现世间男女竟。次现八部。

　　应以天龙夜叉乾闼婆(至)即皆现之而为说法。

　　楞严开叙为九科。则所说乐出其伦之法也。

　　应以执金刚神得度者即现执金刚神而为说法。

　　梵语䟦阇罗。此云金刚。梵语波腻。此云手。手有执义。即以执金刚杵为名正法念经云。昔有国王夫人。生千子。欲试当来成佛次第故。拘留孙佛探得第一筹。乃至楼至如来得千筹。第二夫人生二子。一愿为梵王请千兄说法。一愿为金刚神护千兄佛法。故有此也。答所现身已竟。

　　△二总答度生。

　　无尽意是观世音菩萨(至)游诸国土度脱众生。

　　此结上总别答问也。天台云。诸名不一。横则周遍十方。竖则冠通三土。随缘变现。何止三十二身。托化逐缘。岂局娑婆世界。以种种形。总明示现身广。游诸国土。明所化处广。度脱众生。明所得益广。言虽略于上。义则广于前也。知音谓。楞严云。是名妙净三十二应入国土身。皆以三昧闻熏闻修无作妙力。自在成就。准彼无作自在妙净之言。则此中十九说法。皆在机感上论。于菩萨法身。如镜应像。如月现水。此正所谓上合十方诸佛同慈力也。明两翻问答已竟。

　　△二劝至诚供养。分二。一如来劝供。

　　是故汝等应当一心(至)皆号之为施无畏者。

　　是故者。指前两翻问答之故。前答问中。先总后别。以难是众生苦境。意恐菩萨应不普被。故先总曰受诸苦恼一心称名皆得解脱。是明菩萨悲心无极。而下合众生也。前重一心称名。以菩萨真身冥应。无可寻求。只可称名而已。后答问中。先别后总。以现身是众生乐缘。意恐菩萨既普现十法界身云。其妙应不过此耳。故后总云以种种形游诸国土。是明菩萨慈心无尽。而上同诸佛也。今此复劝一心供养者。由菩萨于一切众生前。现身说法。则见种种色。闻种种声。既闻见分明。所以当一心供养也。前曰一心称名。是知有菩萨可供。后曰一心供养。是见有菩萨可敬。如是一心。如是恭敬。久而不退。则可以入佛知见矣。楞严以十四无畏。即救七难。赴二求。免三毒等。为无畏。今于三十二应之后。又言怖畏急难中能施无畏。则是总前两翻问答。以离苦得乐。皆名无畏。今言娑婆称施无畏。而楞严云。十方微尘国土。皆名施无畏者。益见其所当供养也。

　　△二无尽受旨。分六。一奉命。

　　无尽意菩萨白佛言(至)受此法施珍宝璎珞。

　　此见当机奉命。不惜所珍。得法自在。为法施也。佛云汝等当供养。则下出其无畏。当机云我今当供养。则下解其所珍。所以见至重忘而无畏得矣。言众宝者。乃间错而成也。璎珞经云。从初住铜宝。乃至等觉摩尼宝。今曰宝珠。其位例可知矣。天台云。颈表中道一实之理。以众多无著法门庄严实相。如璎珞严颈也。解者。表菩萨于一切行愿功德。乃至佛智涅槃。皆不住着也。百千。表一地有万功德。地地增多也。法施。如法而施。即佛智涅槃。俱能舍故。

　　△二不受。

　　时观世音菩萨不肯受之。

　　解颈璎珞。正菩萨所嘉与。但无不肯受三字。何以申无尽之解代众而解。众亦不喻解之之意矣。自无尽意以愍我等言之。佛又以愍无尽意。及愍八部等劝之。而解璎珞之意。斯人人喻之矣。故观音之不受。无尽意之恳受。世尊之劝受。俱是令众知解一意。千佛万佛。只要人知解故也。

　　△三求愍。

　　无尽意复白观世音(至)愍我等故受此璎珞。

　　以愍我等三字。为可受之本。当机以愍众而施。菩萨以愍众而受。则二俱法施也。

　　△四佛劝。

　　尔时佛告观世音菩萨(至)人非人等故受是璎珞。

　　直指云。佛所以劝观音愍众而受之者。正为四众八部。未入妙行。所以嘱观音大悲摄取。乃得终始究竟。四众该本迹正记者。八部该本迹外护遗流者。始见意无穷尽。至此则开示悟入佛知见已毕。

　　△五即受。

　　即时观世音菩萨愍诸四众(至)一分奉多宝佛塔。

　　此明菩萨奉命即受。乃愍诸众而受法施也。知音云。遵佛命愍四众八部者。表受法施。下合一切众生同悲仰也。分璎珞供佛及塔。表上合三世诸佛同慈力也。天台云。以一璎珞分二分者。表事理二因。供二佛者。将趣二果也。理圆证法身佛。事圆证报身佛。又表一行必具二因。理则正因。事即缘了。理事不二。故曰妙因能成法报之妙果也。不论应身者何也。曰。因人趣果。合表二身。法报若成。应用自现。

　　△六总结。

　　无尽意观世音菩萨(至)游于娑婆世界。

　　此总结前问。以答当机也。本以菩萨获二种殊胜。发三种妙用。则三十二应。十四无畏。四不思议。皆名自在神力而游娑婆世界也。但此文缺四不思议。而知音谓。具于四翻结答文中。初云。威神之力巍巍如是。次云。有如是等大威神力多所饶益。三曰。是故娑婆世界皆名施无畏者。四曰。有如是自在神力。所以然者。以同体形咒。异体形咒。破悭感求。供养佛生。此四不思议。皆大自在威神之力。故此四答摄无不尽也。长行已竟。

　　△二偈颂。分三。一双颂二问。

　　尔时无尽意菩萨以偈问曰。

　　义疏记云。颂文什师不译。诸师皆谓。梵本中有。荆溪尊者云。此亦未测什师深意。续高僧传云。偈是阇那掘多所译。智者出时。此偈未行。故无所解。荆溪亦于辅行记中。引还著于本人之文。故知具释理亦无妨。近有天竺寺式法师。分节其文。对于长行问答。宛如符契。故依彼分释。

　　世尊妙相具我今重问彼佛子何因缘名为观世音。

　　此颂先叹佛德。世尊万德相好。一切毕具。故云妙相具。我今句。颂前二问。以彼字该人法二种。后二句单问名。颂长行以何因缘名观世音也。

　　△二双颂二答。分二。一经家叙答。

　　具足妙相尊偈答无尽意。

　　式师云。此颂似缉缀之语。宜当如来直答。或集经者乘便颂之。或掘多以偈翻之。贯散随言。亦无不可。

　　△二正颂佛答。分二。一加颂总叹行愿。

　　汝听观音行善应诸方所(至)发大清净愿。

　　知音云。汝听者。敕令谛听。总颂下合六道之愿深。谓圣行能应诸方。虽是神通。亦由深大之愿所使然。愿深由经劫多。亦不可以心思口议者。次总颂上合诸佛之愿净。谓经多劫发大愿。不可思议者。由侍佛多而无染着也。

　　[△@△]诸方。即微尘国土三世间也。善应者。于十法界。闻称即应也。弘誓下四句。文似间错。宜云发大清净愿。弘誓深如海。侍多千亿佛。历劫不思议。以愿大清净。故曰如海。此明愿也。由侍佛千亿。故劫量难思。此明行也。弘誓。即四弘誓。言清净者。是不为自求人天权小福报等。

　　△二别颂正明二答。分二。一颂答观世音名。又二。一总答。

　　我为汝略说闻名及见身心念不空过能灭诸有苦。

　　式师云。略说者。举要言也。闻名故称。口机也。见身故礼。身机也。心念即意机。闻名是冥应。见身是显应。诸有。二十五有也。

　　[△@△]闻名。即颂前问答七难二求。一称名而得满愿也。见身。即颂后问答三十二应。一注念而得成就也。心念二字。总二答中一心称名一心供养。然称名供养。若不一心。则空过处多。所谓暂时不在。还同死人。岂能疾灭诸有苦哉。又诸有。若指二十五有。则不能尽十法界机。然四圣流中。求不遂愿者。亦是苦。当知诸有苦。即一切苦也。

　　△二别答。又二。一颂七难加余。就分十二。一颂火难。

　　假使兴害意推落大火坑念彼观音力火坑变成池。

　　知音云。此下皆申颂略说。火坑嗔所变起。人以嗔害。圣以慈忍。故念圣力。火坑而化为池。此以性火真空而救之也。

　　[△@△]此科云假使。后言或漂或被等。皆非实有。非常有事。设有是事。但念得彼菩萨名。自不为难。此所谓感应道交之力也。

　　△二颂水难。

　　或漂流巨海龙鱼诸鬼难念彼观音力波浪不能没。

　　○巨海。贪所成就。贪财似龙。贪淫似鱼。贪杀似鬼。一念圣力。五欲顿息。则波浪不没。此以性水真空而救之也。要解云。于水言漂言浪。则兼风灾。自此至电雹消散。皆颂外业。在长行为十四无畏。而颂文事相不同。又加旁颂者。十四无畏。特举大略。实具一切功德故也。

　　△三加颂须弥难。

　　或在须弥峰为人所推堕念彼观音力如日虚空住。

　　○自高大之我慢。逾于须弥。我慢人。人犹慢我。是为人所推堕也。菩萨谦光照物。故一念圣力。如杲日住空。此以性空真觉而救之也。

　　△四加颂金刚难。

　　或被恶人逐堕落金刚山念彼观音力不能损一毛。

　　○痴恶逐人。如堕金刚山无有不伤者。菩萨永绝痴爱。故念者得力。即使堕落不能损一毛。此亦性空真觉而救之也。大窾引阿含云。三千大千世界。复有大金刚山。绕大海水。金刚山外。复有第二大金刚山。二山中间。窈窈冥冥。有八大地狱。日月威光所不能照者。是也。

　　△五超颂怨贼难。

　　或值怨贼绕各执刀加害念彼观音力咸即起慈心。

　　○冤贼缠于疑暗。是各执刀加害也。菩萨视冤同亲。毫无疑害。故念得力者。皆起慈心而救之也。

　　△六追颂刀杖难。

　　或遭王难苦临刑欲寿终念彼观音力刀寻段段坏。

　　○王难生于身见。有此身生。则有彼身死。是为临刑寿终也。菩萨身见消忘。故念得力者。彼身见之刀。即段段坏也。

　　△七追颂枷锁难。

　　或囚禁枷锁手足被杻械念彼观音力释然得解脱。

　　○譬边见为桎梏也。生此有无断常等边见。为财产所囚禁。妻子所枷锁。六亲伎俩所杻械也。菩萨边见顿空。故令持名者。得解脱也。

　　△八加颂咒药难。

　　咒诅诸毒药所欲害身者念彼观音力还著于本人。

　　○咒药等。邪见所发也。害人而返自害。圣无邪见。故令念得力者。不遭毒横也。

　　○譬如经云。有清信士。初持五戒。后时衰老。多有废忘。尔时山中有渴梵志。从其乞饮。田家事忙。未如所愿。遂恨而去。梵志能起尸使鬼。召得杀鬼。敕曰。彼辱我。往杀之。山中有罗汉。知之往田家。语云汝今夜早然灯。勤三自皈。口诵守身口莫犯偈。慈念众生。可得安稳。主人如教。鬼莫能害。由不能害。其鬼乃恚。欲害梵志。罗汉敝之。令鬼不见。辅行引此云。正是观音经中还着本人意。

　　△九追颂罗刹难。

　　或遇恶罗刹毒龙诸鬼等念彼观音力时悉不敢害。

　　○即诸见取所兴也。菩萨诸见消忘。故令念者得力。断诸见。龙鬼则无所害也。

　　△十加颂恶兽难。

　　若恶兽围绕利牙爪可怖念彼观音力疾走无边方。

　　○譬戒禁取。为恶兽。具利牙爪可怖也。菩萨无戒禁之取着。故令念者得力。而持牛狗等之恶兽。疾走无边方也。

　　△十一加颂蛇蝎难。

　　蚖蛇及蝮蝎气毒烟火燃念彼观音力寻声自回去。

　　○蚖蛇等。具忿恨之恶。气毒如烟火之烧然。触之即杀。菩萨无是毒害。故令念者得力。诸恶虫自回避也。

　　△十二加颂云雨难。

　　云雷鼓掣电降雹澍大雨念彼观音力应时得消散。

　　○谄媚如云之覆日。憍傲如雷之震惊。嫉妒人之所长。求索人之所短。如掣电之快驶。毫不容隐也。好害人之善。如雹之催害物也。狂言赞毁于人。如澍雨之倾于物而浸润也。菩萨无是诸恶。故念者得力。凡遇诸害。应时消散也。式师云。已上颂七难。共为十二。不出地水火风空识之六种。须弥金刚是地。云雨亦水。蛇兽咒诅。是有情属识。由菩萨色身旋复。使求之必遂也。更须知一切色心依正。皆是菩萨妙色妙心。众生于圣色心中。而自为难。求救之诚。亦是观音。是故机成。即时能应。当以此义观之。何患不同观音利物哉。颂七难加余已竟。

　　△二颂三毒二求。

　　众生被困厄无量苦逼身观音妙智力能救世间苦。

　　前颂救诸外难。此颂脱其内业。良以众生为贪嗔等十结使。于三界中。妄作妄受。六凡为粗惑所缠。四圣由细惑所蔽。惑之粗细不同。而轻重众苦。逼迫则一也。故曰无量苦逼身。凡此众机。菩萨以妙智神通之力。于三世间中。无不能救也。则此中众生与世间。皆具十法界义。颂答观音名已竟。

　　△二颂答普门示现。分二。一正颂示现。又二。一超颂总答。

　　具足神通力广修智方便十方诸国土无刹不现身。

　　此颂长行总答以种种形游诸国土等。直指云。亦是广赞观音神通智慧方便。皆悉具足。乃能于十方国土。普应群机。以示圆行等虚空界之相。

　　△二追颂别答。分三。一颂身业普应。

　　种种诸恶趣地狱鬼畜生生老病死苦以渐悉令灭。

　　式师云。长行中别列诸身。身皆三业。颂中三业别示。而业周遍。见颂之功也。此颂身业普应。合具十界。今止示三途。以劣况胜也。九界二死。皆有四相。渐渐令灭。归于常寂。斯亦观音之妙用也。长行中未见现地狱等身。颂文补之。

　　△二颂意业普观。分二。一明本观慈悲。

　　真观清净观广大智慧观悲观及慈观常愿常瞻仰。

　　此颂妙行之体。观字当作平声。属根本智。要解云。真以息妄。净以治染。智以破惑。悲以拔苦。慈以与乐。以是五观。加被群迷。故妄染惑苦。应念消灭。所以乐当瞻也。大窾云。真观观。声闻根。清净观。观缘觉根。广大智。观菩萨根。悲观下合众生。慈观上同诸佛。具此五观。观五众机。念念不离。故应常瞻仰也。

　　[△@△]此颂答普门示现。其实显菩萨上合诸佛本妙觉心。以此五观名异体同。而实即是本妙觉心。体用兼至。所以能于十方微尘国土。现种种身。说种种法。如月临空。无所不应也。

　　△二明智光遍照。

　　无垢清净光慧日破诸暗能伏灾风火普明照世间。

　　光乃发之于外用也。能破暗伏灾。显大用无限。用既大。而体必周。所以曰无垢。曰清净。曰慧日者。体不离本妙觉心也。虽然现十界身云。其实二俱不着。故慧日光明。得无垢清净。以应无尽意之当解璎珞。观世音之不受而奉上如来也。诸暗。乃三惑无明。即内障。灾风火。意含多种。即外障。内外障除。大千洞照。故曰普明照世间。

　　△三颂口业普说。

　　悲体戒雷震慈意妙大云澍甘露法雨灭除烦恼𦦨。

　　式师云。说虽惟口。必假身意。为受法之本。为法现形。本期救苦。故名悲体。说法必以戒行为先。故曰戒雷震。菩萨兴无缘慈济。作不请之谈。无物不覆。无机不被。故曰慈意妙大云也。甘露。乃诸天不死之神药也。所宣至理。解必无生。若非无生。焉能不死。于慈云中。注大法雨。众生受之。三惑𦦨灭。故曰澍甘露等。大云是慈悲普。注雨是说法普。灭𦦨是利益普。正当颂普门义也。

　　△二加颂显机。

　　诤讼经官处怖畏军阵中念彼观音力众冤悉退散。

　　式师云。前长行三业显应。以被冥机。疏以施璎珞。彰显机义。今重颂普门示现中。有此念观音之人。亦显机也。益见天台冥契圣旨。事系讼庭。身临战阵。心忧刑罚。命虑兵残。今昔冤仇。此时合会。但一心致感。而众难皆袪也。双颂二答已竟。

　　△三双颂二劝。分二。一颂劝受持。又二。一明境智深妙以劝常念。

　　妙音观世音梵音海潮音胜彼世间音是故须常念。

　　说法不滞。为妙音。寻声救苦。为观音。音性无著。为梵音。应不失时。为海潮音。具此所以胜世间音也。直指云。此承上常愿瞻仰而来。毕竟教人瞻仰者。为菩萨境智深妙。虽随类现身随机说法。而更真俗双融。故曰妙音。外观九界之音。不逐声流转。返观观者。即令彼解脱。于己则不着法。故以梵音名中道之智也。然九界一时称名。菩萨亦一时圆应。不先不后。故曰海潮音。以如上三音。随机说法。自在无碍。胜过彼五十一位智正觉世间之法音。所以教人常瞻仰也。

　　[△@△]详夫菩萨忘音尘而修闻性。及至称名劝持。乃独取音。而不取闻。何也。正显圆人不坏法相。而初心忘尘。但图解根。而圆通之后。所彰妙用。全在于音也。故三十二应中之说法。四不思议中之说咒。皆妙音之力也。十四无畏中之救八难。四不思议中之施无畏。皆观世音之力也。十四无畏中之除三毒。四不思议中之破悭吝。皆梵音之力也。三十二应中之赴遍求。十四无畏中之赴二求。四不思议中之赴广求。皆应不失时。潮音之力也。以持观音一名。而胜六十二亿恒河沙法王子名。即胜彼世间音也。故前以一观。而为五观。观无异观。今以一音。而为五音。音无二音以不异之观。观不二之音。则境智俱深。非心可测也。

　　△二明感应难测以劝勿疑。

　　念念勿生疑观世音净圣于苦恼死厄能为作依怙。

　　且菩萨不唯观听返入。离诸尘妄。兼之三空越。而二死脱。于圣类身。可谓净矣。惟其净圣。故能随类应感。使一切分段变易生死之厄。粗细尘惑之苦。凡有希求。靡不成就。故能于九界众生。为依为怙。所以力劝持名而勿疑也。前云念念不空过。能灭诸有苦。此言念念勿生疑。能为作依怙。然纤疑在念。则本体观音圣不净矣。圣不净即为空过。于生死中。而失父母。则无可依怙者也。

　　△二颂劝供养。

　　具一切功德慈眼视众生福聚海无量是故应顶礼。

　　要解云。具一切功德。则所求必应。不止十四无畏也。慈眼视众生。则无所不度。不止三十二应也。其福聚如海。利泽无穷。故应皈命顶礼也。偈颂已竟。

　　△三明益。分二。一持地叹功德。

　　尔时持地菩萨即从座起(至)当知是人功德不少。

　　知音云。前以无尽意当机。明耳根圆通持经。其意无尽也。今以持地结证。显圆通无尽之意。不离一切众生常住心地也。

　　○宝云经云。地有十义得名。一者广大。二众生依。三无好恶。四受大雨。五生草木。六种子所依。七生众宝。八出诸药。九风不动。十狮子吼不能惊。菩萨亦尔。故名持地。式师云。闻是观音等。是闻初翻冥益问答也。普门示现等。是闻次翻显益问答也。自在业者。即不思议力用也。

　　[△@△]当知功德不少。有况显意。然闻有菩萨此普门示现之神通者。而功德尚是无量。况受持名者。供养形者。读诵解说书写此普门示现经者。则其福倍倍转增。益不可量也。

　　△二闻品获利益。

　　佛说是普门品时(至)阿耨多罗三藐三菩提心。

　　此经家叙置印证持地功德不少之文。无等者。即物无与等称。无上者。下等字。即与物为等。正等觉义也。然物无与等。而又能与物为等。此如来最上德也。观音体此。而成普门行。随类应化。与物为等。故闻其风者。皆能发如是心。此所谓以圆行成最上德也。观音普门示现周遍流通已竟。

　　陀罗尼品第二十六

　　品节云。此品由前妙行已圆。当克妙果。第藏识幽深。历劫余习。潜伏其中。虽有止观之功。而智有所困。神有所不及者。若非神咒加持。不易断也。故有后三品三种加持也。一神力。二法力。三现身面言说。楞伽惟二。今多法力。此品正神力加持也。以咒乃诸佛秘密心印。如天子秘符。大将执之。无敌不克。况藏识为生死窟穴。最极幽深。习气潜伏。止观之力所不及者。必须仗如来秘密心印之力以攻之。所以楞严云。若修行人。习气未除。应当诵我神咒。是也。楞伽亦云。若不以神力建立者。则堕外道恶见妄想。及诸声闻众魔希望。故七地已前不加。则堕外道。八地不加。则堕二乘。九至等觉不加。不得入妙。故修行者。所当加也。大窾云。自地涌菩萨持经。如来嘱累。心事已竟。复恐诸菩萨久居下界。常处空闲。初入尘寰。利生接物。难堪难忍。故复将此界他方诸大菩萨所证法门。一一拈出。如药王之忍辱。妙音之法空。观音之慈悲。与彼下方菩萨。恒为模范。若忍辱而不得法空。则心量不广。若证法空而不行慈悲。则教化不圆。必须入此三种法门。方得流通此经。不断持经典型也。而复加此品者。正恐末世邪师炽盛。魔事实多。使持经难为广益。故诸菩萨说咒护持。不令侵毁此法师者。益见诸菩萨慈悲无尽也。要解云。陀罗尼。此云总持。即念慧妙力。诸佛密语。有一字多字无字之异。能以一字。总无量法。持无量义。摧邪立正。殄恶生善。皆能总而持之之谓也。

　　[△@△]凡佛说法。必兼显密二门。显以生慧。密以得福。施此二门。使修学人福慧齐到也。如世医人。或显说方。或密授药。其瘳病之验一也。然咒者祝也。使持咒人。念念无间。祝邪者正。祝染者净。祝迷者醒。祝凡者圣。无不遂其心满其愿也。咒语或诸佛弘名。或神王圣号。持其佛名。神鬼拥护。持其王名。神鬼皈崇。必至受持者。福智庄严。而永无魔事也。又神咒乃诸佛密语。非心识可能测知。故曰是大神咒无等等咒。于五不翻中。乃秘密不翻。不唯凡者不知。其实下位菩萨不识上位密语。此皆从如来不思议妙智流出。宜敬心奉持焉。

　　△四以众圣神咒加持坚固流通。分四。一问持经功德。

　　尔时药王菩萨(至)若书写经卷得几所福。

　　此是药王欲使此经流通不尽。故致此问也。直指云。此品复以药王当机。是以诸佛心光为药。守护地前信等五位。治五蕴结使微细烦恼之病。然又以持经功德为问者。是欲为发心说咒之端也。

　　[△@△]此问非从前泛常所谓受持者。言读诵通利。是得证法身之人读诵。若不通利。去佛尚远。虽有福利。犹不足较。书写即注释。是经能注释者。神入佛心。深契妙理。当为神咒之所守护者也。故问得几所福。

　　△二答功德无量。

　　佛告药王若有善男子(至)如说修行功德甚多。

　　此如来答得多福。明识药王之心普也。八百万亿下。举多佛。是田胜。能供如是多佛。是福广。以此胜田广福。较一持四句偈者之功德。不可比也。何故。佛虽多。供虽广。事也。持经者不惟徒诵。而又能解义。不独解义。而又能如说修行。解义者心悟实相。修行者妙契法身。如此等福。宁有量哉。四句者。不必定指。须知全经字字。皆佛心光。受持读诵一句一字者。无不获益。所谓析栴檀片片皆香也。

　　△三请以说咒护。分五。一药王请说。分四。一求请说。

　　尔时药王菩萨白佛言(至)陀罗尼咒以守护之。

　　前校功德处。以受持读诵书写为问。今说咒处。又以说法者为言。乃前后互彰也。非说法者无功而受持书写者。咒不护也。

　　△二正说咒。

　　即说咒曰。

　　安尔曼尔(至)阿摩若那多夜

　　天台云。咒是诸佛密语。如王索先陀婆。无有能识。惟有智臣。乃能知耳。洗时奉水。饭时奉器。食时奉盐。游时奉马。咒亦如是。秪是一法。遍有诸力。病愈罪除。善生道合。为此义故。皆存本音。又孤山所引四悉檀释。一世界悉檀。随力异说。令生欢喜益。二为人悉檀。令生善益。三对治悉檀。令破恶益。四第一义悉檀。令入理益。悉者遍也。檀者施。也谓圣人以此四种。遍施众生也。

　　○入理者。意欲令人人入佛知见。所谓惟一大事因缘也。破恶者。倘人未能悟入。且与第二。断除烦恼种习。故云破恶。其人又未能破恶。且与第三。令其生起善心。建立善事。善力渐生。恶习自退。故曰生善。其人又未能兴善。且与第四。令生欢喜。种少善根。为上三种。作远因缘。故云欢喜益也。今以咒论四悉檀者。从劣向胜。如持咒脱难求财等。既遂其心。无不欢喜。此世界悉檀也。又持咒求戒求慧者。无不满愿善法成就。即为人悉檀也。持咒者。断除三毒。恶业消除。即对治悉檀也。又以持咒求证菩提。入诸三昧。而得成就。即第一义悉檀也。大端明四悉檀。秘密利益。非如显说可知其故。若可测知。又何以谓神咒也。行人但当一心谛信。则所有愿求。无不遂意。

　　△三叹护持。

　　世尊是陀罗尼神咒(至)则为侵毁是诸佛已。

　　此叹咒力不可思议。咒既出于六十二亿诸佛所说。则药王亦代佛宣扬也。若有下。明非人不可侵毁。然则经是显咒。咒是密经。持经者。即持咒也。经咒在处。即佛现在。所以侵持经人。即毁诸佛矣。

　　△四佛印可。

　　时释迦牟尼佛(至)于诸众生多所饶益。

　　此如来喜法流通。故极口称赞也。大窾云。既于恶世。不惜身命。护持此经。而又愍念持经法师。说咒冥加。令彼诸魔不敢侵凌毁谤。是亦能以无畏。施无量众生矣。此药王能止众病者也。

　　△二勇施请说。分三。一求请说。

　　尔时勇施菩萨白佛言(至)伺求其短无能得便。

　　药王说咒。故以瘥众生之心病。则药王于此经。致力大矣。今复勇施请说。亦是本会上首。故妙音诣娑婆礼觐释迦。而必欲见文殊药王勇施者。概可见也。前药王云。我与说法者陀罗尼。今勇施云。我与受持者陀罗尼。是于六种法师中。前后互出也。富单那。此云臭饿鬼。主热病鬼。也吉蔗。此云所作。即起尸鬼也。鸠槃茶。旧名冬瓜。由阴如冬瓜。行置肩上。坐便踞之。即魇魅鬼也。凡此诸鬼皆恼害人。有此咒力。不得其便。伺(音四)。

　　△二正说咒。

　　即于佛前而说咒曰。

　　痤隶摩诃痤隶(至)涅犁墀婆底

　　△三叹护持。

　　世尊是陀罗尼神咒(至)则为侵毁是诸佛已。

　　此先叹咒力。亦皆随喜者。此咒是诸佛所说。即诸佛亦顺此咒。而生欢喜也。次叹护持。不致令侵毁法师也。

　　△三多闻请说。

　　尔时毗沙门天王护世者(至)说是陀罗尼。

　　大论云。毗沙门。此云多闻。福德之名闻四方故。居半须弥北水晶埵。主夜义罗刹二部。光明疏云。西域以北方为首。次东南西。故先举此。

　　即说咒曰。

　　阿梨那梨㝹那梨阿那卢那履拘那履

　　世尊以是神咒拥护法师(至)令百由旬内无诸衰患。

　　说咒而又自护。是受嘱深而悲救切也。百由旬内。显驱邪之力广。凡一行人居此。持说修行。为人演说。不惟邪不入身。而亦使不能入境。邪惑既离。衰患何至。

　　△四持国请说。

　　尔时持国天王在此会中(至)拥护持法华经者。

　　大论云。梵语提头赖吒。此云持国。以能护持国土故。又云安民。为上升之元首。乃下界之初天。居半须弥东黄金埵。主乾闼婆毗舍阇。言在会者。以护法闻经故恒不离也。盖天人乘急戒缓。处处闻经。无不在会。乾闼围绕。是主臣随至也。言我亦者。谓不但前天。我亦说之也。一以受佛付嘱。一以不忘本愿。所以当为护持也。此既言东北。而西南已摄其中。非秪二天独说也。

　　即说咒曰。

　　阿伽祢伽祢(至)浮楼沙柅頞底

　　世尊是陀罗尼神咒(至)则为侵毁是诸佛已。

　　药王勇施皆言。咒为恒沙佛说。而多闻不言所说。惟持国秪言四十二亿者。足见菩萨因行广远。侍佛必多。而天王宜乎秪四十二亿也。

　　△五诸女请说。分五。一列名。

　　尔时有罗刹女等(至)并其子及眷属俱诣佛所。

　　要解云。害人之鬼。无甚于罗刹女鬼子母等。今既誓护持。则余神可知。故王道兴而守在四夷。佛道备而防在魔外也。晋译云。一名有结缚。二名离结。三名施积。四名施华。五名施黑。六名被发。七名无著。八名持华。九名何所。十名取一切精。教中谓鬼子母有九十一子。及眷属者。则罗刹女与鬼子母。各各眷属也。皋(音高)。

　　△二请说。

　　同声白佛言(至)若有伺求法师短者令不得便。

　　法师短者。即心念中。稍有空处。偶一时忘照。而邪得其便。然邪之与正。如明暗然。明少退而暗便兴。此所以伺得其便也。伺求得遂。衰患随兴。故知念念不空过。能灭诸有苦。亦非外得。

　　即于佛前而说咒曰。

　　伊提履伊提泯(至)兜醯㝹醯

　　△三明护。

　　宁上我头上莫恼于法师(至)乃至梦中亦复莫恼。

　　此正出其所护之心至诚至切也。宁上我头者。况其持经者不可恼乱。人之头面。极为尊贵。而女人犹以此为钟爱者。且鬼以嗔毒为怀。尚无敢犯其嗔。宁敢犯彼之头面哉。故此况云。我头可上。法师不可恼也。毗陀罗赤色鬼。犍陀黄色鬼。乌摩勒黑色鬼。阿䟦摩青脸鬼。夜叉与人吉遮者。谓此鬼此人。皆能为起尸也。若热下。谓鬼之害人。有间者。自一日或至七日。无间者。则常为病。男女下。明鬼之变相也。乃至梦中者。谓持经者有此咒力。则卧安觉安。无不适意也。

　　即于佛前而说偈言。

　　若不顺我咒恼乱说法者(至)当获如是殃。

　　知音云。此述不顺命者。得五逆罪。阿梨树。此云兰香蕱。其枝堕地。自成七段。敢犯法师者。头破如之。如杀父母。二逆罪也。压油者。外国压油之法。捣麻使生虫。虫多益肥。则压之。是杀命之众。三逆罪也。斗秤欺诳。谓小出大入也。此方率以为常。西域其严戒者。四逆也。破僧罪者。破和合僧也。谓调达妄构五法。诱佛五百新众而行。是五逆也。事出科注。所引甚明。兹不繁录。次总结云。犯此法师者。当获如是五逆罪也。

　　△四誓言。

　　诸罗刹女说此偈已(至)离诸衰患消众毒药。

　　观前之宁上我头。及此中身自拥护之言。益见诸女忘身为法之诚。此或诸大菩萨示身。而引同类。不然。其诚恳何其乃尔。

　　△五佛赞。

　　佛告诸罗刹女(至)应当拥护如是法师。

　　此结赞能护者功德大也。文有四节。一但能护持名者。福不可量。二况显拥护具足受持者。其福犹不可量。三复能拥护种种供养者。四召名珍重如法拥护。十罗刹女中。独呼皋帝。准晋译名何所者。是无所不具之义。此必福智超胜于众。故如来特召。令统其同例及眷属。作拥护也。

　　○苏摩那。即须曼那华也。婆斯迦。即波利师迦。优钵罗。即青莲华。请说咒护已竟。

　　△四闻品得利益。

　　说是陀罗尼品时六万八千人得无生法忍。

　　此六万人闻陀罗尼。证无生忍。多是积劫承秘咒功能。熏习所至。今一闻宣演。直证无生。则秘密功能。其益人之不可思议。正如医人不显说方法。但以一丸授彼令服。病即消除也。神咒加持坚固流通已竟。

　　妙庄严王本事品第二十七

　　品节云。此品意明转识成智之象。以显法力加持也。庄严王乃如来在缠。为八识心王之名。二子乃六七二识。转染令净之象。夫人乃柔顺内助。为止观内熏之体。净治无明。故名净德。二子先已出家。以六七因中转故。二子转父邪心。一同出家。正显本觉出缠之象也。然此止观之力。乃法身菩萨得无分别心。与诸佛智用相应。依法力修行。真如熏习。灭无明故。是所谓法力加持也。大窾云。药王本事。是显药王因中求法供佛之德本。此品虽名庄王本事。实显药王药上度生之善功也。知音云。庄王乃华德菩萨前身。不言华德本事者。以因名成果德彰。持此经者。因该果海也。由华德曾问妙音因地。故今为彼说其本事。天台云。昔有四比丘。结契山林。精持妙法。以馁乏故。一人分卫。见王者出游。忽生爱着。由功德熏修。随念受报。人间天上常得为王。其三友得道。欲救其失。以其邪着。非爱缘无能感动。于是一为端正妇。二为聪明儿。托生设化。转其邪心。令归正觉。今叙本事。欲使行人以道自卫。外防见魔。内绝恶觉。消息邪缘。入佛知见。此实诸佛究竟进修。最后垂范。如楞严法会将终。说过去佛觉明分析微细魔事。使行人诸识心垢洗除。与此同意。

　　△五由庄王出陈本事转邪流通。分六。一特明事本。

　　尔时佛告诸大众(至)国名光明庄严劫名喜见。

　　前品药王。虽引天神等说咒护持此经。尚隐而未显。今又假庄王本事。因二子神力。以转邪心。则是药王显然以身拥护也。然能使转邪归正。令王与后宫。皆悉堪任受持法华经者。药王力也。经云。净眼菩萨于法华三昧。久已通达。故知药王于此经。悲救之切。护持之至。故如来不待请。而自说庄王本事。其实亦即药王之本事也。乃往古下。据理显妙法之无始。佛名云雷音宿王华。是双举妙音因果所觐之佛。乃显妙法庄严因果如如不二之体也。国名光明庄严。示大圆镜之境也。劫名喜见。示一真法界之相也。

　　△二双标能所。

　　彼佛法中有王名妙庄严(至)皆悉明了通达。

　　知音云。彼佛下。具大事因之人。以前之王。即今之华德也。其王下。成大事缘之人。前之夫人二子。即今之光照庄严相与药王药上也。作大事因缘训者。准后文。善知识者是大因缘故。是二子下。叙所以能成大事因缘者。以具神力及福智故。所谓下。释福智十度。此中具七。前五度福德。后二度权实二智也。三十七品者。谓四念处四正勤四如意足五根五力七觉支八正道。皆是助成无上菩提之道。直指云。当人于无始已前。一念背觉。遂成无明心王。故引庄王。而表八识也。夫人表五识。净藏净眼表六七二识。八识染以二十五有庄严。净以权实二智庄严。五识与八识同体。非造所造。故名净德。能生育万善。有夫人义。七识染污。转则成平等性智。故名净藏。六识分别十界依正。转则成妙观察智。故名净眼。二子有大神力。久修行者。谓六七因中先转也。

　　又得菩萨净三昧(至)于此三昧亦悉通达。

　　要解云。净三昧。净藏净眼之所本也。日星宿。表根本差别二智之照用也。净光能现众像。净色不为形碍。净照照了万法。长庄严非素法身。大威德藏具大神用。知音云。前已释福德智慧。今正释神力。以凡神力皆由三昧而成。神力即下十八变等。三昧七种。下文次第自训。于此三昧者。即指上七种。照前段六度四摄等法。云皆悉明了通达。故此结于诸三昧亦悉通达也。

　　△三能化方便。分三。一明时至。

　　尔时彼佛欲引导妙庄严王(至)说是法华经。

　　○彼佛出世常宣正法。于王缘弱。则非其时。今说法华。是其时矣。故云引导。又云愍念众生。则知非独为庄王说此妙法也。

　　△二出论议。分四。一白母时至。

　　时净藏净眼二子到其母所(至)说法华经宜应听受。

　　○先白母者。据其本实。母子元知。今为化仪。机熟应发。正是槌砧相扣。物器方成也。知音云。净藏。谓净如来藏之三性。净眼。乃净如来之五眼。经以二净字。释成二王子得菩萨净三昧之名也。不先白父。而白母者。维摩经云。智度菩萨母。方便以为父。善根成实男。今妙庄严既以方便。为二菩萨父。示堕邪见。然非先智度。则邪见莫除。净德虽为二菩萨母。然非先善根成实。则智慧何兴。故经上节叙六度讫。复叙方便波罗蜜。此节叙二王子得净三昧。先白其母。意有在也。劝母往听。照随喜品劝人往听。得与陀罗尼菩萨共生一处之功德也。

　　△二母遣化父。

　　母告子言汝父信受外道(至)应往白父与共俱去。

　　外道者。不达惟心之理。从心外强修者也。婆罗门法者。西域九十六种。惟佛一种为正。余皆名邪。应往白父与俱去者。知音谓。男女不得杂处。况国母为世仪型。不先奏准。讵敢擅便。故云汝父信受等。此又见持经者。虽有善根智慧。苟无方便。亦不能得证妙法也。

　　△三怨生邪见。

　　净藏净眼合十指爪掌白母(至)而生此邪见家。

　　知音云。虽为白母叹伤之辞。其实明二菩萨得日星宿三昧也。

　　[△@△]佛智如日。世智如星。今怨生邪见。是觉破世间智。不及佛智。由菩萨二智俱融故。谓得日星宿三昧也。直指云。五识因六七二识休息。乃于二六时中。理观内烛。始知八识习气浓厚。必用六七。采集种智之药。念念内熏。乃空赖耶种子。盖五八同体。必不亲缘真如。故以母劝子念父表之。如五识颂云。果中犹自不诠真也。父信外道。指赖耶我法二执。名外道法。与共俱去者。表五八同转也。子怨生邪。表六七因五识转。始见八识过患。此是一位证一位工夫。非仿佛之词。

　　△四母嘱当念。

　　母告子言汝等当忧念(至)或听我等往至佛所。

　　徒自忧念。于事无益。既忧念父。当现神变。使伊见而醒悟。则有补于行也。直指云。此理智观行互严之相。

　　△三现化身。

　　于是二子念其父故(至)令其父王心净信解。

　　知音云。此虽叙二子奉慈旨。以现神变。照前文有大神力。其实明二菩萨得净光净色二种三昧也。以所现神变。总不出地水火风空见识七大所变之光色故。十八变者。身上下各出水火为四。两胁各出水火为四。共八变。九履水如地。十入地如水。十一从空没而复在地。十二从地没而复处空。又于空中行住坐卧为四。兼前成十六。复现大小身。共十八变也。直指云。此表六七已转十八界之相。然不与八识同转。而六七转者。为八识本体原净。所有种子。皆六七所积故。须是六七知非。方可转也。能化方便已竟。

　　△四所化利益。分十。一信子伏师。

　　时父见子神力如是(至)亦欲见汝等师可共俱往。

　　知音云。方便之父。不出智母所料。则权符其实。故问师之为谁。二子白言下。虽是叙答父王之辞。其实明二菩萨得净照明三昧也。是以净佛法。而照明父王之信心。故宝积第三经云。菩萨成就三法。得不退转。于阿耨菩提。父母不信。令其生信。一也。父母毁戒。令其住戒。二也。父母悭贪。劝令住施。赞叹菩提。三也。今二菩萨。正是其人。

　　○问。品中曾未叙二子先以佛为师。今奚云是我等师。答。经虽未叙。其义暗合。前文云久修菩萨之道。既云久修。焉知不为彼佛弟子。问。二子既有如上神通。奚不即以神力度王。必为子耶。答。二菩萨于王有子之缘。而亦是父子情同。为信易生也。

　　△二称庆愿放。

　　于是二子从空中下(至)欲重宣其意以偈白母。

　　愿母放我等出家作沙门(至)愿听我出家。

　　母即告言听汝出家所以者何佛难值故。

　　二子覆母命。复从空下。故知前对父辞。犹处空未下。观庄王合掌向子。则向字。犹相去七多罗树也。父王已信解者。谓母命我等。现通化父。今父见神变。则往昔之心。隆隆复起矣。于无上正等觉心。已堪任能发。善心既生。邪心已除。而我等化父之能事毕矣。但今愿母见听。宜速出家。故复说偈云。愿母放我等。出家作沙门。大窾云。放字。作上声读。犹效也。此说方是。有云。作不留之意。似与前后文义欠妥。前云。二子久修菩萨所行之道。故庄王亦言。汝等师为是谁。谁之弟子。则见二子已出家矣。后云。庄王与群臣眷属俱。夫人与采女眷属俱。此正是引父母出家之实。若但言放我等二人出家。则是父母俱不出家矣。我等随佛学者。是劝父母同修梵行之言。如优昙下。喻佛之难值。优昙华三千年尚有可待。而值佛之难。则果难矣。何也。轮王虽圣。尚且轮回。若得遇佛。众苦皆脱也。前来率母见佛。而母不轻诺者。以父邪未转。今王既见信于子。故母亦得见许于子。故曰听。既佛难值遇。我必当出家矣。然佛难值故四字当味。所以智度之母。非善根成实之男。不能发起也。

　　△三重明难值。

　　于是二子白父母言(至)诸佛难值时亦难遇。

　　父邪既转。母亦见听。而二子之诚意始遂。至此则双白父母。催其速出。是践前言放我等出家之意。所以下。再申偈中诸佛难值一句。又如下。再申脱诸难亦难之句。阿含经云。须弥山下。有一眼之龟。大海之中。有一孔之木。龟得木。可以得达彼岸。而免沉溺之患。然一投不及。必待浮木绕山三千年。而复值本。一孔喻佛法一乘。龟一眼喻众生偏见。以偏见值一乘。一投不及。万劫难逢。知音云。此虽请父母践前言出家。其实明二菩萨得第六长庄严三昧也。以王及夫人二子。先世为僧。庄严佛法。今生复求出家。是长庄严义。直指云。此喻五八二识深违实际。故地地克志进前。必假六七催发故也。我等宿福深厚者。意在冥发远因。若非先世受持法华。焉得此生复值佛法。是故父母宜当出家。何故。以佛之难值。不止优昙华也。时之难遇。不啻浮木孔也。是故的故字最重。意要庄王发宿命通。知前世一念妄动。耽王乐而至堕邪见。阴狗如此也。

　　△四化功已着。

　　彼时妙庄严王后宫(至)令心信解好乐佛法。

　　此方显昔缘成熟。皆是菩提眷属。所谓大家团圞头。共说无生话也。天台云。法华三昧者。摄一切法。归一实相。离恶趣者。一往以三途为恶趣。具论二十五有皆乖真起妄。悉是恶趣。今皆离之。即是破二十五有也。诸佛集者。即三德秘密之藏。佛集其中也。知音云。二子如是下。虽结上文。其实明二菩萨。得第七大威德藏三昧也。以广大威德。皆藏于子道中矣。

　　○此申明已转之相。八万四千人。表八识中我法二执。已成全体大用。故曰皆悉堪任。六识至八地。开佛知见。故曰净眼。已证十界十如之理。故曰通达法华。六识颂云。远行地后纯无漏。观察圆明照大千。是也。七识至八地。赖耶种子已丧故曰净藏。自三贤位已离三界生死染污之习。故曰通达离恶三昧。而复能现他受用身。应十地机。故云令一切离恶趣也。五识至八地。转成所作智。同证诸佛无生法忍。返观觉体。具足如来智慧德相。故曰得诸佛集三昧也。自八地而望九十二地及等妙极果。一切种智。皆悉现前。故曰能知诸佛秘密之藏。

　　△五俱诣佛所。分二。一见佛而得法力。

　　于是妙庄严王(至)为王说法示教利喜王大欢悦。

　　此叙王等受二子化导。践见佛闻法之言。以明二子具足菩萨所行之道。故令父母证得檀波罗蜜也。各携眷属一时诣佛者。所谓转则同转。而体用俱到也。然修敬毕而却住一面者。正待本觉开彰。而成法利也。下言彼佛为王说法竟。不出其所演者何经。而谓示教利喜者。即是为说此妙法也。乃结前二子所对。今在七宝菩提树下。广说法华经。是我等师之语也。王大欢悦者。向闻子言。难值之佛如优昙华。难闻之时如浮木孔。今一旦闻见俱妙。宜应庆幸无量。故知前见二子神力。虽曰心大欢喜。是净藏之初开。净眼之初明。见闻尚在仿佛。所以即问谁为师谁之子也。今所言大欢悦者。乃亲见亲闻也。

　　△二兴供而增瑞应。

　　尔时妙庄严王及其夫人(至)成就第一微妙之色。

　　知音云。王等因闻法喜。舍身庄严。行檀度也。璎珞成四柱台。表即檀度具四无量心。兆王他日得佛之依报也。以床为坐卧所依。衣为行住所依故。其上有佛。即云雷音之化身。坐于台上者。为后王升虚空之案。兆王他日得佛之正报也。王作念等。乃为后赞佛相好之案。亦为后舍位出家之兆也。

　　○璎珞供佛。表行归于理。成四柱台者。表圆行于法性空中而成四智。即庄王净德净藏净眼也。而四智中本具法空之座。忍辱之衣。由此四智圆融。则本觉之佛。放大光明。所谓大圆无垢同时发。普照十方尘刹中也。以上是如来引庄王。一生取证四智三身。以证当人于一念中。具此妙法耳。

　　△六佛与授记。

　　时云雷音宿王华智佛(至)其国平正功德如是。

　　王未出家。而便得记者。由见佛闻法。即作是念。佛身希有。端严殊特。成就第一微妙之色。便有希望成佛之志。则隐然有佛道誓成之四弘愿也。而此之志。入无能知。故佛特为明告。以授成佛之显记。亦表即俗而明真也。然后作比丘精勤修习。助宣道法。是满足福智二严。方得成佛。佛号娑罗树王者。取其广被群生。无所不荫也。国名大光。乃破诸一切不善之暗也。劫名大高王。乃超诸高贵。而得自在也。次记菩萨声闻无量者。由今日一念净信。风化臣妾。使皆得法喜。成广荫也。其国平正者。由舍诸邪见。直取菩提。必无不平之想也。梵语娑罗。此云坚固。

　　△七出家修行。

　　其王即时以国付弟(至)得一切净功德庄严三昧。

　　以国付弟。是舍家出家。厌尘劳而忻佛道也。弟。乃副贰之名。则应缘赴物。皆第二头也。八万四千岁修行法华。所以净治尘劳也。过是已后。谓尘劳既净。则三昧现前。遂转邪见染庄严。为功德净庄严也。

　　△八称叹二子。

　　即升虚空高七多罗树(至)饶益我故来生我家。

　　由精进修行此经。故得禅定。以定故发通。即能升虚空也。向佛称叹二子者。由今具定发通。知宿世事。而昔时结契之原委。始知矣。由是知二子过去修习此经。致有如是神变。为欲起我宿世。修习此经所植善根。而饶益于我。则二子实我真善知识也。此是庄王欲引起宿王智佛。显二菩萨深本。以完药王修习此经之深心本愿也。

　　△九佛述行高。

　　尔时云雷音宿王华智佛(至)邪见众生令住正见。

　　彼佛知庄严语意。潜通那畔。欲露本因。故以二如是应之。如汝所言下。是将庄王之语广明而已。谓凡世间一切善心男女。以一生发起善心为因。世世值善知识为缘。况为知识者。能种种方便。渐渐引摄。至于菩提。故曰能作佛事示教利喜也。此是通论一切为善知识者。皆如是也。大王当知下。方说庄王今日因缘。前来王叙二子神变。是得佛知。而未明佛见。故今与发明。使王亦得是见。所谓汝见此二子不。而此二人。非但一生修习此经为善知识。已曾于恒河沙劫供养诸佛。受持此经。为愍念邪见众生。令住正见。而广为善知识也。天台云。佛赞知识。有大义。能作佛事。是外护知识。示教利喜。是教授知识。化导见佛。是同行知识。令入菩提。是实相知识。

　　△十叹佛自誓。

　　妙庄严王即从虚空中下(至)说是语已礼佛而出。

　　前来升空赞二子神智。是始契法身。而得佛知。今承彼佛述其高行。则不住真际。复从空下。而赞佛发愿。是已得佛见。既得具佛知见。所以广赞一体三宝也。知音云。如来甚希有下。赞佛法身。顶上肉髻下。赞佛报身。略明三十二相之五。一顶髻。二目广。三白毫。四齿密。五唇好。如是等下。总赞八十种好及诸功德也。已上通赞佛宝。于如来前下。赞法宝。明由二子之力故。令己证得慈悲喜舍乃至三十七品。所谓具足成就。又云不可思议等者。是无量法门。悉皆明了。得佛所得。故曰微妙功德也。教戒所行者。即依教修行。得妙法之实证。所以得安隐快善也。此皆通赞法宝。我从今日下。叹已。由见佛闻法而成僧宝。发愿永断一切大小随眠烦恼也。此文通具四弘誓愿。赞佛。是佛道誓成。赞法。即法门誓学。叹僧。乃烦恼誓断。然成佛必当度生。故以摄众生誓度也。礼佛而出者。乃出离本处。而遍入他处。即有兴慈运悲之想。非辞佛而归国也。频婆。此云相思果。色丹而润。已上所化利益已竟。

　　△五结会古今。分二。一正以结会古今。

　　佛告大众于意云何(至)今药王菩萨药上菩萨是。

　　知音云。此正为会通今古。前王者而今菩萨。古今无二人也。益见华德之问妙音因果。彼此虽殊。夫妇父子所受持之妙法则同也。

　　○佛前光照。天台谓。佛前放光东召。光照妙音之身故也。言庄严相者。谓妙音有无量百千功德庄严。其身光明照耀。诸相具足。故是即指妙音菩萨也。于彼中生者。即指净光庄严国中。

　　△二再得结叹药王。

　　是药王药上菩萨(至)诸天人民亦应礼拜。

　　知音云。此益见陀罗尼品中与持妙法者之陀罗尼。为六十二亿恒河沙等诸佛所说之不虚也。故曰已于无量等。若人下。有况显意。谓但识名字者。尚为一切天人之所敬礼。况能学二大士之持经。岂不蒙诸佛所护。而与之说陀罗尼耶。

　　△六闻品进道。

　　佛说是妙庄严王本事品时(至)于诸法中得法眼净。

　　妙乐云。法眼净。有云初果。然王及夫人。与八万人等皆持此经。皆当作佛。岂闻品者得小果耶。名同义殊。须善斟酌。当须判为六根清净法眼位耳。即七信已上。知音云。佛五眼中法眼净。为十地菩萨所具。明庄王本事转邪流通竟。

　　普贤菩萨劝发品第二十八

　　品节云。此品显以行成德。乃现身面言说加持也。此经以智立体。故文殊发起。以行成德。故普贤成终。而明入佛知见也。释普贤有二意。一道前属因。二道后属果。谓行弥法界曰普。邻极亚圣曰贤。此在等觉属因。又称真法界曰普。弥纶万化曰贤。此在妙觉属果也。以此普贤乃法界之全体。为毗卢十身之愿身故。菩萨依此信解修行。而还证此体。所谓无不从此法界流。无不还归此法界也。然菩萨因圆。至等觉已。而复须加持者。是必假果接。乃得入妙。故此菩萨乃为证入之终。而以普贤愿力守护。必得是经也。所以菩萨必问云何能得是经。而如来告以四法成就也。然此四法。正与起信论信成就中发三种心。义实相同。论云。一者真心。正念真如法故。此中云诸佛护念也。二者深心。乐集一切善法故。此中谓植众德本也。三者大悲心。欲拔一切众生苦故。此中谓救一切众生也。又云。如是信心成就得发心者。入正定聚。此中所谓入正定聚也。然此品显证。而言信成就者。谓初以文殊发信。依信生解。依解发行。行起解绝。故为证入。则此证入。亦即信之所成就也。所谓发心竟究二不别。如是二心先心难故。须藉普贤终以四法。必得是经耳。论依最初发心说。此乃约成就说。故论在初而经居后也。凡有持是经者。普贤即自现身。而谓现身面言说加持也。由有三种加持。乃可证成得果之象。故判此品。为入佛知见。无疑矣。别行疏云。梵语三曼多䟦擦罗。此云普贤。准本经。自在神通曰普。威德名闻曰贤。乃十方三世一切诸佛之长子也。故经云。一切如来有长子。彼名号曰普贤尊。若准彼疏。有人法五训。法有二。一体性周遍曰普。随缘成德曰贤。二一即一切曰普。一切即一曰贤。此二正同此经之妙法也。人有三。一位前。信住行向菩萨。曲济无遗曰普。邻极亚圣曰贤。正同此经诸新得记菩萨。二当位。十地等觉菩萨。德周法界曰普。至顺调善曰贤。正同此经八十万亿那由他发愿持经菩萨。三位后。谓已成佛竟。行德周备。障累永袪。上无所求。唯不舍悲愿。务在度生。隐实现权。果无不极曰普。不舍众生曰贤。正同此经八品流通分。当机诸大菩萨也。故以普贤为流通之终。劝谓劝佛重宣四法。发谓发心说咒护持成就四法得此经之人。故曰普贤劝发品。此经以弥勒文殊为开章。观音普贤为奉行。明妙法。慈智为始。悲行为终。

　　○又上判流通为三。从分别功德品半已后三品半。举经力大。以劝流通。药王品下五品。举菩萨化道力大。以劝流通。此品举普贤誓愿力大。以劝流通也。

　　△三普贤劝发自行流通。分四。一经家叙其发来。

　　尔时普贤菩萨(至)作无量百千万亿种种技乐。

　　此明发来之相。要解云。普贤统事法界。圆具万行。即事而真。其应身无乎不在。且于法会之终。示从东方来者。东方震帝之所出也。以法会至此。因地智圆。果地觉满。十一地妙圆之行备。则进修之功已尽。妙觉之体已成。于是依无功用行。出震利物。故示从东方来。华严过十一地。说佛海功德既终。即说如来出现利世间行。即此意也。以不离常行。无为应物。故曰自在神通。以德无不遍。名无不闻。故曰威德名闻。与无边菩萨俱来者。示万行圆摄无尽也。所经诸国下。妙音来仪。亦雨华作乐。皆所以彰显妙行宣流法音也。

　　又与无数诸天龙夜叉(至)各现威德神通之力。

　　上叙同来菩萨。是本眷属。与普贤同行。则自在神通威德名闻无不同也。今叙八部乃为外护。而曰各现威德神通力者。是叙其所具之德。亦有斯行也。此皆是普贤神通三昧所到。

　　致娑婆世界耆阇崛山中(至)右绕七匝。

　　○此叙见佛三业恭敬之仪。西域以围绕为至敬。今言七匝者。表信住行向地等妙七位圆行归如如理。

　　△二问答劝发行相。分二。一请问劝发。又二。一普贤问。

　　白佛言世尊(至)云何能得是法华经。

　　此普贤陈所事佛。与所居之界。为陈请之由也。知音云。初开法会。白毫相光自西照东。今法会毕。普贤菩萨从东至西。示一大事因缘相首尾也。遥闻者。心闻洞十方。不为形隔业。闻序正二分经已。惟愿下。承流通分中五品言。谓现在过去持经者。既如药王等。或以苦行。或以妙音。或以陀罗尼。或以妙庄严。无非普门自在之业。是为极难之事。教未来世人。云何能得极省力易简之法。以持此经。是我普贤与众菩萨。共来听受之意也。故云如来灭后云何能得等。华严会终。普贤为善财说十大愿。此经会毕。普贤请佛说其四行。二经始终。如出一辙。要解云。前之所问。唯受持读说而已。独此问云何能得。是欲人人自证自得也。

　　△二如来答。分三。一总标四法。

　　佛告普贤菩萨(至)于如来灭后当得是法华经。

　　此标陈四法为得法之本也。

　　○得者。谓得此七卷经文。受持读诵。即得开悟佛知见也。经云。若有闻法者。无一不成佛。又无论佛现在灭后。但闻一偈一句者。皆得与记。

　　△二别开四行。

　　一者为诸佛护念(至)四者发救一切众生之心。

　　知音云。此别释四法。一佛护念者。夫末世之人。去佛既远。安能得其护念。所谓护念者。由行人发菩提心。则得法身佛所护念也。法身者。即吾人本有之心性。既见是心。时刻照管。即是护念。然修此行。须以大慈悲为室。若欲以慈与众生乐。以悲拔众生苦。惟见证法身者能耳。二植德本者。吾人既得法身。己即是佛。何须更植德本也。纵植。又以何为德本也。然行人虽得法身。不植德本。如有地不种。则为无用之丘。是以理性具。苟不广修六度。必缺庄严。亦不得报化圆满。而度生亦有限矣。是故见法身后。更须培植万行也。且涉行既深。魔障滋广。必当以柔和忍辱衣。为德植之本。则魔业无能为碍矣。三入正定者。既培六度。禅定在中。又奚用入正定耶。然非六度外别有正定。但修德本。于忍辱苟不达诸法空座。则忍难持久。是故见得一切法空。以为正定。则忍而无忍。诸度聚矣。四救一切众生者。既定聚法空。则己与众生皆空。又奚用发救生之心也。约性而观。自他本空。约相而言。众生无尽。苟不发救度之心。则懈怠为业。愿力不充。果海何圆。况等觉菩萨。尚用发心。经云。然后以不懈怠心。为诸菩萨及四众。广说是经也。应知具前三法。始能发后一心。发后一心。始能成前三行也。末世行人。欲得此经。须行此四法。如目足相资。缺一不可。故后始云。成就四法。必得是经也。

　　△三总结成就。

　　善男子善女人(至)于如来灭后必得是经。

　　此结成末世中人。若圆四行。即便为得此经矣。大窾云。所谓成就四法必得是经者。如药王得此而然身。妙音得此而化座。观音得此而普应。庄王得此而转邪。普贤得此而劝发。是皆成就此四法者之验也。

　　○问。此与四安乐行同别耶。答。四安乐是说经之法。此是持经之方。总是二利之德。亦同亦别也。

　　△二誓愿劝发。分二。一护人。又分六。一攘其外难。而彰总别。又二。一总。

　　尔时普贤菩萨白佛言(至)使无伺求得其便者。

　　此总中言除衰患得安隐。则如观音之能救七难也。衰。约形貌枯悴生计萧条言。患。约身心病苦事端侵害言。故知远来劝发。意不在当会。盖为后五百岁时愈下而信愈浅。圣愈远而邪愈兴。若非普贤之神力加持。其不退失者鲜矣。若不为威力拥护。必为众邪留难者多矣。故此品中。多叙现身面言说。以坚受持读说者之弱力。是知末世有能坚人信力。劝进深修。不使堕诸见稠林者。得非普贤威神之所被哉。

　　△二别。

　　若魔若魔子(至)诸恼人者皆不得便。

　　此于攘难中。单叙魔鬼者。由诸魔鬼爱恋尘劳。行人持此妙法。本欲出离。以定力深重故。多招致也。况魔鬼多伺过隙。倘行人一时忘照。纵有渗漏。一为菩萨护念。诸鬼虽恶。亦不便行恼乱事也。韦陀罗。云厌祷鬼。

　　△二教其内法而明诵习。分四。一行立读诵。

　　是人若行若立读诵此经(至)亦为供养法华经故。

　　末世行人。若能行立读诵此经。是念念常存。必为菩萨之所守护。故曰我尔时等也。象。表如如理。白者。纯洁精真也。六牙。表六度。法王者。即能统摄万事万理。成普贤行也。菩萨不惟守护行人。而又曰供养者。由行人受持妙法。已为十方诸佛之所护念。故供行人。即供佛与经也。然行人既为佛护念。菩萨又发心守护。此节即成就一者诸佛护念也。

　　△二端坐思惟。

　　是人若坐思惟此经(至)得如是等陀罗尼。

　　前行立中虽蒙现身守护。所谓安慰其心者。以行人功力未纯。不免打失。故菩萨现身守护。使外境不入。令得安稳修习。离诸苦患。为菩萨大悲拔苦也。今于静定中。思惟此经。即是入理而言。我复乘象王者。谓前于行立处。已得见身。而今于定中。又现其身。与共读诵。必使行人得无限乐。生无限喜。由此因缘故。得三昧及陀罗尼。得三昧是定深。陀罗尼是慧具。此为菩萨大慈与乐也。旋陀罗者。要解云。由得此经故。即见普贤常行之体。于一切法。返本还源。名旋陀罗尼。然得总持之体。既能旋末归本。即复旋体入用。于一尘一法一切时处。方便利生。逆顺自在。名百千万亿旋陀罗尼。此即普贤遍一切处之行也。前旋为转物。所谓旋假入空。后旋为应物。所谓旋空入假。转物为体。应物为用。若未能转物。而遽然应物。则为物所转矣。然则二旋异用而相需也。法音方便者。即随应说法之行。转复精进。即成就第二植众德本也。即得三昧。是成就第三入正定聚也。

　　△三三七精进。

　　世尊若后世后五百岁(至)我身亦自常护是人。

　　此段总束前未得者令得。未解者令解。未修者令修。未证者令证也。于受持前加求索。是未得令得也。于读诵后加书写。是未解令解也。前于行坐中思惟未得者。今教限三七一心精进。是未修令修也。至三七期终。现身说法。示教利喜。是未证令证也。前两度但曰乘象现形。此复叙与无量菩萨及现众生所喜见身者。是行人功深力极。一心精进之所致也。一切众生。义该九界。喜见身者。即十身相海净妙色身也。三处论现身。必曰乘象。是体不离用之谓。前言魔鬼不便。此曰非人女人。益见其为初心信乐之人。作守护也。然魔鬼无定力者。不能引动。所谓贼不打贫家。下曰我身自护是人。是人者。即初心行人也。所以菩萨劝发之心。后后无尽。诚为恩大难酬。

　　△四正与说咒。

　　惟愿世尊听我说此陀罗尼咒即于佛前而说咒曰。

　　阿檀地檀陀婆地(至)辛阿毗吉利地帝

　　△三覆以神力。而使闻持。

　　世尊若有菩萨(至)皆是普贤威神之力。

　　菩萨既自现身守护。则一切外难。无容可入。惟恐行人自心魔碍。隐隐作障。故复说咒。使诵此咒。则沉业亦殒矣。今言菩萨得闻者。即指修行四法受持此经之人。谓能闻此咒。须知即为普贤神通所护。若非菩萨神通威力。咒尚无有。闻复何生。故今日得闻。实菩萨力也。又言此经行阎浮提有受持等者。阎浮。处极浊。人极恶。所以普贤从宝威德上王佛国。入此娑婆。为劝发者。意在佛灭后之最后五百世。乃良知将泯。国土将坏之时。一切佛法俱不出现。若此时有妙法存。有能信持。岂非菩萨神力之所在耶。故曰皆是普贤威神之力。

　　△四特示胜因而进修持。

　　若有受持读诵正忆念(至)为诸如来手摩其头。

　　此明修行此经之功德也。知音云。不出六种法师义。一受持。二读诵。三正忆念。谓因读诵纯熟。而得正心默念也。要解云。持经之要。在正忆念。盖忆不正。则杂想变乱。念不正。则邪习汩扰。欲成深行。亦难矣。四解义趣。谓因正忆思惟。则义理炳现也。五如说而行。乃依理起行。以上皆行人之功。当知下。方明其德。亦有三。一因如说而行。则此人不违法相。即普贤行也。二因具足修行。此人而无疲厌。则知于无量佛所。深种善根也。三由具足修行。即是真因。故感果。佛以手摩头。而安慰其心也。此约具行五法所感。现世之功德如是。

　　△五复示近果而明利益。

　　若但书写是人命终(至)于采女中娱乐快乐。

　　知音云。此明不能全具五种。但能书写。此人命终。未来功德。即得生欲界第二天。受诸欲乐。其乐有三。一天乐来迎。二着七宝冠。三采女娱乐。

　　[△@△]问。妙法有不思议胜功。既得具书此经。则应为诸圣冥加。当令至不生灭解脱之场。胡为使生欲界。于采女中。受诸欲乐。天福若尽。未必不堕也。答。此亦随因感果。非经力欲使为此乐也。且书写者。由不能受持读诵。无正忆思惟。但闻知此经。功深力重。或为宿习浓厚。不能舍诸世间恩爱。只好书写而已。由此功力。于世乐中。而增天乐。可谓增上缘也。其实为下文作校量章本耳。

　　何况受持读诵正忆念(至)有如是等功德利益。

　　知音云。何况二字。是以劣校胜也。谓书写一种。其功德尚乎如此。则全具五法。其得胜报可知也。功德亦三。一命终为千佛授手。胜前但天女相迎也。授手者。提接之义。二无堕恶趣恐怖。返显忉利乐尽尚有堕恶之怖也。三由千佛接引。得生弥勒内院。亲近补处之尊。故即往兜率也。三十二相大菩萨者。乃与慈氏如来。为同行侣。天女百千者。乃侍从慈氏如来者。非同忉利之为欲乐也。有如是等。是总结广略功德。以劝发修持也。如是者。指前所出之相。等者。等于未举之功德。犹不可量也。此节即成就第四发救一切众生之心。以亲近补处之尊。即能发是心也。

　　△六总结一心而使修行。

　　是故智者应当一心自书(至)正忆念如说修行。

　　此总结修持也。举智者。谓重在一心也。心若不一。岂能致普贤而为守护。是知此经非智者不能书持。非智者不能忆念。所以华严经中。亦显非智者不能剖微尘而出大千经卷也。上节护人已竟。

　　△二护法。

　　世尊我今以神通力故(至)广令流布使不断绝。

　　此以神力守护佛法也。阎浮。为佛发心修因得果之土。故虽浊恶。利根亦众。其中众生不信则已。信则必至成佛。所谓莲华不生净地。卑湿淤泥乃生之意也。故经中每每言阎浮提流通其经。意在于此。问答劝发已竟。

　　△三述发久修实证。分二。一述护法。

　　尔时释迦牟尼佛(至)守护能受持普贤菩萨名者。

　　天台云。如来举胜。述成其劣。增进行者。勇锐弘宣。今先述护法。谓汝能如是。外多利益。内积慈悲。又久劫已来。作如此护。则汝之功德。无以加矣。凡有众生。持汝名者。我亦以神力。守护是人。为彼坚其信力。使法有所赖也。

　　△二述护人。分五。一述身教法。

　　普贤若有受持读诵(至)为释迦牟尼佛衣之所覆。

　　此述其示身教法也。天台云。然此六种得法之人。尚乎见我万德果身。岂独见汝乘六牙象耶。尚为佛口赞手摩。以衣所覆。岂独为汝以陀罗尼护之耶。知音云。此节印证当机。遵一者为诸佛护念。

　　△二述举胜因。

　　如是之人不复贪着世乐(至)能修普贤之行。

　　知音云。此节承上明末世六种法师得如佛现在护念故。成第二植众德本。以结文。修普贤行。是众德之本。其德有六。一不贪世乐德。世乐即财色名食睡之五欲也。二不好外道人法德。法即经书手笔。人即外道六师也。三不亲恶者德。恶亦有三。一畜猪等。二猎师。三女色炫卖者。即开彰行市也。四正直福力德。五不为根本大小随眠所恼德。三毒谓贪嗔痴。根本惑也。属钝使。嫉妒小随也。我慢等大随也。属利使。于七慢中。举三慢以摄其余。六知足德。谓于五欲中。随分受用也。次下总结。若能具此六德。即名能修普贤之行也。

　　△三述示近果。

　　普贤若如来灭后(至)当坐天人大众中师子法座上。

　　○通节印证末世六种法师当得菩萨护助。使人信其不久成佛。冥照三者入正定聚也。以诣道场等。是正定聚处故。亦结法说一周之文。以转法轮等是序品方便品文殊答弥勒之文故。上节修普贤六种法师。具大因也。此节得阿耨菩提等六种法师。具大果也。

　　普贤若于后世受持读诵(至)亦于现世得其福报。

　　○此印证得经者。为菩萨护助。直应恭敬获福。不宜轻毁致罪。以成四者发救一切众生之心也。故其人虽不贪世乐。然于资生之物。有所愿求。亦必不虚。而现世得其福报也。

　　△四述攘外难。

　　若有人轻毁之言(至)当于今世得现果报。

　　此用善恶相对。赞毁互形。先明毁者之罪。谓无知者。不知此经圆具十法界因果。返谓受持者为狂人。言彼空作持经之行。终不能得成就妙果。由此之言。失佛知见。故报彼世世无眼也。下明供赞者得福。凡见持经者。不贪衣食等。愈兴赞叹。转加供养。则此人虽未持经。而知此经深利。故其偿报。亦同持经者。得现生果报也。

　　若复见受持是经者(至)水腹短气诸恶重病。

　　此举贤不贤行人俱不可毁。设于未持已前。有诸过咎。一持此经。如汤销水。即实有过。以持经故。其善大焉。或持经者。有过无过。若于他人前非毁。是障持者之庄严法身。所以报得癞病也。又或轻弄叱笑持经之者。感世世牙齿疏缺等。然一轻笑。而致罪如此者。由一根举而诸根随。故如是报也。手缭脚戾。乃卷曲不伸也。眼角睐者。瞳子不正也。臭秽者。无知见香也。水腹者。由空腹高心无顾无忌也。短气者。由轻笑之声无状无畏也。诸恶重病。总结一切不善之业。睐(音徕)。

　　△五述信功德。

　　是故普贤若见受持是经典者当起远迎当如敬佛。

　　此嘱敬信受持者也。必曰见而远迎。敬而如佛者。以持经行人。有诸佛菩萨守护。而又能发救众生之心。是则因果二佛齐在。焉得不如是迎敬耶。知音谓。此上乃结喻说一周之文。以喻说后多明罪相故。明久修实证已竟。

　　△四述发闻者利益。分二。一闻品得益。

　　说是普贤劝发品时(至)微尘等诸菩萨具普贤道。

　　知音云。此节经家叙置闻品得益之众。结因缘说一周。以恒沙众及微尘众各具佛知见之因。遇佛说普贤道为缘。故证旋陀罗尼。或具普贤道。各随机契也。直指云。独闻此品而获益者众。是大法已终之境界也。言无量得旋陀罗者。当是得十地果。微尘等具普贤道。当是得佛果位。所以言道而不言行也。知音以此三段。结尽三周者。乃了完如来出世为一大事因缘之案。盖三周事毕。即说法师品。以流通焉。虽结其迹。而本门之大事。亦具其中矣。如此结归。不无其见。

　　△二通结闻经。

　　佛说是经时(至)受持佛语作礼而去。

　　说是经者。即前三大分本迹二门。皆说已竟。此是结所说之教。次结能听之机。举普贤。以等该文殊弥勒药王观音及无量大菩萨。是本门之众。举舍利弗。即摄目连须菩提富楼那等一切声闻。是迹门之众。亦摄尽三乘及四众等也。末举八部收后。是举无不尽。则六道法界俱摄尽无余矣。然序众中详演。此结处略标。则详略见矣。复举一切大会。则又该此界他方一切本迹三乘及人天等。无不结尽。舍利弗仍存声闻名者。乃依今迹位而结。以便统摄诸声闻也。皆大欢喜一句。是统收在会此界他方圣凡大众。得开示悟入佛知见之庆幸也。其喜踊应有无量。总不出全经本迹两门之利益也。受持佛语者。受即领承拜受。持即执守奉行。佛语者。即前迹本二门正说流通之语也。作礼而去者。一则仪法之所当行。闻教之后。必应礼谢去者。乃各归一所。如前序众中。有恒沙菩萨来。有长者居士来。有天龙八部来。前既有来。今必有去。二则礼者尽其诚敬也。既闻三周开显本迹。今彰实相一乘。朗然开悟。而感谢之私。无以为喻。但只作礼而已去者。即各各依教修行。归自本心。所谓一真寂灭场地。亦古谓一念万年去。一条白练去。冷秋秋地去。古庙香炉去。如是去者。可谓中中流入也。直指云。先德言。一法若有。毗卢堕在凡夫。万法若无。普贤失其境界。斯语正符此经之旨。盖此经总一代时教彻底。为九界众生。不离当处。全身证入。但为三乘纽于权小等地。犹堕偏枯。故首以文殊大智。扫荡群疑。揭转八识心王。令根身器界。当体圆明。直下开佛知见。记授劫国庄严。于是以法师品。统收在会。则九界该罗。同入信位矣。正信既凝。乃于宝塔品。圆会三身四土。今古一如。复举提婆达多品。重明心佛众生三无差别。则四智融而十信满矣。信满则住。故继以持品。略明十住之相。由住而行。故继以安乐品。深示十行良模。而迹门之能事。于焉毕矣。自涌出至随喜。乃显本门真常湛寂。弥勒顿破迹疑。声闻同登实际。遂说法师功德品。以明十回向位。以回真向俗。遂得六根清净。以上为众广示三贤因行。而如来复自举为常不轻菩萨时所行。行住向地等妙二觉次第因行节目。以示新记。令其观光而入也。大因必有大果。故现十种神力。以结如来自觉圣智因果一周之大案。遂于焉嘱累流通。复为新记者。重示十地行相。故举药王本事品。始登初地而燃身。终至八地而燃臂。则俱生我法二执谢矣。药病两亡。入法师位。故说妙音来往品。以示九地十地行。繇发真如大用。绍继圣种。就中从初地至十地。步步是舍俗归真。至观音普门品。乃示等妙二位回真向俗因行之相。至此同视迹门。法师品十信满心首尾如如。于佛则一大事因缘显矣。于众则一生参学之事毕矣。时为凡情虽尽。圣解未忘。故以陀罗尼品。荡涤五十五位修证。总归如来秘密妙轮。俾乎迷悟双超。始末同泯。而复举庄王父子一段光明。总显全经大旨。妙在当人一念之中。四智圆明。十方坐断。一生取证。更不移易。末上举普贤大行。成就四法。该括因果。以为最后流通大结。允矣妙法不可思议。自三周开权显实。二乘有学同成正觉。继复开迹显本。九界众生共证真常。语因果。则三世一如。论修证。则前后际断。圆融行布。月皎空沉。行布圆融古今一色。正所谓出息不涉众缘。入息不居阴界。常转如是经百千万亿卷。斯为法华妙旨耳。

　　侍者普瑞录

　　弟子慧在对

　　妙法莲华经授手卷第十(终)
