卍新纂续藏经第 32 册 No. 0616 法华经会义


　　妙法莲华经台宗会义目次卷第一(卷一之一)自序序品第一卷第二(卷一之二)序品品余卷第三(卷一之三)方便品第二卷第四(卷一之四)方便品之余卷第五(卷二之一)譬喻品第三卷第六(卷二之二)譬喻品之余信解品第四卷第七(卷二之余　卷三之一)信解品之余药草喻品第五授记品第六卷第八(卷三之二)化城喻品第七卷第九(卷四之一)五百弟子受记品第八授学无学人记品第九法师品第十卷第十(卷四之二)见宝塔品第十一提婆达多品第十二持品第十三卷第十一(卷五之一)安乐行品第十四卷第十二(卷五之二)从地涌出品第十五如来寿量品第十六卷第十三(卷五之三　六之一)如来寿量品之余分别功德品第十七随喜功德品第十八卷第十四(卷六之二)法师功德品第十九常不轻菩萨品第二十如来神力品第二十一嘱累品第二十二药王菩萨本事品第二十三卷第十五(卷七之一)妙音菩萨本事品第二十四观世音菩萨普门品第二十五卷第十六(卷七之二)普门品之余陀罗尼品第二十六妙庄严王本事品第二十七普贤菩萨劝发品第二十八

　　妙法莲华经台宗会义目次(终)

　　No. 616

　　妙法莲华经台宗会义卷一之一(有序)

　　古吴后学蕅益　智旭　述

　　或问蕅益子曰吾闻讲法华者莫善于台宗是故智者大师妙悟之后以不思议四无碍辩宣玄义文句二书章安尊者记为各二十卷不异阿难结集迨荆溪尊者又以释签转翼玄义文句记转翼文句于是教观大明称为中兴烈祖依之修证得道如林虽有圣人复起不能复赘一辞矣曩曾见子纶贯䟦云譬如崔灏黄鹤楼诗足使李白阁笔予亦服膺此语今乃无故复事管城何哉蕅益子曰噫此予万不得已之苦心也方予寓温陵述纶贯也盖欲诱天下之学人无不究心于三大部也今屈指十余年矣舌敝耳聋曾不能劝得两人三人正事教观辄以浩繁而兴望洋之叹倘不稍事节略则玄签妙乐诸圆顿法甘使其终置高阁乎曰若是则但节录文句及文句记例如妙玄节要可耳何以更科易文窜入己意直名为会义耶曰是尤不得已也古者经疏各行故疏于经义之奥者则发挥不厌深详而于经文之显者则分科点示而已后人强欲以疏合经遂使经文句读割裂今欲随文演义而仍不伤经文血脉科安得不稍更乎智者大师辩才敷演章安于大师示寂之后方敩阿难结集虽全合大师之义未必一向皆是大师之文故笔力古朴不事雕巧惟久读方知其妙初心之士对卷茫然文安得不稍易乎荆溪尊者精金百炼文义俱深然亦微有六朝风气稍拂时机至其阐泄大师言外之旨并非循行数墨者之所能知不几亦为窜入己意乎夫法华经藏深固幽远智者大师能契其源岂复尽宣其委章安尊者能记其概岂复尽录其详即荆溪尊者能阐其要亦岂复尽析其曲折哉兹以凡愚千虑一得用逗时宜安得畏背古之讥而不竭寸明用附窃取其义之科也耶然则知我者其惟会义罪我者其惟会义也已己丑仲冬五日下笔故序。

　　△将释此经大文为二初题目二入文题目有二初经题二品题经题具如玄义释签略如妙玄节要兹不复说今先释品题然后入文。

　　品题共二十八今先释序品余品到文方释。

　　序品第一

　　序者训庠序谓阶位宾主问答悉庠序也又次由述三义如是等五事冠于经首次序也放光六瑞起发之端由序也问答释疑正说弄引叙述也具此三义故称为序品者梵云䟦渠此翻为品义类同者聚在一段故名品也或佛自唱品如梵网心地或结集所置如大论所述大品般若本唯三品(一序二魔事三嘱累)或译人添足如罗什译摩诃般若成九十品今药王本事是佛唱妙音观音等是结集家梵文中诸品先足并非译人所添诸品之始故言第一。

　　△入文为三初通叙迹本两门二别说迹本两门三流通迹本两门释此为四一因缘二约教三本迹四观心始从如是终于而去皆以四意消文而今略书或三二一贵在得意耳所以用四释者广则令智退略则意不周我今处中说令义易明了因缘亦名感应众生无机虽近不见慈善根力远而自通感应道交故用因缘释也夫众生求脱此机众矣圣人起应应亦众矣此义更广处中在何然大经云慈善根力有无量门略则神通神通即是应之异名对感即名感应设应虽众不过于慈求脱虽多讵出于感故感应二字处中明矣夫十方机感旷若虚空教法弥广何名处中今论娑婆国土音声佛事则甘露门开依声教释并以金口为本不少不多中说明矣夫应机设教教有权实浅深不同将本望迹机多教异其迹必广何名处中今置指存月亡迹寻本迹多虽广论本唯一处中明矣夫寻迹迹广徒自疲劳寻本本高高不可极如数他宝自无半钱但观己心之高广扣无穷之圣应机成致感逮得己利故用观心释也证因缘者方便品云十方诸佛为一大事因缘故出现于世证约教者方便品云以种种法门宣示于佛道大经云粗言及软语皆归第一义证本迹者寿量品云今天人阿修罗皆谓我少出家去伽耶城不远得三菩提然我实成佛已来无量无边阿僧祇劫以斯方便导利众生五百受记品云内秘菩萨行外现是声闻实自净佛土示众有三毒又现邪见相我弟子如是方便度众生此则师弟皆明本迹证观心者譬喻品云若人信汝所说即为见我亦见于汝及比丘僧并诸菩萨当知随有所闻谛心观察于信心中得见三宝闻说是法实见我是佛宝见汝等是僧宝也今且约三段示因缘相众生久远蒙佛善巧令种佛道因缘中间相值更以异方便助显第一义而成熟之今日雨华动地以如来灭度而灭度之复次久远为种过去为熟近世为脱地涌等是也复次中间为种四味为熟王城为脱今之开示悟入者是也复次今世为种次世为熟后世为脱未来得度者是也取意而说其间节节作三世九世为种为熟为脱以如是等因缘故有序分也众见希有瑞颙颙钦渴欲闻具足道佛乘机设化开示悟入佛之知见故有正说分也非但当时获大利益后五百岁远沾妙道故有流通分也次约三段示约教相此序非为人天清升作序非为二乘小道作序不为即空通三作序不为独菩萨法作序乃为正直舍方便但说无上佛道作序耳此正不指世间为正不指萤光析智为正不指灯炬体法智为正不指星月道种智为正乃指日光一切种智为正也此流通非为杨叶木牛木马而作流通非流通半字非流通共字非流通别字纯是流通圆满修多罗满字法也次约三段示本迹者久远行菩萨道时宣扬先佛法华经亦有三分上中下语亦有本迹但佛佛相望是则无穷今别取释迦最初成佛时所说法华三分上中下语专名为上名之为本何以故最初成佛初说法故中间行化助大通智胜然灯等佛宣扬法华三分者但名为中但名为迹何以故前有上故前有本故今日王城所说三分但名为下但名为迹乃至未来永永所说三分亦指最初为上为本譬如大树虽有千枝万叶论其根本同宗一根不得传传相指也次约三段示观心相者当约己心论戒定慧为三分修行则戒初定中慧后若法门则慧为本定戒为迹又戒定慧各各作三分戒三分者初前方便中白羯磨后结竟定三分者初二十五缘中正观后历缘又善入出住为定三分慧三分者空序中正假为流通已约三分示四种相当用此义始从如是终讫作礼而去悉作四意消文行者善思量之盖若无初因缘释则尚不殊外计然因缘语通通于一化须知今乃大事四悉非余感应开显四悉一道无外久远四悉诸经所无观心四悉一观遍收以此四悉通于始末约教等三亦须遍述若无次约教释不辨偏小故以四八简开废等望昔教部今方真实一切能诠无复异称故须明之以彰妙典若无三本迹释谁知迥出一期教中所谭身土中间今日无非迹施指彼大通犹如信宿先愚密教复迷迹身至此方袪守株尚昧若无四观心释将何以辨能诠教功将何以为久成行本故一一句入心成观观与经合非数他宝方知止观一部是法华三昧之筌罤总斯四义方可略显一部旨归当知二三尚略一何能逮故一一句得斯四义则使句句咸异诸教。

　　初通叙迹本两门二初闻法时处二闻持之伴。

　　初闻法时处。

　　如是我闻一时佛住王舍城耆阇崛山中。

　　如是者举所闻之法体我闻者能持之人也一时者闻持和合非异时也佛者时从佛闻也王城耆山闻持之所也并下与大比丘等是闻持之伴故云五事冠经首也。

　　○因缘释如是者三世佛经初皆安如是诸佛道同不与世诤世界悉檀也大论云举时方令人生信者为人悉檀也又对破外道阿欧二字不如不是对治悉檀也(阿无欧有一切外经以二字为首以其所计此二为本部内所明不出所计)又如是者信顺之辞信则所闻之理会顺则师资之道成即第一义悉檀也约教释者诸经不同如是亦异不应一匙开于众户又佛阿难二文不异为如能诠诠所诠为是今阿难传佛何等文诠何等是不可以渐文传顿是以偏文诠圆是传诠若谬则文不如文不如则理不是此义难明须加详审若云佛明俗有文字真无文字阿难传佛俗谛文字与佛说不异故名如因此俗文会真谛理故名为是此则三藏经初明如是也若云佛明即色是空空即是色色空空色无二无别空色不异为如即事而真为是阿难传佛文不异为如能诠即所诠为是此则通教经初明如是也若云佛明生死是有边涅槃是无边出生死有边入涅槃无边出涅槃无边入于中道阿难传此出有入无出无入中与佛说不异为如从浅至深无非曰是此则别教经初如是也若云佛明生死即涅槃亦即中道况复涅槃宁非中道真如法界实性实际遍一切处无非佛法阿难传此与佛说不异故名为如如如不动故名为是是则圆经初如是也约本迹释如是者三世十方横竖皆尔过去远远现在漫漫未来永永皆悉如是何处是本何处是迹且约释尊最初成道经初如是者本也中间作佛说经今日所说经初如是者皆迹也又阿难所传如是者迹也佛所说如是者本也又师弟通达如是非始今日亦非中间者本也而中间而今日者迹也观心释者观前悉檀教迹等诸如是义悉是因缘生法缘生即空即通观也因缘即空即假者别观也二观为方便道得入中道第一义双照二谛者亦通亦别观也上来悉是中道者非通非别观也文云若人信汝所说即得见我亦见于汝及比丘僧并诸菩萨乃观行之明文也信则论机见则是应即因缘也又信有浅深见有权实种种分别不同即约教也又信法华之文则见实相之本若见身子之化则见龙陀之本(真谛云须菩提是东方青龙陀佛有引大宝积云舍利弗成佛号金龙陀未检)若见始成释尊亦见久成先佛若见千二百比丘八万菩萨者亦见其本也又闻经心信无疑觉此信心明净即是见佛慧数分明是见身子诸数分明是众比丘慈悲心净是见诸菩萨四番释如是竟。

　　○因缘释我闻者或云闻如是盖经本不同前后互举耳大论云耳根不坏声在可闻处作心欲闻众缘和合故言我闻问应言耳闻那云我闻答我是耳主举我摄众缘此世界释也阿难登座称我闻大众皆悲号适见如来今称我闻又文殊结集先唱题次称如是我闻时众悲号二并生恋慕善此为人释也阿难身与佛相似短佛仅三指(一指二寸)众疑释尊重出或他方佛来或阿难成佛今唱我闻三疑皆遣此对治释也阿难学人随俗称我闻第一义中无我无闻古来众释同是因缘一义耳于因缘中前三尚自不周况第一义况约教等三耶次约教者释论明凡夫三种称我谓我见我慢及世流布名字我学人无我见但二种无学并无我慢但一种今阿难闻法时是学人无我见能伏我慢但随世名字称我无咎此用三藏意释我也十住毗婆沙云四句称我皆堕邪见佛正法中无我谁闻此用通教意也大经云阿难多闻士知我无我而不二双分别我无我此用别教意也(不二是登地双照是地前)又阿难知我无我而不二方便为侍者传持如来无碍智慧以自在音声传权传实有何不可此用圆教释我也又正法念经明三阿难阿难陀此云欢喜持小乘藏阿难䟦陀此云欢喜贤受持杂藏阿难娑伽此云欢喜海持佛藏阿含经有典藏阿难持菩萨藏盖指一人具四德传持四法门其义自显三本迹者若未会入可言阿难随世名我若发迹显本空王佛所同时发心方便示为传法之人何所不能四观心者观因缘所生法即空即假即中即空者我无我也即假者分别我与无我也即中者真妙我也四番释我竟次持闻者阿难佛得道夜生侍佛仅二十余年未侍佛时应是不闻大论云阿难集法时自云佛初转法轮我尔时不见如是展转闻当知不悉闻也展转从他自他别故闻不闻异未闻者乐欲已得闻者生喜即世界悉也旧解云阿难得佛觉三昧力自能闻即为人悉报恩经云阿难求四愿所未闻经愿佛重说又云佛口密为说也胎经云佛从金棺出金臂重为阿难现入胎之相诸经皆闻况余处说耶即对治悉此经云阿难得记即忆本愿持先佛法皆如今也即第一义悉若约教者欢喜阿难面如净满月眼若青莲华亲承佛旨如仰完器传以化人如泻异瓶此传闻闻法也欢喜贤住学地得空无相愿眼耳鼻舌诸根不漏传持闻不闻法也典藏阿难多所含受如大云持雨此传持不闻闻法也阿难海是多闻士自然能解了是常与无常若知如来常不说法是名菩萨具足多闻佛法大海水流入阿难心此传持不闻不闻法也今经是海阿难持不闻不闻之妙法三本迹者如上四闻皆迹引而本地不可思议以本事高难量故本理深难思故本迹化莫测故四观心释者观因缘法是观闻闻观空是观闻不闻观假是观不闻闻观中是观不闻不闻(云云)一念观者妙观也(云云)四番释我闻竟。

　　○因缘释一时者肇师云法王启运嘉会之时此世界悉也论云迦罗是实时示内弟子时食时着衣者为人也三摩耶是假时破外道邪见者对治也若时与道合者第一义也约教者若见谛已上无学已下名下一时若三人同入第一义名中一时若登地已上名上一时若初住已上名上上一时今经是上上一时也本迹者前诸一时迹也久远实得之一时本也观心者观心先空次假后中次第观心也观心即空即假即中圆妙观心也此之粗妙各有观与境合名为一时相即观者乃今经观也四番释一时竟。

　　○因缘释佛者劫初无病劫尽多病长寿时乐短寿时苦东天下富而寿西天下多珠宝多牛羊北天下无我所无臣属如此时处不感佛出八万岁时乃至百岁时南天下未见果而修因故佛出其地此世界释也日若不出池中未生生已等华翳死无疑佛若出世则有刹利婆罗门居士四天王乃至有顶此就为人释也三乘根性感佛出世余不能感善断有顶种永度生死流此就对治说也佛于法性无动无出能令众生感见动出而于如来实无动出此就第一义说也次约教者佛名觉者知者于道场树下三十四心断正使习气知觉世间出世间总相别相觉世即苦集觉出世即道灭亦能觉他身长丈六寿八十老比丘像即三藏佛自觉觉他带比丘像现尊特身一念相应断余残习者即通佛自觉觉他单现尊特相坐莲华台受佛职者即别佛自觉觉他隐前三相唯示不可思议如虚空相即圆佛自觉觉他故像法决疑经云或见如来丈六之身(藏)或见小身大身(通)或见坐莲华台为千百亿释迦说心地法门(别)或见身同虚空遍于法界无有分别(圆)即此义也(科注云今经正彰开显开前三教果头之佛即是圆教法身之佛故三十二相相相无边即是尊特亦即法身所以龙女赞云微妙净法身具相三十二)三本迹者一佛为本三佛为迹(此寄本中体用)中间示现数数唱生唱灭皆是迹也唯本地四佛皆是本也(迹中体用俱迹本中体用俱本)四观心释者观因缘所生心先空次假后中皆偏觉也观之即空即假即中是圆觉也(觉秪是智应以六即判之若以此望前三释则境智即因缘佛也藏等四观即四教佛也中望空假即本迹也己心即是即观心佛也)四番释佛竟。

　　○因缘释住者能住住所住所住即忍土王城能住即四威仪住世未灭此世界也又住者住十善道住四禅中此为人也又住者住三三昧即对治也又住者住首楞严即第一义也次约教者三藏佛从析门发真无漏住有余无余涅槃通佛从体门发真无漏住有余无余涅槃别佛从次第门入住秘密藏圆佛从不次第门入住秘密藏前三佛住能所皆粗后一佛住能所皆妙今经是圆佛住于妙住也三本迹者三藏佛应涅槃慈悲垂迹生身住世通佛誓愿慈悲扶余习度众生作佛事别圆佛皆慈悲熏法性愍众生故垂应法界当知四佛住本佛住以慈悲故住于忍土王城威仪住世是名迹住四观心者观住于境或住无常境即空即假即中等境以无住法住于境中故名为住(无住之言通于四教粗智谓住于理实无若在圆中便成绝待)四番释住竟。

　　○因缘释王舍城耆阇崛山具如文句不录约教者像法决疑经云一切大众所见不同或见娑罗林地悉是土砂草木石壁或见七宝清净庄严或见此林是三世诸佛所游行处或见此林即是不可思议诸佛境界真实法体例知此义四见不同所住既然能住亦尔本迹者本住王三昧三德之城迹居忍土王城本住三德大涅槃山迹居灵鹫又本迹各有灵鹫寿量品云常在灵鹫山本也观心者王即心王舍即五阴心王造此舍若析五阴舍空空为涅槃城此观既浅如见土木若体五阴舍即空空为涅槃城即通教也若观五阴舍因灭是色获得常色受想行识亦复如是此之四德常为诸佛之所游处即别教也若观五阴即法性法性无色受想行识一切众生即是涅槃不可复灭毕竟空寂舍如是涅槃即是真如实体乃圆观也又色阴无知如山识阴如灵受想行三阴如鹫观此灵鹫山无常即析观也观此灵鹫山即空体空观也观灵即智性了因智慧庄严鹫即聚集缘因福德庄严山即法性正因不动三法名秘密藏自在其中亦用度人即别圆二观也(云云)中者佛好中道升中天中日降中国中夜灭皆表中道今处山中说中道也(常好中道赴欲也升中天中日降为人也中夜灭对治也说中道第一义也诸教皆有中道但分有体无体之殊本迹者观圆理本中也示离断常迹中也今经是开显之中若约观者即空即中具二中也)初闻法时处竟。

　　△二闻持之伴二初列众二总结众集初列众三初声闻众二菩萨众三杂众诸经多尔旧云有事有义事者逐形迹亲疏声闻形出俗网迹近如来证经为亲故前列天人形乖服异迹非侍奉证经为疏故后列菩萨形不检节迹无定处既不同俗复异于僧故居中义者声闻欣涅槃天人着生死各有所偏菩萨不欣不着居中求宗故在两间释论意亦尔此一解似两释事解似因缘义解似约教(事似因缘须具四悉义似约教复须论八事即身也故云亲疏义即谛理故云涅槃等形服异故即世界亲者生善疏者破恶不亲不疏即第一义于有义中既约三谛以谛对教则四可识于藏等四辨渐等四其义可知又两二乘并欣涅槃及四菩萨并不欣不着教皆居中唯诣实理兼能利人故居中求宗超彼凡圣若以入中为菩萨即指别教地上圆教始终)本迹解者声闻内秘外现何常保证涅槃天人皆大萨埵岂复耽染生死皆是迹引二边而本常中道也观心释者从假入空观即偏破生死从空入假观即偏破涅槃中道正观无复前后(亦应更约因缘明观诸教开显及本迹观)初声闻众二初比丘众二比丘尼众初又二初多知识二少知识初又三初举类明数二明位叹德三列名总结。

　　今初。

　　与大比丘众万二千人俱。

　　与大比丘众是举其气类万二千人是明其大数也与者共义释论以七一解共谓一时一处(世界)一戒(为人)一心一见(对治)一道一解脱也(第一义)若历教应各明七一三藏一七一(同感佛时同鹿苑处同别脱戒同一切智心同无漏正见同三十七道同有余涅槃)通教二七一(分利钝故利兼圆别应云三七且通总说同为一例)别教无量七一(自行化他横竖皆四门门门四悉入者不同)圆教一七一(发心毕竟二不别故)若未发迹正是三藏通教中七一若至开三显一即得入圆教七一也大者梵语摩诃此言大亦言多亦言胜器量尊重为天王等大人所敬故言大升出九十五种外道之上故言胜遍知内外经书故言多又数至一万二千故言多今明有大道故有大用故有大知故故言大胜者道胜用胜知胜故言胜多者道多用多知多故言多道即性念处大于一切智外道用即共念处胜于神通外道知即缘念处多于四韦陀外道也(大即世界多即为人对治胜即第一义)约教释大多胜者大人所敬等是三藏中释耳大者大力罗汉所敬也多者遍知生灭即无生灭法也胜者胜三藏四门也此通教释也又大者体法大力罗汉所敬也多者恒沙佛法皆知也胜者胜二乘人此别教释也又大者诸大菩萨所敬也多者法界不可量法悉知也胜者胜诸菩萨也此圆教释也本迹者此诸大德久为诸佛之所咨嗟本得胜幢三昧超诸外道先已成就种智遍知迹来辅佛行化示作爱见中大多胜欲引乳入酪又作三藏中大多胜欲引酪入生酥示方等中大多胜欲引生酥入熟酥示作转教般若中大多胜欲引熟酥入醍醐故作法华中大多胜也然其本地大多胜久矣观心者空观为大假观为多中观为胜又直就中观心性广博犹若虚空故名大双遮二边入寂灭海故名胜双照二谛多所含容一心一切心故名多也比丘者含怖魔破恶乞士三义魔乐生死此人出家复化余人俱离三界乖于魔意魔用力制翻被五缚但愁惧而已故名怖魔出家人必破身口七恶故言破恶夫在家三种如法养命一田二商三仕出家人佛不许此唯乞自济身安道存福利檀越故名乞士三义相成即比丘义也(怖魔即世界乞士即为人破恶即对治出界即第一义)初受戒修定修慧已有破恶怖魔乞士三义非独后心依经家皆叹后心比丘耳此皆三藏意若历缘求真名乞士破障理之惑名破恶修此行怖四魔即通教义若历三谛求理名乞士除通别惑名破恶怖八魔十魔者即别义若即生死求实相味名乞士达烦恼即菩提名破恶魔界即佛界者是圆教义若未发迹但明前二义若已显本具后意也本迹者本登涅槃山顶与无明痴爱父母结业妻子别出分段变易家久除五住何恶不破获真法喜如食乳糜更无所须持中道道共尸波罗密摄众生戒魔界降伏即佛界如堪任乘御本地功德久已成就为调伏众生迹示五味比丘传引众生例如前释观心者观一念心净若虚空不为二边桎梏所碍平等大慧无住无著即名出家以中观自资活法身慧命名乞士观五住烦恼即是菩提名破恶一切诸边颠倒无非中道即是怖魔(中观既然空假及以次不次等对教可见)众者梵语僧伽此翻和合众一人二人三人皆不名僧四人以上乃名为僧事和无别众法和无别理佛常与千二百五十人俱诸经或多少不定释论明四种僧不依净命名破戒僧不解法律名愚痴僧五方便名惭愧僧苦法忍去名真实僧此中但真实僧也(四念四善根名五方便众和合世界也佛常与为人也生物善故释论下对治也简恶人教此中下第一义也在真实故)若依四教者此僧历偏圆五味座作同闻人今正是圆教中证信也本迹者本与实相理和又与法界众生机缘和而迹为半字事理之僧历五味中引诸众生观心者初学中观入相似位既未发真惭第一义天愧诸圣人即是有羞僧观慧若发即真实僧若异此者即前两僧不依观行名破戒僧不解观相名愚痴僧举类竟明数者即是一万二千人也(数异世界也闻数生善为人也破恶入真准例可见不论约教者教别数同故无异释若随数生解即是教殊问凡诸列众及得道者何故其数必全无缺耶答大论释大数五千分中云若过若减皆存大数)本迹者本是一万二千菩萨迹为万二千声闻也观心者观十二入一入具十法界一界又十界即百界一界各十如是即千如一入既千如十二入即万二千法门也。

　　△二明位叹德。

　　皆是阿罗汉诸漏已尽无复烦恼逮得己利尽诸有结心得自在。

　　阿罗汉是明位诸漏下是叹德也阿罗汉或翻应真或翻真人或翻无著不生应供或言无翻而含三义一无生义不受后有故二杀贼义断尽见思故三应供义堪为福田故此藏通二教意耳若别圆者非但杀贼亦杀不贼不贼者涅槃是是亦须破故是杀贼义(言不贼者犹从二乘得名若于圆别尚名为贼是故须杀)不生于生亦不生不生无漏是不生(取无为证生于界外不生是生故不令生)非但应供亦是供应(供彼所应名为供应如佛化为道人送供于阿兰若比丘等)皆叹别初地圆初住已上德也本迹者本得不受三昧于二边无所著故名不生断五住惑故名杀贼能福九道饶益众生故名应供方便度众生历五味传传作不生杀贼应供皆迹也又本是法身迹示己利本是般若迹示不生本是解脱迹示杀贼(本是平等大慧无破不破方能示迹诸教不生本证解脱无贼不贼方能示迹诸味杀贼本得法身非应不应方能示迹为应供耳)观心者空观是般若假观是解脱中观是法身又从假入空观亦有三义乃至中道观杀无明贼不生二边心供养此人如供养世尊方等经云供佛及文殊不如施行方等者一食充躯此经云毁赞佛罪福犹轻毁赞持经者罪福甚重何以故佛无食想久离八风不为损益施持经者全肉身续报命生法身增慧命故有益毁之忧恼退悔若失好时则不可救故大损也诸漏已尽无复烦恼两句叹杀贼德漏即三漏也逮得己利句叹应供德三界因果皆名为他智断功德皆名己利己利具足故成应供尽诸有结心得自在两句叹不生德诸有即二十五有生处结即二十五有生因心自在则慧必自在定慧具足乃俱解脱人也本迹者不生不生名大涅槃烦恼漏流其源久竭不复堕落二乘及凡夫地即本不生法身智断实相功德名本己利得王三昧破二十五有显出我性具八自在名本杀贼迹示二乘功德耳观心者中道正观不漏落空假二边二边烦恼灭也能观心性名为上定衣珠秘藏是己之物即己利也正观中道结贼则断无结故有亦断二边不能缚心故心自在虽有烦恼如无烦恼不断烦恼而入涅槃即其义也。

　　△三列名总结。

　　其名曰阿若憍陈如摩诃迦叶优楼频螺迦叶伽耶迦叶那提迦叶舍利弗大目犍连摩诃迦旃延阿㝹楼䭾劫宾那憍梵波提离婆多毕陵伽婆蹉薄拘罗摩诃拘絺罗难陀孙陀罗难陀富楼那弥多罗尼子须菩提阿难罗睺罗如是众所知识大阿罗汉等。

　　阿若下是列名如是下是总结也列名略举二十一尊者佛诸弟子皆备众行而隐其圆能各从一德标名欲引偏好故耳。

　　○憍陈如姓也此翻火器婆罗门种其先事火从此命族火有二义照也烧也照则闇不生烧则物不生此以不生为姓阿若者名也此翻已知或言无知非无所知乃是知无耳若依二谛即是知真以无生智为名也又诸经论称为了本际或知本际若依四谛即是知灭或翻为得道增一阿含云我佛法中宽仁博识初受法味者憍陈如为第一(世界悉檀)佛昔于饥世化作大鱼闭气不喘木工五人先斫鱼肉佛誓于来世先度此人先愿与其无生故云何若又迦叶佛时九人学道五人未得果誓于释迦法中最先开悟本愿所牵前得无生故名阿若(为人悉檀)夫巨夜长寝无人能觉日光未出明星前现憍陈如初得无生智譬若明星在众明之始一切人智明无前陈如最先破暗莫过明星一切人暗灭无前陈如故名阿若(对治悉檀)太子入山学道父王遣五人追侍二是母党三是父党二人以欲为净三人以苦行为净太子苦行时二人舍去太子舍苦行受饮食酥油暖水三人又舍去太子得道先为五人说四谛陈如最初称解故名阿若(第一义悉)约教者从观判教理则易分故委以观而分别之况万二千陈如居首无生乃是诸观之宗欲令闻名识行例人知心故也三藏教者盲譬无生智镜譬无生境阴界入头等六分譬现在因像譬未来果若开眼取镜形对像生愚故不断绝若闭眼如盲则无所见不见六分是因不生不见镜像是果不生故阿含经云若谓有色色是净净即生非不生若谓有受想行识识是净净即生非不生若谓有受受是乐乐即生非不生若谓有想行识色色是乐乐即生非不生若谓有想行想行是我我即生非不生若谓有识色受受是我我即生非不生若谓有识识是常常即生非不生若谓有色受想行行是常常即生非不生譬如执镜见面面是生非不生若谓有五阴悉是生非不生若能知色非净乃至识非常又能知色无常苦无我不净乃至识无常苦无我不净者是为不生非是生如盲执镜不见像生是为不生非是生既知不生宁复于中计我是色计我异色计我在色中计色在我中乃至识亦如是如是观者现因来果皆不生如盲对镜不见形像是名观阴无生观智也观入界者海虽深广亦有此彼岸盖小水耳若眼见色已爱着贪乐起身口意业是为大海沉没一切世间天人阿修罗当知眼是大海色是波涛爱此色故是洄澓于中起不善觉是恶鱼龙起妒害是男罗刹起染爱是女罗刹起身口意是饮咸自没是为眼色无知而生无明爱爱生故名为行行生故名为业业缚识为中阴是为识生所受胞胎是为名色生手足及头五疱成已名六入生六入对六尘名触生于尘别苦乐名受生于尘起染名爱生四方驰求名取生造身口意名有生应受未来五阴名生生未来阴变名老生未来阴坏名死生心中内热名忧生发声大唤名悲生身心憔悸名苦恼生是名眼见色时即有三世十二因缘大苦聚生非不生耳鼻舌身意色声香味触法眼界乃至法界亦如是是为入界生非不生云何不生观眼色时不种苦种不生苦芽不漏臭汁不集蛆蝇若种不生则芽不生则臭汁不生则蛆蝇不生故名不生眼见色时起贪恚觉是为苦种念五欲法是为苦芽六根取六尘是名臭汁流出于六尘中善恶竞起是名蛆蝇若知眼色无常苦空无我则贪恚不生念欲不生取境不生善恶行不生是为不生耳声等亦如是眼界乃至法界亦如是陈如最初得此三藏不生智故名阿若通教观者譬如幻人执幻镜以幻六分临幻镜睹幻像像非镜生非六分生非镜六分合生非离镜与六分生既不从四句生则非内外中间不常自有亦无灭处去不至东西南北方性本无生非灭生乃无生性本无灭非灭灭乃无灭无生无灭故曰无生受想行识亦复如是十二入十八界亦尔别教观者镜譬法界眼譬观智青黄赤白小大长短譬十法界(青譬地狱因果黄譬饿鬼因果赤譬畜生因果白譬人天因果小色像譬二乘因果大色像譬通菩萨因果短色像譬别菩萨因果长色像譬佛因果)皆于镜中分别无谬若欲自正令九因果不生一因果生若欲正他令他九因果不生一因果生依于法界行菩提行次第用析体观智断四住生令不生次用恒沙佛法断尘沙烦恼令无知不生后用实相智慧断无明令根本不生若无四住则分段不生若无无知则方便不生若无无明则实报不生生亦不生不生亦不生故名不生圆教观者譬如观镜团圆(团圆譬理境观即譬智)不观背面(背譬无明面譬智明镜譬十界因)不观形像(形譬十界缘像譬十界果)非背非闇非面非明不取种种形容不取种种檠像但观团圆无际畔无始终无明闇无一异差别圆观亦尔不取十法界相貌无善恶无邪正无大小等一切皆泯但缘诸法实相法性佛法若色若香无非实相观烦恼业生皆即无生本无生与不生故曰无生阴入界苦即是法身非显现故名为法身障即法身贪恚痴即般若非能明故名为般若无所可照性自明了是为般若业行系缚皆名解脱非断缚得脱亦无体可系亦无能系故称解脱解脱即业不生般若即烦恼不生法身即苦不生是三不生即一不生是一不生即三不生非三非一故言不生况变易烦恼业苦而非不生(此应具须十乘十境及方便等全指止观一部文也)本迹者是憍陈如本自不生非始不生欲引乳为酪故迹为初教不生引酪为生酥故迹为通不生引生为熟故迹为别不生引熟为醍酬故迹为圆不生而其本地住阿字门谓一切法初不生故若闻阿字门则解一切义皆非生非不生垂迹引化能为生不生众生若能会圆不生则同阿若非本非迹非生非不生大事因缘于兹毕矣故下文云富楼那种种变化事我若具足说众生闻是者心则怀疑惑即其义也阿含云阿难持伞盖灯随佛后大梵王持伞盖灯随陈如后斯皆示迹而欲显本也观心不生约三观不生可知如此释者也随闻一句若人若法皆成化仪悉可为观能令后代闻名起行禀教识体思迹睹本寻其因缘广照始末若得此意于一人所于经一句可以为上求境可以识下化机可以晓圣者化仪可以了凡众禀益可以达名义同异可以知行等理殊可以知随闻成观可以解迹本人法可以信化事长远可以仰圣恩难报可以知众生难化可以知会理至难他不见此谓为繁芿释憍陈如竟。

　　○摩诃迦叶此翻大龟氏亦翻光波亦翻饮光名毕钵罗因缘最广略如文句须者寻之头陀第一亲受佛嘱为西土初祖梵语头陀此云抖擞以十二行抖擞十二种过一者在阿兰若处离愦闹过二者常行乞食离僧中食及受请过三次第乞食离拣择过四者受一食法离多求过五者节量食离贪味过六者中后不饮果蜜等浆离求欲过七者粪扫衣离好衣过八者但三衣离增减过九者冢间住离常乐倒计过十者树下止离怖畏过十一者露地坐离贪树过十二者但坐不卧离烦恼贼过具如十二头陀经广明五是住处法五是食法二是衣法且约乞食明抖擞者易得则生喜难得则生瞋得好则爱得恶则忧忧喜依色而起即色阴受此忧喜即受阴取忧喜相即想阴忧喜即是行阴分别忧喜即识阴忧喜即意法二入亦即意法意识三界界入阴即苦谛我能乞食即我见计有我无我即边见以乞为道即戒取以乞为实即见取如是谛当即邪见赞喜即贪毁恚即瞋我能即慢被呵即疑不了即痴是为十使历三界四谛即八十八使名集谛若识乞食中四倒相似相续覆故谓常适意谓乐动转所作覆故谓我薄皮覆故谓净识四覆无四倒勤遮二恶生二善修四定根力觉道是为道谛于乞食中不计我则痴灭痴灭故爱灭爱灭故瞋灭瞋灭故不自举则慢灭慢灭故被呵则无疑无我故我见灭我见灭故边见灭不执是道则戒取灭不计为实则见取灭不邪执则邪见灭此十灭故八十八使子缚灭子缚灭故果缚二十五有灭是为灭谛若于乞食中不见四真谛是故久流转生死大苦海若能见四谛则得断生死生死既尽已更不受诸有是为乞食中抖擞观慧衣法及住处法亦如是是为三藏教头陀也通教抖擞者缘真证寂则是住处空慧为食空心行诸行为衣常性空无不性空时空慧抖擞皆如幻化妄想诸恶寂灭不起心心数法不行故以不可得故诸相应中空相应最为第一诸苦行中空行第一诸抖擞中空慧抖擞最为第一别教抖擞者依于法身以为住处(期心法身修二德故)般若为食一切诸行庄严遮覆遮覆抖擞黑业之恶般若抖擞烦恼之恶法身抖擞生死苦恶先抖擞分段烦恼业苦次抖擞变易烦恼业苦是为中道正观头陀出过二乘所行苦行圆教抖擞者住处即衣即食(本有三德修得亦然)但是一法分别说三一抖擞一切抖擞(行衣)一切抖擞一抖擞(慧食)非一非一切(身处)于一切抖擞无非实相诸佛所行是如来行过诸菩萨所行清净本迹者本与如来同坐毕竟空理同得广大法身同得无碍智慧同得无量功德内舍法爱外无垢染内外抖擞本已清净欲引乳味事中抖擞次引酪味空中抖擞次引生酥别中抖擞次引熟酥圆中抖擞观心者即空抖擞取相即假抖擞尘沙即中抖擞无明一心中抖擞五住(云云)。

　　○优楼频螺此翻木瓜林那提此翻河亦翻江伽耶此翻城兄弟三人并是事火外道因缘出瑞应经及诸部律约教者如增一阿含云优楼频螺能将护四众供给四事令无所乏最为第一那提心意寂然降伏诸结精进第一伽耶观了诸法都无所著善能教化第一是为酪中教意若转入生酥即应耻小慕大例则可知若转入熟酥即应委业领教若转入醍醐如此经中得记作佛也本迹者住于三德林即般若城即法身水即解脱是为秘密本藏而迹依林城水以度众生观心者正观心性中道不动如城防敌不动而动如水净诸边颠倒双照枯荣如林蓊郁三法相资即是连枝兄弟也。

　　○舍利弗此翻身子亦云珠子名优波提舍此翻论义智慧第一因缘具如文句约教者若三藏智慧即是无学十智断结证真辅佛扬化释论称为右面大将也通教智慧者如般若中自说所以为摩诃萨谓我见众生见佛见菩提见转法轮见破如此等见故名摩诃萨此慧异初教也别教智慧者当约五味分别若从元初但闻乳酪不闻余味发心修行但行乳酪者此是初教智慧若但闻酪酪不由乳善恶之性性本自空不由修善破恶灭色取空但修即空者此是通教智慧若从元初得闻醍醐为醍醐故𤚲牛求乳烹乳为酪转酪为生酥转生为熟酥方得醍醐修如此行者即是别教智慧也若从元初但闻牛食忍草即出醍醐若能服者众病皆除一切诸药悉入其中为修此行即是圆教智慧也本迹者本住实相智度为母从境生智慧境即是身智慧是子悲愍众生迹为五味身子欲转烦恼恶血令成善乳示为外道智慧作大论师欲烹乳为酪示三藏智慧为第二世尊欲引酪为生酥讷大现小受净名之屈欲引生酥为熟酥安慰饶益同梵行者于般若领教欲引熟酥为醍醐于法华初悟斯皆迹中外现而本地内秘其实久矣观心者一心三观摄得一切智慧观心即空摄得酪智慧观心即假摄得二酥智慧及世智慧观心即中摄得醍醐智慧是名观心中一慧一切慧一切慧一慧非一慧非一切慧(云云)。

　　○大目犍连姓也翻赞诵亦翻莱菔根亦翻胡豆名拘律陀神通第一释论称左面弟子约教者依四禅起十四变化依观练熏修十一切无漏事禅能作十八变即初教中神通依空起慧以空慧心修诸神通即通教中神通次第依三谛习得神通展转深入过于二乘即别教神通依于实相所得神通不以二相见诸佛土从真起应不动真际遍十法界是则圆教神通(云云)。

　　(言不以二相等者不二即实相见土即神通依理而见故云不二相见也言云云者令分别之前二修得后二发得藏依事禅通依真理别地前助圆任运发前二名通名化后二名密名应前二调伏物后二见物机前二可破坏后二不可坏前二在教道后二在证道前二身通唯现在后二通三世前二圣位方修通后二凡位俱修通前二随依皆可修后二必须有胜依)本迹者本住真际首楞严定能于一念遍应十方种种示现施作佛事以慈悲故迹为五味神通引令入极观心者观于一心倏有一切心观一切心倏无诸心心非有无通至实相。

　　○摩诃迦旃延此翻文饰亦翻扇绳亦翻好肩论义第一约教者依无常苦空无我破断常见等是初教论义依空无所有不可得破断常见等是通教论义依总持四辩观机照假以药逗病破断常见等是别教论义依实相毕竟不有不无破断常见等是圆教论义本迹者本住福德智慧二种庄严能问能答为愍众生迹为五味论义师耳观心者观智研境境发于智智境往复即观心论义也。

　　○阿㝹楼䭾此翻无贫亦翻如意佛之堂弟天眼第一约教者依世禅发天眼凡夫外道也依无漏事禅发天眼三藏意依体法无漏慧发诸行依诸行发天眼通教意依散善发肉眼依禅发天眼依真发慧眼依俗发法眼依中发佛眼别教意依实相发天眼天眼即佛眼圆教意又依散善修肉眼依禅修天眼三藏意依空修肉眼天眼通教意次第修五眼是别意不次第修五眼是圆意本迹者本住实相真天眼不以二相见诸佛国迹示半头天眼观心者观因缘生善心即肉眼观因缘生定心即天眼观因缘生心空即慧眼观因缘生心即假即法眼观因缘生心即中即佛眼(云云)。

　　○劫宾那此翻房宿父母祷房星而生善知星宿第一又与佛共一房宿而得证果故以为名约教者析破根尘之舍同佛栖真谛之房三藏意体达根尘即共如来同宿真谛之房通教意分别十法界根尘房舍悉得见佛别教意于一根尘房舍即见一切房舍见一切佛圆教意本迹者本与如来同栖实相迹示诸房宿耳观心者观五阴舍析空即空与化佛同宿观五阴舍即假与报佛同宿观五阴舍即中与法佛同宿(云云)。

　　○憍梵波提此翻牛呞受天王供养第一约教者住天园是示善有牛嚼是示恶三藏意也以牛嚼身得道示恶非恶居天园而牛嚼示善非善通教意也示界内外善恶者别教意示善恶实相者圆教意本迹者本住四无所畏安住圣主如牛王第一义天迹示牛呞乐居天上也观心者观于心性中道之理安步平正其疾如风(正用丈夫牛王而通取白牛引驾)。

　　○离婆多此翻星宿亦翻假和合因二鬼争尸而得道故坐禅入定心不倒乱第一约教者析破五阴非我所有三藏意体达五阴本非我有通教意分别十法界五阴皆非我有别教意达五阴非我有非他有见阴实相圆教意本迹者本住日星宿三昧迹示此名观心者观心念佛见十方佛多如夜观星(云云)(前约教则寄假合今本迹观星并约星宿皆随便耳见佛如星般舟中意观心下云云应广引般舟三昧经)。

　　○毕陵伽婆蹉此翻余习树下苦坐不避风雨第一约教者灭慢故无慢三藏意即慢无慢通意分别十法界高下别意八自在我具足佛法圆意本迹者本住常乐我净八自在我微妙梵声迹示慢心恶口观心者观粗言软语皆归第一义(三观总别俱第一义所破之惑俱得是粗)。

　　○薄拘罗此翻善容年一百六十岁无病无夭常乐闲居第一约教者灭喧入真三藏寂静即喧而真通教寂静离二边入中别寂静即边而中圆寂静本迹者本住大寂静定长寿是常无病是乐不夭是我寂静是净居此四德之本迹示六根寂静观心者心性中道即空即假即中常乐我净观也。

　　○摩诃拘絺罗此翻大膝舍利弗母舅辩才第一约教者外通四韦陀内通三藏初教四辩我无所得辩乃如是通教四辩若名若义遍十法界别教辩也依于实相遍一切辩圆教辩也本迹者本住口密口轮不思议化大定大慧迹示大膝观心者观心即空即定即假即慧以严其心(云云)。

　　○难陀亦云放牛难陀此翻善欢喜有言即律中䟦难陀约教者事欢喜理无欢喜三藏意即事欢喜是理欢喜通教意欢喜地即别教欢喜住即圆教(住无欢喜之名但约别地证道既同故借地以名住)本迹者本住实际非喜非不喜迹名欢喜观心者观心与理相似相应名欢喜观。

　　○孙陀罗此翻好爱亦翻端正以妻彰名难陀如前释佛之亲弟也约教者俗谛有法喜真谛无喜三藏意即俗喜是真喜通教意从通法喜有俗法喜中法喜别教意即通喜具一切法喜圆教意本迹观心如难陀中说。

　　○富楼那翻满愿是其父名弥多罗尼翻慈女是其母名从父母以得名故称为满慈子说法第一约教者殷勤析法所作已办三藏愿满体达即空于空得证通教愿满法眼具足别教愿满住秘密藏圆教愿满本迹者本愿久满迹为说法第一示众生知识也观心者如止观中人行理等善知识观(人是佛菩萨罗汉行是六度道品理是法性实际)。

　　○须菩提此云空生亦云善吉善业善现解空第一约教者灭色空智生藏教意体色空智生通教意从有智生空智从空智生俗智从俗智生中智别教意空生即有智亦即俗智中智是圆教意本迹者本住实相法身迹示见空而生观心者不在内外中间非自有是为观心法身。

　　○阿难此云欢喜或云无染佛之堂弟多闻第一约教者欢喜阿难三藏也贤阿难通也典藏阿难别也海阿难圆也本迹者本住非欢喜非不欢喜法身如虚空智慧如云雨能持能受迹为欢喜也观心者与即空假中相应故欢喜从名字乃至真观相应。

　　○罗睺罗此云覆障佛之子也因缘如文句密行第一约教者析法道谛障四住三藏意体法道谛障四住通教意次第三智障五住别教意一心三智障五住圆教意本迹者本住中道障塞二边迹示覆障观心者即假故障涅槃即空故障生死即中故障非生死非涅槃。

　　○结云众所知识者或言知只是识或言闻名为知见形为识见形为知见心为识本迹者本为众生作满字知识迹为半字知识观心者如止观说上来多知识众竟。

　　△二少知识。

　　复有学无学二千人。

　　次列少知识众但举位明数而不叹德呼此为少知识耳凡不测圣圣不以多识少识分优劣但希高慕远者以多识引之藏名隐德退让者以少识引之随顺众生故有若干不可以多少之迹失其本也约教者藏教初二三果为学人四果为无学人通教离欲地前名学已办地名无学又九地皆名学第十佛地名无学别圆二教或就功用无功用明学无学或就具足未具足明学无学又阿含中外道问佛罗汉更学不佛言罗汉不作恶法住于善法学其无学即名为学若尔学人亦得称无学何以故齐其所断无复更断即是无学是为四句就五方便非学非无学共成五句约四教例亦应尔则二十句本迹者本法身大士居满字学无学位众生应以半字学无学人庄严双树传传引之观心者正观中道不缘二边中间即是无学能如是观是名为学又不缘而缘名无学学常如是观名学无学对未修者成第五句亦可约理为第五句亦得三观各为五句若约观门明数者色心具十界十如界如互论即二千也初比丘众竟。

　　△二比丘尼众。

　　摩诃波阇波提比丘尼与眷属六千人俱罗睺罗母耶输陀罗比丘尼亦与眷属俱。

　　摩诃波阇波提此云大爱道佛之姨母本住智度法门迹为千佛之母生育导师观解者中观广博名大无缘慈名爱中理虚通名道大即自行爱即化他如以爱故受生慈故涉有道即通自行化他也六千者数也观解者观六根清净具千功德耶输陀罗此翻华色亦翻名闻佛在家时有三夫人一瞿夷二耶输三鹿野本迹者妻齐也岂有博地为菩萨妻故知本住寂定微妙法喜迹为太子妻耳观心者观空无漏法喜即以鹿野表妻(不生子故)观假道种智法喜即以耶输表妻(生罗睺故)观中法喜即以瞿夷表妻(位最大故)上来当分各明本迹观心今更总论显善权曲巧明观行精微总明本迹者夫首楞严定种种示现称适根性靡所不为今且近论若释尊托迹王宫降神圣后法身大士皆辅佛行化散影余家若三十二瑞金姿诞应诸大士亦各各出生或空室(须菩提)雨宝(满慈子)寄辨通梦(舍利弗)若皇太子舍国捐王逾城学道诸大士悉从师请业才艺兼通为彼宗匠若如来法轮初启甘露门开诸大士知化缘未熟示同不受分庭抗礼崇我道真能化所化全生如乳若所化缘熟则素丝易染池华早开革凡成圣转乳为酪师宗为佛上首弟子或智慧神通辩才三昧各各第一共辅法王更度未度重熟已熟于方等座闻菩萨不可思议功德则耻小慕大如转酪为生酥次闻般若摩诃衍门初历色心终于种智含挟小大出内取与或共或别或偏或圆奉命领知心渐通泰如转生酥为熟酥次闻法华会天性定父子授记莂付大乘废三归一如余四味同一醍醐不令一人独得灭度皆以如来灭度而灭度之法王法臣大事出世巧用方便初用半字法破二十五有之繁芿成四枯双树利益众生次用半满法破二乘之独善成菩萨之广大成四荣双树利益圣人后用常住满字破二边之前后成非枯非荣佛秘密藏究竟利益主将之功毕大誓之愿满故身子目连于法华而息化圣主赎命斯亦不久文云如我本誓愿今者已满足如来不久当入涅槃唱灭之言起自于此二万灯明迦叶佛等皆于法华究竟今佛师弟皆于此经发迹内秘菩萨行外现作声闻我实成佛已来无量亿劫以此推之诸大罗汉从法身地俯影随缘迹临万水为学无学作男作女示道示俗首楞严力靡所不为方便善权为若此也如此总别两重消释本迹尚恐失旨直尔一句翻名何异诸教声闻众耶总明观心者上来师弟施化法身所为若不作观方便于行人无益如贫数宝似盲执烛然心数甚多且约善数如弟子者众但举十人耳十善数辅心王能改恶就善革凡成圣办一切法门但以十心数为本如十弟子辅佛行化共熟众生立于佛法也十人各备众德为引专门宣示佛道随众生欲欲慧者师身子乃至欲多闻者师阿难共辅法王各掌一职今观心亦如是一一心中皆具王数为成观故王数相扶而取开悟或于想数入道或于欲数入道随所宜者心王心数而共攻之化取尘劳诸心而作佛事作此观未悟观行如乳若发无漏观行如酪若破尘沙如生熟酥若破无明观如醍醍心数尘劳若不尽者观则不讫故经言众生不度尽我不成正觉即此意也旭谓二十一大罗汉应准唯识总表二十一善心数法谓触作意受想思欲解念定慧信惭愧精进无贪无瞋无痴轻安不放逸行舍不害一一互相应一一具众德共辅心王自利利他穷未来际无有断绝然不烦一一主配贵在得意耳初声闻众竟。

　　△二菩萨众者释论云菩萨为出家在家四众摄何故别列答有菩萨堕四众中有四众不堕菩萨中为其不发心作佛故今别列同发心求作佛者名菩萨众文为三初气类大数二明位叹德三列名总结。

　　今初。

　　菩萨摩诃萨八万人。

　　具存应云菩提萨埵摩诃萨埵什师略之菩提翻道萨埵翻有情摩诃翻大谓道心大道心之有情即气类也菩萨多种谓偏通别圆如释论引迦旃延子明六度齐限而满者欲调血众生为乳也若大品明有菩萨发心与萨婆若相应者欲调乳入酪也若大品明有菩萨发心游戏神通净佛国土者欲调酪为生熟酥也若大品明有菩萨发心即坐道场成正觉转法轮度众生者是调酥为醍醐也故下文云菩萨闻是法疑网皆已除又云若菩萨不闻法华非善行菩萨道若闻此经即善行菩萨道故略有四种也本迹者本地难测或居等觉或齐法王如文殊本是龙种上尊王佛迹辅释迦为菩萨等引导四味同归醍醐然其本地究竟成就岂是今日始入大乘亦非寂场高山先照若顿若渐皆迹所为耳观心者中道正观双照二谛名大通至极果名道破五住尘劳名成众生八万人者数也余经集众甚多此经何少或是语其大数或譬如王论密事不可率土同谋今开秘藏不涉权下证信之人皆非率尔必是圆人及有远本也观心者观一善心具百界千如十善即万法约八正道即八万法门(十善为所观八正为能观)。

　　△二明位叹德。

　　皆于阿耨多罗三藐三菩提不退转皆得陀罗尼乐说辩才转不退转法轮供养无量百千诸佛于诸佛所植众德本常为诸佛之所称叹以慈修身善入佛慧通达大智到于彼岸名称普闻无量世界能度无数百千众生。

　　初句亦明位亦叹德次十二句但叹德共十三句横竖叹德也阿耨多罗三藐三菩提此云无上正等正觉义通四教不退转者约位行念论不退亦有四别若云不生三恶道名位不退不生边地诸根完具不受女身名行不退常识宿命名念不退具此名阿鞞䟦致地三藏义也若从初地至六地不退为凡夫名位不退虽正使已尽而未能遍修万行其行犹退至七地名行不退而犹起二乘念故有念退至八地道观双流入法流水名念不退名阿鞞䟦致地乃通教三乘共十地义耳地师云十住是证不退十行是位不退十回向是行不退十地是念不退是别教义璎珞云初地三观现前心心寂灭自然流入亦别教义若华严明初住得如来一身无量身具三不退乃圆教义是一实事今用此判妙位也本迹者本地寂灭尚非十地况是初住尚非圆初住况复别通别通之位可释余经列众圆教之位正在今经既不识迹安能知本观心者三观即三不退又一心三观即一心三不退须约六即此句即竖叹初欢喜地不退堕二边入于中道横叹初发心住出过二边革凡超圣也皆得陀罗尼者陀罗尼此翻遮持遮恶持善竖叹离垢地戒度清净横叹初住遮三障持三德也乐说辩才句竖叹发光地得大闻持具四无碍辩横叹初住口密功德也转不退转法轮句竖叹𦦨慧地自破己惑破他迷闇横叹初住现身作佛说法度生也供养无量百千诸佛句竖叹难胜地以禅定神通力遍兴供养横叹初住遍能承事十方诸佛也于诸佛所植众德本句竖叹现前地般若现前智是德本如植种于地横叹初住得实相本能植众德也常为诸佛之所称叹句竖叹远行地二智方便出过一切广修利益称会佛心横叹初住开佛知见与诸佛同故为佛所称叹也以慈修身句竖叹不动地慈熏三业熏身入五道熏口为说法熏心为设方便横叹初住无缘慈力能普现色身遍应法界也善入佛慧句竖叹善慧地深入实际妙彻本源横叹初住入秘密藏也通达大智句竖叹法云地智波罗蜜最为增上横叹初住一心三智无能障碍也到于彼岸句竖叹等觉内德到三谛之彼岸横叹初住事理分究竟也名称普闻无量世界句竖叹等觉外德灌顶受职法界咸闻横叹初住圆德真实与名相称也能度无数百千众生句竖叹等觉化他恩德比之下地最胜最广横叹初住能为十法界作依止也夫诸地悉具众德而今约竖出没释者为人情好异故又依十地名便故又竖义易解故作此一涂消文耳初住更有无量无边不可思议功德而今但十三句者略言之耳初住尚尔二住乃至等觉可知故大品云初阿字门具四十一字功德后茶亦具诸字功德中间亦尔字等语等功德亦等观心者空观是旋陀罗尼假观是百千旋陀罗尼中观是法音方便陀罗尼又空观观心但有名字即闻持陀罗尼假观观心无量心心心数法皆是法门即行持陀罗尼中观观心即是实相即是义持陀罗尼假观观心具十界法即法无碍辩中观观心十界皆入实相即义无碍辩空观观心十界但有名字语言即辞无碍辩观一心即三心三心即一心一界一切界旋转无碍即乐说无碍辩空观是转位不退法轮假观是转行不退法轮中观是转念不退法轮供养佛者只是随顺佛语今顺佛教修三观心即是供养佛为破五住得解脱故即供养法三谛理和即供养僧又众行心资观智心即供养佛观智心开发境界即供养法境智心和即供养僧实相心是观智心本观智心是众行心本得本种植则立故言植众德本观智心冥于境界境界印于观智智有所照常与境合即是为佛所叹空观为法缘慈所熏假观为众生缘慈所熏中观为无缘慈所熏空观入通佛慧假观入别佛慧中观入圆佛慧空观到一切智彼岸假观到道种智彼岸中观到一切种智彼岸空观闻于真谛假观闻于俗谛中观普闻中道第一义谛亦普闻三谛空观度四住百千众生假观度尘沙百千众生中观度无明百千众生一心三观有无量德叹不能尽止略说耳。

　　△三列名总结。

　　其名曰文殊师利菩萨观世音菩萨得大势菩萨常精进菩萨不休息菩萨宝掌菩萨药王菩萨勇施菩萨宝月菩萨月光菩萨满月菩萨大力菩萨无量力菩萨越三界菩萨䟦陀婆罗菩萨弥勒菩萨宝积菩萨导师菩萨如是等菩萨摩诃萨八万人俱。

　　大士大名或从法门或从行德或从本愿虽是一名备无量义今依经依观销十八菩萨名文殊师利此云妙德大经云了了见佛性犹如妙德等思益经云虽说诸法而不起法相不起非法相故名妙德悲华经云愿我行菩萨道所化众生皆于十方先成正觉令我天眼悉得见之我之国土皆一生菩萨悉令从我劝发道心我行菩萨道无有齐限宝藏佛言汝作功德甚深甚深愿取妙土今故号汝为文殊师利在北方欢喜世界作佛号欢喜藏摩尼宝积今犹现在闻名灭四重罪又首楞严三昧经云过去无量阿僧祇劫有佛号龙种上尊王亦即文殊观心者三德秘藏不纵不横故名妙德观世音梵云婆娄吉低税具如普门品释观心者三智名观三谛名世三观是语本故名音(下文约事释以所被为音此但约能观以所宣为音)得大势亦名大势至思益经云我投足之处震动三千大千世界及魔宫殿故名大势至观经云但见此菩萨一毛孔光即见十方诸佛净妙光明是故号此菩萨名无边光以智慧光普照一切令离三涂得无上力是故号此菩萨为大势至观心者三止为足投三谛地动十法界一切见爱所住之处皆悉倾动常精进者大宝积云是菩萨为一众生经无量劫随逐不舍犹不受化无一念弃舍以身心俱进故不休息者思益经云恒河沙劫为一日夜是三十日为月十二月为岁过百千万亿劫得值一佛如是值恒沙佛行诸梵行修习功德然后受记心不休息观心者观空不住空出假不住假而入中不住中双照二谛名不休息不休息与常精进义意略同欲辨别者无间趣入名为精进长时无废名不休息是故观解名为不住故释不休息亦约长时但记别与利生不同耳宝掌者普超经云被上德铠无能沮败若于梦中不志二乘常以实心诸通慧心为人讲宣于诸珍宝心无贪惜观心者不思议三谛名之为宝一心三观名之为掌以此观掌执此谛宝自利利他药王者悲华经云愿贤劫一千四佛初成道我皆供养诸佛入灭我皆起塔劫尽苦恼我皆救护刀兵疾疫作大药王然后作佛宝藏佛言今当字汝为火净药王在后作佛即楼至如来观心者一心三观自疗疗他勇施者出世法宝遍施众生而无疲厌宝月者所证三谛可贵如宝能证三智圆照如月月光者圆妙三智能除昏烦热恼满月者三智圆明无有缺减大力者智境冥合有大力用无量力者以大力用遍应众缘遍拔众苦越三界者以一心三观超越分段变易二种三界䟦陀婆罗者此云善守亦云贤守亦贤首亦贤护思益经云若众生闻名者毕定得三菩提故名善守位居等觉众贤之首故名贤首善巧将护令其不退故名贤护观心者中道正观于诸善中最为上首弥勒此云慈氏思益经云众生见者即得慈心三昧悲华经云发愿于刀火劫中救护众生名阿逸多此翻无能胜观心者中道正观即无缘大慈慈善根力令诸心数皆入同体大慈法中宝积者积聚一心三智之宝导师者思益经云于堕邪道众生生大悲心令入正道(导也)不求恩报(师也)观心者三观妙智导一切行不堕二边皆入正观结句可知二菩萨众竟。

　　△三杂众者果报与形服杂得道者与未得道者杂其中得二乘道者无漏智与无明杂其中得菩萨道者沤和与众机杂其中得佛道者一法具一切法故言杂杂义如是不可以凡夫形俗判之复不可以五道人天等判之就文有八初欲界天众二色界天众三龙众四紧那罗众五乾闼婆众六阿修罗众七迦楼罗众八人众。

　　今初。

　　尔时释提桓因与其眷属二万天子俱复有明月天子普香天子宝光天子四大天王与其眷属万天子俱自在天子大自在天子与其眷属三万天子俱。

　　释提桓因此翻能作作三十三天主也约教者阿含明帝释是阿那含般若明十方难问般若者皆名释提桓因别圆中明释提桓因得首楞严三昧内证不同过贤劫二千四十四劫作佛号无著世尊本迹者十住十行十向为三十十地为一等觉为二妙觉为主同栖第一义天共服实相甘露即本也居须弥顶迹也观心者自行十善劝他行十善随喜行十善者此三十善皆空皆假皆中即三十三观门明月等三天子是内臣如卿相或云明月是宝吉祥月天子大势至应作普香是明星天子虚空藏应作宝光是宝意日天子观世音应作即本迹释也观心者三观即三智三智即三光从三谛生三智谛即天智即子四大天王是外臣如武将东提头赖吒此云持国亦言安民居黄金山领犍闼婆及富单那南毗留勒叉此云增长亦云免离居琉璃山领鸠槃茶及薜荔多西毗留博叉此云广目亦云杂语居白银山领龙及毗舍阇北毗沙门此云多闻居水精山领夜叉及罗刹各领二鬼不令恼人故称护世本迹者本为常乐我净四王护持佛法四德双树不令外人取其枝叶斫截破坏迹为护世四王观心者观四谛智即是四王一谛下除爱见二惑即是领八部不令恼人也(四教各四谛当教各称王)不列夜摩兜率者文略耳自在即化乐天大自在即他化天本迹者本住自在自在王等定迹为两天耳观心者入空是自在入中是大自在。

　　△二色界天众。

　　娑婆世界主梵天王尸弃大梵光明大梵等与其眷属万二千天子俱。

　　娑婆此翻忍悲华经云是诸众生忍受三毒及诸烦恼故名忍土梵者此翻离欲除下地系上升色界亦称高净尸弃此翻顶髻光明者二禅也等者等取三禅四禅约教者梵王为一代请法轮主请小则小请大则大本迹者本住清净一实妙境迹居色界观心者观除惑秽名梵。

　　△三龙众。

　　有八龙王难陀龙王䟦难陀龙王娑伽罗龙王和修吉龙王德叉迦龙王阿那婆达多龙王摩那斯龙王优钵罗龙王等各与若干百千眷属俱。

　　难陀此云欢喜䟦此云善兄弟常护摩竭提国雨泽以时得无饥年即目连之所降也居大海中本迹者本住欢喜地迹居海间观心者三观即中道生法喜也娑伽罗从居海受名本住智度大海迹处沧溟观心者中道观如海能统万流和修吉此云多头亦云宝称本住普现色身三昧迹示多头观心者一假一切假一空一切空一中一切中故名多头德叉迦此云现毒亦云多舌本住乐说无碍辩迹示多舌观心者一心三观如涂毒鼓能发四辩阿那婆达多此云无热从池得名在阎浮雪山顶无热沙恶风金翅三患本住清凉常乐我净迹处凉池观心者三观妙慧净五住之烦唼免二死之热沙摩那斯此云大身或云大意或云大力修罗排海淹喜见城此龙萦身以遏海水本住无边身法门迹为大体观心者中道正观其性广博优钵罗此云青莲华池依住处得名本住法华三昧迹居此池观心者三观即是修因因即莲华也。

　　△四紧那罗众。

　　有四紧那罗王法紧那罗王妙法紧那罗王大法紧那罗王持法紧那罗王各与若干百千眷属俱。

　　亦云真陀罗此云疑神似人而有一角天帝法乐神也应奏四教法门本住不可思议不起灭定安禅合掌以千万偈赞诸法王迹寄弦管歌咏十力观心者观音声即空即假即中即是赞佛。

　　△五乾闼婆众。

　　有四乾闼婆王乐乾闼婆王乐音乾闼婆王美乾闼婆王美音乾闼婆王各与若干百千眷属俱。

　　乾闼婆此云嗅香以香为食亦云香阴其身出香天帝俗乐神也乐者幢倒伎也乐音者鼓节弦管也美者倒幢中胜美音者弦管中胜(幢谓缘幢即竿木也倒谓掷倒等以俗表真亦可对四教法门释出)本住不可思议妙假迹奏俗乐观心者空中即假。

　　△六阿修罗众。

　　有四阿修罗王婆稚阿修罗王佉罗骞䭾阿修罗王毗摩质多罗阿修罗王罗睺阿修罗王各与若干百千眷属俱。

　　阿修罗此云无酒亦云无端正亦云非天婆稚此云被缚为帝释所缚本能五系系魔外道迹为此像观心者以三观智缚五住惑入实际中佉罗骞䭾此云广肩胛亦云恶阴能涌海水本住权实二智慈荷众生迹为广肩观心者三观能鼓覆五住生死大海也毗摩质多罗此云净心亦云种种疑即舍脂夫人之父本迹者色心本净迹示丑嫉观心者正观中道即是净心罗睺此云障持举手障日月光本持中道实相能障二边邪光迹示此像耳观心者持真谛障爱见光持中谛障空有光又总约教者初教菩萨具足五住名被缚通观稍广名广肩胛别教初心知中名净心圆教障惑持理名障持总本迹者本住第一义天迹示无天总观心者能观即空无三界之人天能观即假无方便之义天能观即中无实报之义天一心三观住常寂光非人非天之人天。

　　△七迦楼罗众。

　　有四迦楼罗王大威德迦楼罗王大身迦楼罗王大满迦楼罗王如意迦楼罗王各与若干百千眷属俱。

　　迦楼罗此云金翅威摄诸龙名大威德大于群辈名为大身龙恒充满己意名为大满头有宝珠名为如意约教者过诸外道名大威德大乘初门故名大身恒沙佛法故名大满圆明自在故名如意本迹观心可例。

　　△八人众。

　　韦提希子阿阇世王与若干百千眷属俱。

　　韦提希此云思惟是其母名父名频婆娑罗此云模实阿阇世此云未生怨或呼为婆留支此云无指宫人将护呼为善见善见之名本也无指之称表迹普超经中先已忏悔灭罪故于法华为证信众涅槃经中追叙先事耳本住不可思议解脱迹示五逆观心者弑无明父害贪爱母问佛在人中说法列人众何少答文略不载人实不少文云及诸小王转轮圣王等无量义经列四轮王国王国臣国民士女其众则广又分别功德品四天下乃至大千尘数得道其内岂无人类众耶问天人龙鬼皆见佛闻法地狱一道无色一界何意不列答此义今当辨夫诸道升沉由戒有持毁见佛不见佛由乘有缓急然持戒有粗细故受报有优劣持乘有大小故见佛有权实且略判戒乘各为三品次以四句料简其义则显一戒乘俱急二戒缓乘急三戒急乘缓四戒乘俱缓然通论戒乘则一切善法一切观慧皆得称戒亦皆得称乘如人天等五乘及道共等戒是也今就别判则三归五戒十善八斋出家律仪乃至定共能防身口遮恶道果得人天报者名之为戒若闻经生解观智推寻四谛十二缘六度生灭无生无量无作诸智能破烦恼运出生死者名之为乘一戒乘俱急者持下品戒戒急报在人中持小乘乘急以人中身于三藏教见佛闻法持中乘乘急以人中身于通教大乘乃至带方便诸大乘教见佛闻法持上乘乘急以人中身于华严法华等教及诸教中圆见佛闻法若持中品戒戒急报在欲界天持小乘乘急以欲界天身于三藏教见佛闻法余如上说若持上品戒戒急加修禅定报在色无色天等持小乘乘急以色无色天身于三藏教见佛闻法余如上说释第一句竟二戒缓乘急者三品戒皆缓报堕三涂持小乘乘急以三涂身于三藏教见佛闻法余如上说释第二句竟三戒急乘缓者三戒急故受人天及色无色天身三乘缓故佛虽出世说三乘法爱着乐报耽荒五欲不见佛不闻法舍卫三亿家及三界着乐诸天等是也释第三句竟四戒乘俱缓者受三涂报不见佛不闻法也此文不列地狱者以其戒缓苦重报隔上乘又缓不能于法华见佛闻法余经有列者余乘急耳又不列无色天者上戒急故受天身着定味上乘缓故不能于法华见佛闻法余经有列者亦有余乘急耳若得此意一一勘天龙八部皆识本缘缓急来不来义悉可解广释如净名疏又识权者引实本迹义转明将此勘已观行三世因果朗然可识妙乐云净名疏以七义解释四句一明乘戒值佛不同二信法二行不同三大小乘别四根性渐顿五应迹六观心七化他初云乘戒者有乘则值佛无乘则不来二信法者坐禅听学讲说皆得值佛但随所习大小耳四渐顿者大小各有渐顿故也五应迹者已得二十五王三昧应二十五有引实行者来至佛所六观心者但随观行以判见佛七化他者见与不见皆约利他大权现迹略如今文初列众竟。

　　△二总结众集。

　　各礼佛足退坐一面。

　　初通叙迹本两门竟。

　　妙法莲华经台宗会义卷一之一

　　妙法莲华经台宗会义卷一之二

　　古吴后学蕅益　智旭　述

　　△二别说迹本两门大分为二初自今文至安乐行品是迹门开权显实二自从地涌出品至常不轻品是本门开近显远初迹门开权显实为三初序段二自方便品至授学无学人记品是正说段三自法师品至安乐行品为流通段初序段五初众集序二现瑞序三疑念序四发问序五答问序集众叙人一现瑞叙理一疑念叙行一问答叙教一此因缘释也(集众是世界现瑞是第一义疑念是为人问答是对治一往如此)约教者此序序正非三藏非通非别乃是序于圆正耳(开已唯圆故云非也)本迹者若以序序寿量品中本地四一此义自可知(本门须至寿量然亦可以预表当知此序显表迹四密表本四久成不逾此四故也久近虽殊四一理等)观心者一心三谛理一也一心三观行一也作是观者人一也能诠观境教一也又常观三德能所皆四法身理也般若教也解脱行也和合三法成假名人即观行如来也约六即位位位四一于念念中念念四一一色一香无非四一如此观行真法华三昧也心境互发即因缘观之四一不同三教即约教观之四一久远已得即本地观之四一。

　　初众集序。

　　尔时世尊四众围绕供养恭敬尊重赞叹。

　　上句是众集威仪下句是众集供养尔时者欲现六瑞时也四众者一发起众二当机众三影响众四结缘众也发起者权谋智鉴知机知时击扬发动成办利益如大象躄树使象子得饱所谓发起令集发起瑞相乃至发起问答等皆名发起众(应物施设名权顺宜制立名谋有权之谋故名权谋实智内融不虑而当故云智鉴鉴其宿善可生可成故名知机逗会无舛故名知时此内德也击平等之大慈发时众之一善扬不二之大慧动禀益之三业又击大会之宿因发当机之妙益扬如来之大教动时众之固执又扣佛大悲名击咨启圣旨名扬令闻所未闻名发动使闻者果遂名成办遂必获悟名利益此外用也大权象王躄法身树至起应地演一乘之实唱饱妙行之机缘发起五序咸益物机乃至问答等者等取正宗)当机者宿值德本缘合时熟不起于座闻即得道(克论在初住通收乃摄六根五品)影响者古往诸佛法身菩萨隐其圆极匡辅法王虽无为作而有巨益化主形声必资伴以影响故大论问诸比丘何故常随世尊答如病差随医显医功也此举实行者尚有影响之仪况法身古佛垂形助化者耶故知四众如轻病者差八部如重病者差轻重俱有权实影响结缘者力无引导击动之能德非伏物镇严之用过去根浅三慧不生现世虽见佛闻法无四悉益但作未来得度因缘(四悉俱得名为当机五品世界益也六根为人对治益也初住去第一义益也但未入品俱名结缘故五品前无复三慧四益无闻慧故无世界益无思慧故无为人益无修慧故无对治益无证入故无第一义益第一义益有通有别通收五品别在初住故得度之言亦有通别即是第一义之通别也)比丘众既有四别余三众亦然合十六众类如大通佛时王子覆讲即彼时发起众闻法得道即彼时当机众闻法未度而世世相值于今有住声闻地者即彼时结缘众彼佛既有四四一十六众今佛道同宁得无耶此是圆教十六众约三教亦例可知本迹者且约体用以明本迹本住尊极或深位法身迹为四教一十六众观心者研境作观在名字观行位中即成结缘众入相似位即成当机众入分真位即成发起影响众(若旧入者唯名影响若新入者得是当机亦是影响及以发起如发誓弘经之徒)围绕者佛初出世人未知法净居天下化为人像到已右旋旋已敬礼礼已却坐听法遂以为楷此因缘释也(净居天下即世界化为人像即为人以为楷即对治礼已听法即第一义)围绕谓行旋威仪表四门机动俱见圆理以圆对偏例有四义即约教释也又佛身周匝相好庄严四旋瞻仰增念佛定即观心释也若观佛色身得见法身即本迹释又约体用及久近者本住非动非不动之法身迹示诸教机动绕佛供养者通论则三业皆是供养别论则卑谨虔礼名恭敬至心专注名尊重发言称美名赞叹施以依报名供养此中文略广说应如无量义经天厨天香天钵器等是供养大庄严菩萨及八万大士合掌叉手是恭敬一心瞻仰是尊重说七言偈是赞叹彼经众集说法竟俨然不散即彼座席说今法华故用彼广以释此略于义无妨。

　　△二现瑞序二初此土六瑞二他土六瑞初中六初说法瑞二入定瑞三雨华瑞四地动瑞五众喜瑞六放光瑞说法表说法妙智妙入定表行妙雨华表位妙地动表境妙乘妙众喜表眷属妙利益妙放光表感应妙神通妙是故六俱名现瑞序此与玄义神通妙中有不同者彼则通收香风地净两土六瑞故遍取之今文不列他土文者此土自足故也凡诸取文皆有通别凡所表语意并含弘是则大事大人作大感动大机大益显于大理须大眷属以辅大会俱感大时大运成熟自非灵山共禀此世亲承焉能契之曷有测之。

　　初说法瑞。

　　为诸菩萨说大乘经名无量义教菩萨法佛所护念。

　　初句列所说法体次句列体上之名第三句明菩萨所依第四句明佛之所护也大乘者善戒经有七大一法大谓十二部毗佛略二心大谓求无上大菩提三解大谓解菩萨藏四净大谓见道净心地五庄严大谓福德智慧六时大谓三阿僧祇行行七具足大谓以相好自严而得菩提六是因大七是果大大因大果名大乘经今将十妙对之法大是境妙心大解大是智妙净大庄严大是行妙时大是位妙具足大是三法妙由因有果能岂无所故但有前五必兼后五然彼三祇义涉三藏从名同边可对十妙无量义者彼经云从一法生其一法者所谓无相无相不相名为实相从此实相生无量法所谓二法三道四果今为释之无相者无生死相也不相者不涅槃相也涅槃亦无故言不相正指中道为实相也二法即顿渐顿谓华严顿中一切法也渐谓三藏方等般若一切法也三道即三乘四果即罗汉支佛菩萨佛也此等诸法名为无量实相名义处从一义处出无量法得与无量法入一义处作序譬如算者从一算下诸算除诸算归一算由下故除下为除序开为合序亦复如是从一派诸收诸归一教菩萨法者无量义处用教菩萨也义处即谛理也下文云普令一切众亦同得此道又云若我过众生尽教以佛道即此意也佛所护念者无量义处是佛自所证得下文云佛自住大乘也虽欲开示而众生根钝久默斯要不务速说故言护念。

　　△二入定瑞。

　　佛说此经已结加趺坐入于无量义处三昧身心不动。

　　加趺坐者古往诸佛及弟子尽行此法故令人恭敬可人天意故不与世仪外道共能破魔军故能发三菩提心故此即四悉檀意说经已入三昧者慧定相成非禅不智故先入定非智不禅故先说法即智而禅即禅而智先后入出无有隔碍疑者云若未说无量义可入斯定说此经已何故入定释言是为法华作序耳何者若不先开则后无所合先入开定为合定作序故称为瑞相也身心不动者与所缘实相义处相应也身之本源湛若虚空心之理性毕竟常寂下文赞大通智胜佛云身心及手足寂然安不动其心常憺怕未曾有散乱今身若金刚不可动转心若虚空无有分别无量义处三昧法持于身心故不动也定依义处仍称为无量者此定寂而常照能知世间从此一法出无量法也夫身法体运动今令不运动心法体分别今令不分别序义明矣问瑞相本论奇异说法入定佛之恒仪何得为瑞答说法虽竟由即入定令时众不散肃有所待故知前之说法举众来集待于后闻此事奇特与常说异何意非瑞虽入开定意在合定与常入定有异何意非瑞又文殊引古佛六瑞皆有此事若昔非瑞相何以证今今古同然岂可以凡情而非之耶。

　　△三雨华瑞。

　　是时天雨曼陀罗华摩诃曼陀罗华曼殊沙华摩诃曼殊沙华而散佛上及诸大众。

　　四华旧翻白大白赤大赤或翻适意大适意柔软大柔软白表十住开佛知见大白表十行示佛知见赤表十回向悟佛知见大赤表十地入佛知见四十位皆是佛因是因由中道第一义生故从天而雨因有趣果之义故而散佛上如此因果谁当感克秪是此会时众故言及诸大众。

　　△四地动瑞。

　　普佛世界六种震动。

　　表圆教十住十行十向十地等觉妙觉凡六番破无明也无明磐礴未曾侵毁方将破坏故动地以表之优婆塞清净行经云菩萨生时动地示此生已尽无复烦恼一切众生应得道者烦恼将灭故动即此义也本迹释者如文殊释疑引古佛为答密得此意即是识本非但他佛昔现斯瑞而我世尊本亦斯瑞非今一反也观心释者动六根也六根冰执如地相坚固动难动之地表净未净之根东涌西没等者东方青主肝肝主眼西方白主肺肺主鼻此表眼根功德生鼻根烦恼互灭鼻根功德生眼根烦恼互灭南方赤主心心主舌北方黑主肾肾主耳四边表身中央表意身具四根意遍缘四相对涌没以表功德互生烦恼互灭可知六种者旧云动起涌震吼觉摇飏不安名动自下升高名起凹凸出没名涌隐隐有声名震砰磕发响名吼令物惊悟名觉新云动踊击震吼爆击如打搏爆若火声前三是形后三是声经论略标但云震动即形声各标一也一一中又有三谓动遍动等遍动当处动为动四天下动为遍动大千动为等遍动余五亦尔合十八震动即表净十八界也又根根皆修三观如十八动然动相虽有十八而所动唯是一地如根虽有六界虽十八以无明破故一切俱破。

　　△五众喜瑞。

　　尔时会中比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽人非人及诸小王转轮圣王是诸大众得未曾有欢喜合掌一心观佛。

　　优婆塞此云近事男优婆夷此云近事女禀受三归五戒亲近承事三宝者也然有在家出家之分在家名近事出家名近住出家住僧伽蓝但未剃须发未受十戒故不名为沙弥夜叉此云捷疾亦云勇健亦云暴恶飞行鬼名摩睺罗伽此云大腹行余如前释人非人者四众为人八部为非人此句总结也小王如十六国王乃至聚落主等转轮圣王有四一金轮王王四天下二银轮王王三天下除北洲三铜轮王王二天下更除西洲四铁轮王王南洲问佛在世时何得有四轮王答应闻法华经者皆从他土来集也问前同闻众中何以不列答同闻证信皆非聊尔之人多是影响发起二类今则普及当机结缘众不应为难众见雨华地动知甘露将降故欣跃内充表大机当发感于胜应也问喜怒人之常情何得为瑞答天华悦眼地动震心故大经云动时能令众生心动华地是外瑞心喜是内瑞非常之喜昔虽曾有而不为喜所动而能一心观佛何得非瑞约教者欢喜动阴心人天义喜动真谛无漏心藏通义喜动即假心别教义喜动实相心圆教义今是圆动问实理无动那得言动答动即发也圆机当成名动实相本迹者本住不动三昧迹以地动表发观心者一念妙观初动诸余心所随顺而动。

　　△六放光瑞。

　　尔时佛放眉间白毫相光照东方万八千世界靡不周遍。

　　放光表应机设教破惑除疑也白毫者观佛三昧海经云佛初生时牵长五尺苦行时长一丈四尺得佛时长一丈五尺其毫中表俱空白如琉璃筒内外清净从初发心中间行行种种相貌乃至入涅槃一切功德皆现毫中毫在两眉之间即表中道常也其相柔软表乐卷舒自在表我白即表净放光破闇表中道生智慧光照此土他土表自觉觉他复次藏通虽知二谛不知中道如有二真而无白毫别教虽知三谛不能毫中具一切法今从初至后法界中事悉现毫内即表圆教意复次众经明放光不同华严经现相品齿间放光出颂集众是表欲说法又眉间放光从足下入是表以极果而为真因普贤三昧品毛孔放光颂赞普贤是表普贤行遍光明觉品放两足轮光是表十信法门须弥山顶品放两足指光是表十住夜摩宫品放两足上光是表十行兜率宫品放两膝轮光是表十回向十地品放眉间光是表十地正证中道故云兼别如来出现品放白毫相光入妙德顶是令问圆妙佛法放口光入普贤口是令说圆妙佛法入法界品放白毫相光令诸菩萨普见法界佛事是欲令其安住师子颦申三昧大品般若经从足下千辐轮相乃至顶髻一一各放六万亿光明是以身轮表般若遍大涅槃经面门放光是表佛口密说于秘藏今经白毫放光正表中道实相故文殊云今佛放光明助发实相义又光照此土他土十法界事正表十法界无非一实相印所印约教者丈六佛放光三藏义带劣胜应身放光通教义尊特身放光别教义即丈六是毗卢遮那法身放光圆教义龙女赞云微妙净法身具相三十二正属开显圆也东方者诸方之始表十住是始位迹门说法令生身菩萨朗然见理入于圆住开佛知见举初即知中后故云靡不周遍当知诸方亦然诸位亦然若本门说法四方佛集即表法身菩萨增道损生四位增长也万八千世界者如华严所照动以刹尘数计此何其少特表十八界各具百界千如为万八千此等无非佛慧境界耳弥勒问云放一净光照无量国当知方不局东数不止于万八千也明矣又所照万八千土皆是五浊机缘备须为实施权开权显实者得与此土释迦例同若有佛土纯说大乘大隔于小者则如华严诸经光中所见虽境界殊胜而不具显如来善巧方便原始要终之致故不得与此经同其妙瑞也夫光照本方因光得见他土六瑞所谓六趣众生诸佛说法三乘修得涅槃起塔等如此十界若相若性若体若力若作若因若缘若果若报从本至末炳然齐现于一光中横该无际竖彻始终如镜中像如水中月言有不有言空不空光外无土土外无光所谓空等假等中等上根利智正可向此处顿了同体权实非权非实为未了者更作三周巧说耳有人云一光东照妙体全彰庶几得之初此土六瑞竟。

　　△二他土六瑞即是此土第六放光瑞中所见境界为令易解兼欲引同故分为六初见六趣瑞二见诸佛瑞是上圣下凡一双三闻说法瑞四见四众得道瑞是人法一双五见菩萨行行瑞六见诸佛涅槃瑞是始终一双既有可化众生即有能化之佛有佛即有说法说法即有弟子弟子即是行始行始必致终也又此土六瑞总表众生当获自觉彼土六瑞总表众生当获觉他又此彼六瑞表此彼诸佛道同今前五瑞是现彼土己与此同第六瑞是现此土当与彼同。

　　初见六趣瑞。

　　下至阿鼻地狱上至阿迦尼吒天于此世界尽见彼土六趣众生。

　　阿鼻此云无间最在世界之下阿迦尼吒此云色究竟最在色界之上此承上文光照东方万八千土照彼阿鼻乃至色究竟天无不尽于光中显现故时会大众即于此界尽见彼土六趣众生所谓地狱鬼畜修罗人天也此现彼土五浊与此土同。

　　△二见诸佛瑞。

　　又见彼土现在诸佛。

　　此现彼土诸佛为五浊故出现于世与此土释迦佛出世意同。

　　△三闻说法瑞。

　　及闻诸佛所说经法。

　　此现彼佛初从无相一法非顿而顿演大华严与此土释迦佛说华严经意同。

　　△四见四众得道瑞。

　　并见彼诸比丘比丘尼优婆塞优婆夷诸修行得道者。

　　此现彼佛非渐而渐为钝根人说三藏法四众依之得出世四果辟支佛道与此土释迦佛说三藏教意同。

　　△五见菩萨行行瑞。

　　复见诸菩萨摩诃萨种种因缘种种信解种种相貌行菩萨道。

　　此现彼佛非渐而渐为大乘人说方等般若诸大乘经与此土释迦佛说二酥教意同昔种四教善根为因今禀四教法门为缘四教各有信解以为能感修行四教复各四门故云种种相貌。

　　△六见诸佛涅槃瑞。

　　复见诸佛般涅槃者复见诸佛般涅槃后以佛舍利起七宝塔。

　　此现彼佛施化事毕收无量法还归一法示灭息化乃至起塔而作佛事是则始从出世终于像法一代所作权实利益光照彼土炳然在目以彼例此前五既同后一岂别当知释迦从初成道于一无相法出无量法非顿而顿非渐而渐其事已竟今日必当收无量法还入一法开权显实唱言入灭与彼土同也问光中何以不现彼土说法华经答若使彰灼显现则不成序亦不能使众会疑念弥勒发问文殊忖答则迹本二说无由发起何以克臻现在灭后无边利益故有谓法华正旨唯在一光东照者乃担板之见不知说默皆具四悉故也入定四悉单被上上根人说法四悉三根普被入定四悉唯局现在说法流通四悉普及未来闇证罔知故多异见问光中所照一时横见何得云先顿后渐乃至会归答远近既可俱令见闻过未何难皆令视听故使十方始末皎若目前安得以尔凡情测量圣境问光中所见可无纯顿唯渐等耶答时众但因光得见大术乃在于世尊然令见者本为证同所放光明为成一实故事殊理绝者非光所沾问般此云入涅槃此云灭度藏通灰断故般涅槃既显圆常何得入灭答佛出同居事必示灭若知非生示生即知生即非生若知非灭示灭即知灭即非灭读寿量品此疑自释舍利或云室利罗此翻灵骨塔具云塔婆或云窣堵波此翻方坟或翻圆冢亦翻高显二现瑞序竟。

　　△三疑念序二初弥勒疑念二大众疑念。

　　今初。

　　尔时弥勒菩萨作是念今者世尊现神变相以何因缘而有此瑞今佛世尊入于三昧是不可思议现希有事当以问谁谁能答者复作此念是文殊师利法王之子已曾亲近供养过去无量诸佛必应见此希有之相我今当问。

　　弥勒有三念初今者下是正念六瑞二今佛下是念问谁三复作下是念文殊文殊念起第二念除唯初念在但成一疑也神变者神名天心即是天然内慧变名变动即是六瑞外彰首楞严三昧经云佛住不二法能作神通法王法力超盖一切弥勒不测外变亦不知内慧故兴疑念夫庸人不知术者散人不知定者凡夫不知圣者小圣不知身子身子不知菩萨菩萨不知补处补处不知尊极此是尊极境界所以弥勒不知然弥勒植善既多何容不仿佛知应须隐明示闇权言不知耳问一切菩萨皆法王子何以独推文殊答有二义故一于法王子中德推文殊二诸经中文殊并为菩萨上首。

　　△二大众疑念。

　　尔时比丘比丘尼优婆塞优婆夷及诸天龙鬼神等咸作此念是佛光明神通之相今当问谁。

　　大众有两念一正念六瑞二念问谁若将下偈望此亦得有三念偈云四众欣仰瞻仁及我无第三念何事瞻仁而此中无者欲推补处居先也问文殊弥勒德位相亚何故一问一答答夫机有在无位虽齐等宾主异宜圣人承机非问者不能答也(因缘)又法门有权实权补处须问实者须答(约教)又迹有久近近问久答(本迹)又名有便易弥勒名慈慈为众生应须问文殊名妙德德应须答(观解)三疑念序竟。

　　△四发问序二初长文二偈颂初中二初经家述二正发问。

　　今初。

　　尔时弥勒菩萨欲自决疑又观四众比丘比丘尼优婆塞优婆夷及诸天龙鬼神等众会之心。

　　双述自疑他疑如文。

　　△二正发问。

　　而问文殊师利言以何因缘而有此瑞神通之相放大光明照于东方万八千土悉见彼佛国界庄严。

　　双问此土他土如文。

　　△二偈颂二初颂上问二颂请答何意有偈颂耶龙树毗婆沙云一障国土天竺有散华贯华之说如此间序后铭也二随乐欲不同有乐散说或乐章句(二是世界)三随生解不同或于散说得解或于章句得解(为人)四随利钝利者一闻即悟钝者再说方悟(第一义)又表佛殷勤重说(五亦为人)又为众集前后故有偈也(对治能除后来疑故论文十义今但列六前五如所引六使后人于经生信亦是为人七易夺言辞转势说法亦是对治八示义无尽九明至人有无方之说此二同第一义十即今所引第六文)初颂上问二初问此土六瑞二问他土六瑞。

　　今初。

　　于是弥勒菩萨欲重宣此义以偈问曰。

　　文殊师利导师何故眉间白毫大光普照雨曼陀罗曼殊沙华旃檀香风悦可众心以是因缘地皆严净而此世界六种震动时四部众咸皆欢喜身意快然得未曾有。

　　长文总问此土六瑞偈中长有香风地净而无说法入定观文谓言盈缩寻义不然说法是慧性入定是天心由慧性天心能放光动地举末即知本故缩非缩又只导师两字即是问说法入定良以说法入定能导于人也天华至妙岂有色而无香故有华则有香风华既集地地则严净表因若趣果果则严净如金光明云聚集功德庄严法身故以香风地净显成四华盈非盈也。

　　△二问他土六瑞为六初问六趣众生二问见彼佛及闻说法三问他土四众四结前开后五问他土修菩萨行六问他土供养舍利即是问佛涅槃。

　　今初。

　　眉间光明照于东方万八千土皆如金色从阿鼻狱上至有顶诸世界中六道众生生死所趣善恶业缘受报好丑于此悉见。

　　六道众生是能趣之假名生死是所趣之五阴善恶业缘是趣因好丑是趣果也有顶谓三有之顶指非想非非想天长文云阿迦尼吒但指色究竟天今云尔者若承光远见则无色界既无形色故不可见若生死业缘受报差别皆悉见之则理应遍照无色界也。

　　△二问见彼佛及闻说法。

　　又睹诸佛圣主师子演说经典微妙第一其声清净出柔软音教诸菩萨无数亿万梵音深妙令人乐闻各于世界讲说正法种种因缘以无量喻照明佛法开悟众生。

　　别地圆住名之为圣佛复最尊故名圣主说大乘法决定无畏故名师子顿教纯大故云第一诠中道理故声清净顺实相法故音柔软无二乘众故云教诸菩萨所诠次第三谛为深圆融三谛为妙称理当机故云令人乐闻遍在七处九会故云各于世界两教八门故云种种不涉三乘故名佛法闻者即入佛慧故名开悟正与此土华严教同。

　　△三问他土四众。

　　若人遭苦厌老病死为说涅槃尽诸苦际若人有福曾供养佛志求胜法为说缘觉若有佛子修种种行求无上慧为说净道。

　　若人遭苦者开声闻乘也遭苦而更造恶业则苦不得尽底下众生是也遭苦而造善业厌下攀上则苦亦不尽为生人天而持戒修定者是也遭苦而于外道法中求解脱者苦亦不尽不知三宝四谛及四念处但能增见长非更集苦本故也遭苦而能遍厌三界生老病死兼能厌集乃能感佛为说涅槃从此修出世道永尽苦际我谓知苦故断集慕灭故修道也若人有福者开辟支佛乘也支佛百劫种福故云有福四谛总相略观为劣十二因缘别相细观为胜又四谛以苦为初门故劣因缘以集谛为初门故胜观十二因缘而得觉悟故名缘觉也若有佛子者开事六度菩萨乘也有大慈悲堪绍佛种故名佛子六度事广名种种行志求作佛名无上慧六度中无六蔽故名净道此以道谛为初门也正与此土三藏教中三乘意同。

　　△四结前开后。

　　文殊师利我住于此见闻若斯及千亿事如是众多今当略说。

　　见闻若斯是结前今当略说是开后。

　　△五问他土修菩萨行正与此土方等般若诸大乘教意同文分为三初总问二次第问三杂问次第拟同此土渐教杂问拟同此土不定教也。

　　今初。

　　我见彼土恒沙菩萨种种因缘而求佛道。

　　恒沙具云恒河沙亦云殑伽沙阿耨达池东银牛口出殑伽河南金象口出信度河西琉璃马口出缚刍河北颇胝迦师子口出徙多河殑伽沙细而多佛说法处近此河故以为喻。

　　△二次第问为六初问施二问戒三问忍四问进五问禅六问慧。

　　今初。

　　或有行施金银珊瑚真珠摩尼砗磲码瑙金刚诸珍奴婢车乘宝饰辇舆欢喜布施回向佛道愿得是乘三界第一诸佛所叹或有菩萨驷马宝车栏楯华盖轩饰布施复见菩萨身肉手足及妻子施求无上道又见菩萨头目身体欣乐施与求佛智慧。

　　初四偈是问舍财第五偈是问舍身身肉手足是内身妻子是外身第六偈是问舍命舍头目即舍命也不言法施者让后般若。

　　△二问戒。

　　文殊师利我见诸王往诣佛所问无上道便舍乐土宫殿臣妾剃除须发而被法服。

　　约出家论持戒者菩萨律仪通于七众比丘篇聚局在大僧只此篇聚于诸戒中最尊最贵以是七众上首故也然以自度心持之则便为声闻戒以求无上道心持之则便为菩萨戒波罗蜜就无上道复有四别谓依生灭无生无量无作四种四谛所发四弘誓愿也生灭四弘属前事度此中应指后三四弘又出家约诸王者以贵例贱以胜概劣非谓戒度局在人王又如法藏比丘舍王位而摄取净土乃名菩萨戒波罗蜜故也。

　　△三问忍。

　　或见菩萨而作比丘独处闲静乐诵经典。

　　闲林邃谷恶人恶兽耐忍无瞋即生忍自节守志即苦行忍诵经求佛即第一义忍四教通得论三忍也。

　　△四问进。

　　又见菩萨勇猛精进入于深山思惟佛道。

　　此如太子雪山苦行之类所思佛道亦得通于四教。

　　△五问禅。

　　又见离欲常处空闲深修禅定得五神通又见菩萨安禅合掌以千万偈赞诸法王。

　　初一偈问修世间净禅及观练熏修等禅第二偈问修出世上上禅所谓首楞严三昧不起灭定现诸威仪者也初中言离欲者离下界烦恼得根本初禅此禅则浅展转离有顶欲得灭尽定乃名为深止是藏教意耳不惟离三界欲亦离涅槃法爱不惟离二乘欲亦离出假法爱不惟离二边欲亦离中道顺道法爱如此名深犹是别意若一离一切离圆伏圆修乃名为深则是圆教意也别地分得六通无漏让佛故仅名五首楞三昧正在圆家别地证同亦应得之。

　　△六问慧。

　　复见菩萨智深志固能问诸佛闻悉受持又见佛子定慧具足以无量喻为众讲说欣乐说法化诸菩萨破魔兵众而击法鼓。

　　初一偈是问自行次二偈是问化他也慧穷理本名为智深誓愿广坚名为志固此即具二庄严故能问能持也定慧具足者若云未到慧多无色定多四禅则等又背舍慧多九定定多十一切则等因缘释也又二乘定多菩萨慧多惟佛则等约教释也又空观定多假观慧多中观则等观心释也无量喻谓诸教中种种譬类助显第一义也破魔兵者藏通破界内四魔别教次第破界内界外八魔圆教圆破八魔一切魔击法鼓者既破魔已转于四教四种法轮二次第问竟。

　　△三杂问为七初问禅二问进三问戒四问忍五更问禅六问施七问慧。

　　今初。

　　又见菩萨寂然宴默天龙恭敬不以为喜又见菩萨处林放光济地狱苦令入佛道。

　　初一偈问入舍禅即是自行次一偈问入悲禅即是化他舍禅者第四禅也亦可别圆忘怀之舍忘彼禅故名之为舍悲禅者婆沙云初禅修悲易二禅修喜易三禅修慈易四禅修舍易此中悲禅既云化他岂独初禅故婆沙中尚有通论别论况大教耶故一一禅皆应云慈乃至喜舍放光济苦者如思益经网明菩萨放光遍照十方阿僧祇国一切烦恼一切疾病遇光安乐乃至佛自放六度光触者蒙益夫烦恼疾病并云一切应具四教如佛告思益梵天能教众生一切智心是名布施不舍菩提心名持戒不见心相生灭名忍求心不可得名进除身心粗名禅离诸戏论名慧岂非三藏六度相耶又云我说布施名为涅槃愚谓大富入诸法实相故持戒是涅槃不作不起故忍是涅槃念念灭故进是涅槃无所取故禅是涅槃不贪着故慧是涅槃不得相故又云布施平等即萨婆若乃至般若即萨婆若又云布施不施不悭乃至般若不智不愚岂非并是通教六度相耶又云能达一切法无所舍名檀达一切法无所漏失名尸达一切法无所伤损名忍达一切法平等名禅达一切法无有起相名慧岂非别圆六度相耶又如地持六度各九此并蒙光得益之相以佛道名通于四教悲禅亦不局在初禅故别初地圆初住及通七地俱皆得入四相既分五时可辨。

　　△二问进。

　　又见佛子未尝睡眠经行林中勤求佛道。

　　此如般舟念佛等法门也般舟此云佛立九十日中常行不坐不卧除睡为最部在方等亦通四教今云勤求佛道拣两二乘。

　　△三问戒。

　　又见具戒威仪无缺净如宝珠以求佛道。

　　威仪无缺即初不缺戒净如宝珠即第十具足戒十戒名出大论初不缺戒谓重罪无犯若犯重罪如浮囊缺失故二不破戒谓中罪无犯若犯中罪如浮襄残破故三不穿戒谓小罪无犯若犯小罪如浮囊穿穴故此三属律仪摄四不杂戒谓不起恶觉若起恶觉则身口虽净意杂烦恼故此一是定共戒五随道戒如初果耕地虫离四寸等六无著戒如罗汉于三界六尘永无贪着等此二是道共戒亦是真谛戒也七智所赞戒谓善能出假涉俗利生故为智人所赞八自在戒谓游戏神通逆顺示现而于性遮无所违犯故恒自在此二是俗谛戒也九随定戒谓不起灭定现诸威仪十具足戒谓戒波罗蜜毕竟圆满无法无备此二是中道第一义谛戒也以前四戒为所观境后六观之事理相即两教二乘但有前六出假菩萨容有七八别教次第修十圆教一心修十今云以求佛道亦拣两种二乘。

　　△四问忍。

　　又见佛子住忍辱力增上慢人恶骂捶打皆悉能忍以求佛道。

　　统轮生法二忍四教不同若于恭敬供养中能忍不着则不生憍逸若于嗔骂打害及蚊蚋等能忍则不生瞋恼是为生忍若于寒热风雨饥渴老病等外法能忍不动若于贪瞋忧慢邪见等内法能忍不起是为法忍三藏意也合前二忍为生忍第一义为法忍通意也又观生法二境即空为第一义通也观二境先空次假后中别也观二境即空假中圆也今独举恶骂捶打为所忍境举难况易耳。

　　△五更问禅。

　　又见菩萨离诸戏笑及痴眷属亲近智者一心除乱摄念山林亿千万岁以求佛道。

　　离戏笑是却掉悔盖离痴眷属是除瞋盖近智者是除疑盖一心除乱是却贪盖摄念山林是除睡盖初六句明所离后二句明离意以世间及四教修禅皆离五盖今意在佛道不同凡夫外道及以二乘约观明五盖具如止观第四卷寻之。

　　△六问施。

　　或见菩萨肴膳饮食百种汤药施佛及僧名衣上服价直千万或无价衣施佛及僧千万亿种旃檀宝舍众妙卧具施佛及僧清净园林华果茂盛流泉浴池施佛及僧如是等施种种微妙欢喜无厌求无上道。

　　初四偈明施四事供养后一偈明施供意初一偈是饮食医药二事第二偈是衣服第三第四两偈皆卧具摄无上道仍通四教。

　　△七问慧。

　　或有菩萨说寂灭法种种教诏无数众生或见菩萨观诸法性无有二相犹如虚究又见佛子心无所著以此妙慧求无上道。

　　初一偈不可说而说般若次一偈不可观而观般若后一偈言语道断心行处灭即是说不可说观不可观而论般若也般若亦通诸教思之五问他土修菩萨行竟。

　　△六问他土供养舍利即是问佛涅槃。

　　文殊师利又有菩萨佛灭度后供养舍利又见佛子造诸塔庙无数恒沙严饰国界宝塔高妙五千由旬纵广正等二千由旬一一塔庙各千幢幡珠交露幔宝铃和鸣诸天龙神人及非人香华伎乐常以供养文殊师利诸佛子等为供舍利严饰塔庙国界自然殊特妙好如天树王其华开敷。

　　初一偈总标佛灭供养舍利第二偈明塔数第三偈明塔量第四偈明塔庄严第五偈明供养第六第七两偈结叹严饰也天树王即波利质多树初颂上问竟。

　　△二颂请答二初举疑述请二释四伏难。

　　今初。

　　佛放一光我及众会见此国界种种殊妙诸佛神力智慧希有放一净光照无量国我等见此得未曾有佛子文殊愿决众疑。

　　初一偈举见此土事白毫表中道为诸法本故先举之种种殊妙即六瑞也第二偈举见他土事他土六瑞皆由光见光复由于神力智慧也第三偈正请答释此者指两土六瑞得未曾有者与华严乃至般若咸皆有异。

　　△二释四伏难。

　　四众欣仰瞻仁及我世尊何故放斯光明佛子时答决疑令喜何所饶益演斯光明佛坐道场所得妙法为欲说此为当授记示诸佛土众宝严净及见诸佛此非小缘文殊当知四众龙神瞻察仁者为说何等。

　　初四偈正释伏难后一偈结请也言伏难者文殊内心构难不肯时答其意有三一此瑞希奇不可仓卒轻判二智众如海谦光推高三靳固前却生众渴仰故以伏难潜而拒之弥勒彰灼释难意亦有三一瑞大故疑大若不为释忧疑在怀妨闻正说二众海虽多机在仁者三阖众瞻仁故知注诚殷重所以彰言释难请令时答也初伏难者因正请生请云佛子文殊愿决众疑文殊从此起初伏难汝云众疑众未曾疑若疑应问众既不疑我何所决弥勒即以第一偈释云四众欣仰瞻仁及我瞻我欲令我问瞻仁欲得仁答也文殊因此起第二伏难众同有疑不易可答待佛出定自当决疑弥勒即以第二偈释云若有疑在怀忧恼不泰未知如来何时起定故须时答令喜言时答者催促令其即答也文殊因此起第三伏难我与仁者同居学地欲测佛意幸共筹量独令我答于理不可弥勒即以第三偈释云我亦踟蹰思忖为说道场所得妙法为当授记耶文殊因此起第四伏难若如汝说即是释疑何烦我决弥勒乃以第四偈释云此非小缘安得以我犹豫之心而判大事文殊至此伏难既穷谦光亦止故后一偈结请答也四发问序竟。

　　△五答问序二初长文二偈颂初中四初惟忖答二略举曾见以答三广举曾见以答四分明判答。

　　今初。

　　尔时文殊师利语弥勒菩萨摩诃萨及诸大士善男子等如我惟忖今佛世尊欲说大法雨大法雨吹大法螺击大法鼓演大法义。

　　善男子者开七方便为善堪闻独妙为男犹云善丈夫也丈夫之称亦通四教今须在圆惟者思惟忖者忖量惟今如昔忖昔如今然文殊古佛岂应不知迹示思惟耳欲说大法者答说法瑞惟昔诸佛说无量义之后开权显实收无量归一忖于今佛既说无量义已亦应开显会无量以归一一者即大法也雨大法雨答雨华瑞惟昔诸佛天雨四华之后普入圆因住行向地忖于今佛雨华之后亦必皆成佛因住行向地也吹大法螺者吹螺改号答大众心喜瑞惟昔四众见瑞欢喜得未曾有障除机动即改人教行理皆一忖今众喜亦应障除机动改前人教行理所改甚深也击大法鼓答地动瑞惟昔地动已后即有六番破无明贼忖于今佛地动已后亦应六番破无明惑声教极妙也演大法义答放光瑞惟昔诸佛放白毫光后说法华彼此道同忖于今佛放光已后亦应说法华经广明五佛道同也如是五句悉是惟昔判今忖今类昔附文会义唯少入定一瑞而雨华动地放光等皆由入定故尔意则兼具无劳疑也阙此一条故称略答耳此惟忖答是答此土六瑞。

　　△二略举曾见以答。

　　诸善男子我于过去诸佛曾见此瑞放斯光已即说大法是故当知今佛现光亦复如是欲令众生咸得闻知一切世间难信之法故现斯瑞。

　　此略举曾见但明放光一事即是答他土六瑞以他土六瑞皆是放光所照故也闻指信行知指法行一切世间难信之法者所谓收无量归一令开示悟入改人教行理六番破无明显诸佛道同等非九法界机所能信也。

　　△三广举曾见以答即双答此土地土问也弥勒因光横见东方以为问文殊引昔竖见多佛以为答正显十方三世诸佛道同文为三初引一佛同次引二万佛同三引最后佛同初中三初时节二标名三说法。

　　今初。

　　诸善男子如过去无量无边不可思议阿僧祇劫。

　　△二标名。

　　尔时有佛号日月灯明如来应供正遍知明行足善逝世间解无上士调御丈夫天人师佛世尊。

　　尔时者过去不可思议劫前时也夫时无实法依于色心分位假立随俗分别不坏假名世界悉也闻无量劫则知生死事长生厌离心为人悉也劫前有劫不生断见劫复一劫不生常见对治悉也观彼久远犹若今日十世古今不离当念第一义也佛出彼时亦说三乘则与今佛出五浊同若云三大阿僧祇劫积行成佛即三藏相若云了知时劫性空一念相应慧朗然大觉即通佛相若云不可思议阿僧祇劫尽行法界无边诸行断彼微细极微细二品愚已尔乃成佛应身遍坐百亿树下即别佛相若云无量无数劫解之即一念了知一念之性即是亘古亘今之性智入三世而无往来于刹那际三昧遍能示现刹海古今成菩提事为众生故非生示生即圆佛相本迹者如今释迦久成为本王宫为迹验知彼佛亦复应尔观心者观此一念五阴皆是因缘所生即空即假即中是名有佛出现于世从名字有佛乃至究竟有佛也日月灯明是别号如来等是通号一切诸佛皆有通别二号皆是随世假立即世界悉闻名生善即为人悉超过一切梵魔沙门婆罗门等即对治悉若闻诸佛名者皆得不退转于无上菩提即第一义悉别号日月灯明者日表慧月表定即自行德灯明是化他德又日月灯表一心三智当知前佛后佛自行同化他同一心三智同又佛有无量德应有无量号如华严明释迦于此娑婆世界则有百亿十千名号何况应身遍微尘国名复何穷然一一名皆召实德皆以穷劫说其功德终不可尽以今例古日月灯明何独不然通号如来等者梵语多陀阿伽度亦云怛闼阿竭此翻如来梵语阿罗诃此翻应供亦翻至真亦翻无所著梵语三藐三佛陀此翻正遍知亦翻等正觉梵语鞞侈遮罗那三般那此翻明行足梵语修伽陀此翻善逝亦翻好去梵语路伽惫此翻世间解梵语阿耨多罗此翻无上士梵语富楼沙昙藐婆罗提此翻调御丈夫梵语舍多提婆摩㝹舍喃此翻天人教师梵语佛陀此翻知者觉者梵语路迦那他此翻世尊谓具上十号真实功德故为一切世间之尊释此十号须约四教及以开显兹不繁述本迹观心例亦可解。

　　△三说法。

　　演说正法初善中善后善其义深远其语巧妙纯一无杂具足清白梵行之相为求声闻者说应四谛法度生老病死究竟涅槃为求辟支佛者说应十二因缘法为诸菩萨说应六波罗蜜令得阿耨多罗三藐三菩提成一切种智。

　　此明昔佛为实施权说顿说渐开权显实同归非顿非渐与今光中所见同亦与释迦佛说法同也初云演说正法指顿教法初中后三善约顿教序正流通三段其义深远即顿教了义二乘不能测其底边也其语巧妙即顿教之文会理直说悦菩萨心也纯一无杂谓顿教不与二乘共也具足者顿教明满字法门清白者顿教无二边瑕秽梵行者顿教无缘慈也已上是明昔佛说顿与今佛说华严同酬上圣主师子演说经法微妙第一之问也次云为求声闻等者是明昔佛施三与今佛说三藏乃至方等般若意同酬上若人遭苦乃至佛子修种种行之问也四谛有四种具如玄义所明今为声闻且说生灭相应之法所谓三界果报实苦不可令乐烦恼及业真是苦因更无异因因灭则果灭乃为究竟安乐灭苦之道惟戒定慧更无余道也因缘亦有四种如玄义今为辟支且说思议生灭相应之相所谓无明行是能引支识名色六入触受是所引支爱取有是能生支生老死是所生支所引所生即苦谛能引能生即集谛无明灭乃至老死灭是灭谛观因缘智即道谛声闻根钝故为总相说四谛法辟支稍利故为别相说因缘法也六波罗蜜四教相如前略明若直明三藏六度则属阿含若事理对论而多以理夺事则属方等若带事谈理而多以理融事则属般若也后云令得阿耨等者是明昔佛开权显实与今佛法华意同若粗观文势则令得等似单承为诸菩萨句来若细研语脉则以令得等通结演说正法已下之意盖从初说顿即令众生得成一切种智其未成者循循善诱以三藏通别兼但对带等种种方便而成熟之或定不定或显或密事非一概来至法华则若声闻若辟支若事度乃至若华严中所兼之别无不令得无上菩提成就一切种智也此即酬上光中见他土佛涅槃起塔之问以光中但见他土涅槃佛事不见他土法华会席因此致疑成发起序今引古事同显此法华为最后了义极谈过此以往更无可说唯有非灭唱灭而已一代时教究竟结归独在此经三世十方无不咸尔称之为妙岂徒然哉初引一佛同竟。

　　△次引二万佛同。

　　次复有佛亦名日月灯明次复有佛亦名日月灯明如是二万佛皆同一字号日月灯明又同一姓姓颇罗堕弥勒当知初佛后佛皆同一字名日月灯明十号具足所可说法初中后善。

　　前佛后佛无不施顿施渐会入非顿非渐而文殊巧说不事繁文故于初佛广明顿渐已同不过略点开显于今二万诸佛但明名同姓同及十号同说法善同至最后佛方乃广明现同及当同也日月灯明既称为名亦称为字亦称为号故知名字号三只是假立本无亲疏不似今人妄生分别有讳不讳颇罗堕者此翻捷疾亦翻利根亦翻满语婆罗门姓观心释者十善各具百界千如为一万自行化他满足为二万。

　　△三引最后佛同又三初曾见事与今已同二曾见事与今现同三曾见事与今当同。

　　今初。

　　其最后佛未出家时有八王子一名有意二名善意三名无量意四名宝意五名增意六名除疑意七名响意八名法意是八王子威德自在各领四天下是诸王子闻父出家得阿耨多罗三藐三菩提悉舍王位亦随出家发大乘意常修梵行皆为法师已于千万佛所植诸善本。

　　昔佛八子今佛一子数虽不等并出同居之土土有见思俱示有子有子事同一八赴缘各有所表一子表一道清净八子表八正道也又昔佛子发大乘意今佛子住小乘果此云何同昔化道已竟显本事彰故云发大乘意今未发迹犹言罗汉至下文显本即是菩萨其意则同各领四天下是金轮王有云轮王必不值佛此殆不然。

　　△二曾见事与今现同二初现瑞同二疑念同初又二初此土六瑞同二他土六瑞同。

　　今初。

　　是时日月灯明佛说大乘经名无量义教菩萨法佛所护念说是经已即于大众中结加趺坐入于无量义处三昧身心不动是时天雨曼陀罗华摩诃曼陀罗华曼殊沙华摩诃曼殊沙华而散佛上及诸大众普佛世界六种震动尔时会中比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽人非人及诸小王转轮圣王等是诸大众得未曾有欢喜合掌一心观佛尔时如来放眉间白毫相光照东方万八千土靡不周遍。

　　△二他土六瑞同。

　　如今所见是诸佛土。

　　但云如今所见文略义周矣初现瑞同竟。

　　△二疑念同。

　　弥勒当知尔时会中有二十亿菩萨乐欲听法是诸菩萨见此光明普照佛土得未曾有欲知此光所为因缘。

　　既云欲知此光所为因缘理应亦有发问答问二序不俟费辞也二曾见事与今现同竟。

　　△三曾见事与今当同五初因人说法同二时节同三唱灭同四授记同五灭后通经同。

　　今初。

　　时有菩萨名曰妙光有八百弟子是时日月灯明佛从三昧起因妙光菩萨说大乘经名妙法莲华教菩萨法佛所护念。

　　昔佛起定因妙光菩萨说经今佛起定因舍利弗说经舍利弗为罗睺师昔妙光为八王子师故云同也又舍利弗既得授记实是菩萨昔妙光闻法华时何必不示作声闻。

　　△二时节同。

　　六十小劫不起于座时会听者亦坐一处六十小劫身心不动听佛所说谓如食顷是时众中无有一人若身若心而生懈倦。

　　此与下文五十小劫谓如半日同也佛力所加故令忘长见短下当广释。

　　△三唱灭同。

　　日月灯明佛于六十小劫说是经已即于梵魔沙门婆罗门天人阿修罗众中而宣此言如来于今日中夜当入无余涅槃。

　　昔说法华即唱入灭今佛于宝塔品中亦言如来不久当入涅槃化道已足唱灭事齐也梵是色界主魔是欲界主沙门此云勤息出家之都名婆罗门此云净裔亦云梵志在家之尊姓天人阿修罗略举三种善道并皆从胜取其易入佛法耳。

　　△四授记同。

　　时有菩萨名曰德藏日月灯明佛即授其记告诸比丘是德藏菩萨次当作佛号曰净身多陀阿伽度阿罗诃三藐三佛陀。

　　授声闻记是此经正宗不应预泄今云授补处记则与释迦授弥勒记同也问法华中不曾授弥勒记岂应引同答但得彼此一代化齐于义即足何必拘拘微细强配况法华梵文积至八里来者无几安知梵册无记嘱补处之文授记中略举三号若三若十平等平等。

　　△五灭后通经同三初正明入灭二明灭后通经利益三结会古今。

　　今初。

　　佛授记已便于中夜入无余涅槃。

　　授记便入涅槃者虽复出同居土五浊未甚故不必更说大涅槃经如此土迦叶佛亦于说法华毕即涅槃也然无余涅槃义通大小略须申明有人云小乘以果缚尚在名为有余身智俱灰名为无余大乘以五住究尽乃名无余此亦一往释耳统论涅槃则有三种一性净涅槃凡圣平等即法身德二圆净涅槃出障圆明即般若德三方便净涅槃为众生故非生示生非灭示灭即解脱德又唯识明有四涅槃一自性清净涅槃佛与众生平等共有不关修得二有余依涅槃谓真如出烦恼障余依未灭三乘初证无学道时所得也三无余依涅槃谓烦恼既尽苦依亦灭三乘无学身智尽时所证也四无住处涅槃谓真如兼复出所知障大悲般若常所辅翼不住生死不住涅槃尽未来际寂而常照利益众生也今以四对三令义可识自性清净即是性净有余无余出烦恼障无住出所知障即是圆净从体起用数数唱生唱灭而实非生非灭即方便净唯识又云一切众生但有初一二乘无学容有前三唯我世尊可言具四盖性净法身含生共有故皆有初一二乘证无学时是有余依不名无余逮入灭时既名无余不名有余此则先后不俱故云容有前三如来坐菩提树成等正觉所有身心非复有漏苦依永尽名无余依非苦依在谓真常五蕴名有余依不住二边名无住处此则四涅槃义同时具足故云可言具四由是言之初成正觉即已圆入四种涅槃今言中夜入寂是为同居钝根示同二乘灭度耳乃方便净之妙用非灭唱灭灭何尝灭也哉。

　　△二明灭后通经利益。

　　佛灭度后妙光菩萨持妙法莲华经满八十小劫为人演说日月灯明佛八子皆师妙光妙光教化令其坚固阿耨多罗三藐三菩提是诸王子供养无量百千万亿佛已皆成佛道其最后成佛者名曰然灯八百弟子中有一人号曰求名贪着利养虽复读诵众经而不通利多所忘失故号求名是人亦以种诸善根因缘故得值无量百千万亿诸佛供养恭敬尊重赞叹。

　　灭后明通经之时妙光明通经之人八十小劫明通经久近八子及求名等明通经利益坚固者久已先成求名者次补佛处双显佛道因缘全赖师友亦全由修证二俱不诬矣。

　　△三结会古今。

　　弥勒当知尔时妙光菩萨岂异人乎我身是也求名菩萨汝身是也。

　　明通经利益引八子八百乃至结会古今者近则释疑密开寿量也或疑弥勒补处不应问文殊非补处不应答今明弥勒在八百数宜应有问文殊先复为师弘通妙法故释疑非谬又八子最小成然灯佛然灯乃授释迦佛记今文殊本以师祖复为释迦弟子师弟无定将密显生非生灭非灭也问弥勒昔见诸佛曾闻法华何故疑问答时众机宜应须扣发耳三广举曾见以答竟。

　　△四分明判答。

　　今见此瑞与本无异是故惟忖今日如来当说大乘经名妙法莲华教菩萨法佛所护念。

　　今昔六瑞既同惟忖决定不谬当说大乘决定前说法瑞也名妙法莲华决定前雨华瑞也教菩萨法决定前众喜瑞也佛所护念决定前地动瑞也为答之法先微后着故今明判显向非疑岂文殊大圣先思后当耶答问序中初长文竟。

　　△二偈颂二初颂广举曾见以答二颂分明判答初中二初颂一佛同二颂最后佛同不颂惟忖及略举但颂广举就广举中但颂初后而略中间足可显义不俟繁文也。

　　今初。

　　尔时文殊师利于大众中欲重宣此义而说偈言。

　　我念过去世无量无数劫有佛人中尊号日月灯明世尊演说法度无量众生无数亿菩萨令入佛智慧。

　　此颂上时节名号及说法等。

　　△二颂最后佛同为三初颂曾见事与今已同二颂曾见事与今现同三颂曾见事与今当同。

　　今初。

　　佛未出家时所生八王子见大圣出家亦随修梵行。

　　△二颂曾见事与今现同又二初颂现瑞同二颂疑念同初又二初颂此土六瑞同二颂他土六瑞同。

　　今初。

　　时佛说大乘经名无量义于诸大众中而为广分别佛说此经已即于法座上加趺坐三昧名无量义处天雨曼陀华天鼓自然鸣诸天龙鬼神供养人中尊一切诸佛土即时大震动佛放眉间光现诸希有事。

　　颂中长出天鼓自鸣表方便品初无问自说也现诸希有事即总颂诸瑞也。

　　△二颂他土六瑞同长文但略云如今所见是诸佛土今颂则广然文虽错纵变化总不出六瑞意也。

　　此光照东方万八千佛土示一切众生生死业报处有见诸佛土以众宝庄严琉璃玻璃色斯由佛光照。

　　此颂见彼土六趣瑞而兼显诸土净秽不同。

　　及见诸天人龙神夜叉众乾闼紧那罗各供养其佛。

　　此颂意显六趣中有佛界机也。

　　又见诸如来自然成佛道身色如金山端严甚微妙如净琉璃中内现真金像世尊在大众敷演深法义。

　　此颂见彼佛及闻说法瑞也自然成佛道者方便道则加心修习发真道即任运自然与理合也藏佛一坐任运三十四心通佛一念相应不加功力别圆妙觉本得自然自然成佛道是报身琉璃是法身本净金像是应物现形深法义即顿教大乘。

　　一一诸佛土声闻众无数因佛光所照悉见彼大众或有诸比丘在于山林中精进持净戒犹如护明珠。

　　此颂见彼土四众得道瑞也举声闻以该藏教三乘举比丘以该四众或以第二偈属下六度亦可。

　　又见诸菩萨行施忍辱等其数如恒沙斯由佛光照又见诸菩萨深入诸禅定身心寂不动以求无上道又见诸菩萨知法寂灭相各于其国土说法求佛道。

　　此颂见彼土菩萨行行瑞也六度既通四教以拟方等般若悉与东方及此土同初颂现瑞同竟。

　　△二颂疑念同。

　　尔时四部众见日月灯佛现大神通力其心皆欢喜各各自相问是事何因缘。

　　二颂曾见事与今现同竟。

　　△三颂曾见事与今当同五初颂因人说法二颂时节三颂唱灭四颂授记五颂灭后通经。

　　今初。

　　天人所奉尊适从三昧起赞妙光菩萨汝为世间眼一切所归信能奉持法藏如我所说法唯汝能证知世尊既赞叹令妙光欢喜说是法华经。

　　△二颂时节。

　　满六十小劫不起于此座所说上妙法是妙光法师悉皆能受持。

　　下文譬说周竟便告舍利弗云无智人中莫说此经等当知妙光悉皆受持正与今时舍利弗受佛付嘱同也。

　　△三颂唱灭。

　　佛说是法华令众欢喜已寻即于是日告于天人众诸法实相义已为汝等说我今于中夜当入于涅槃汝一心精进当离于放逸诸佛甚难值亿劫时一遇。

　　文中有唱灭有嘱累嘱累如遗教也。

　　△四颂授记。

　　世尊诸子等闻佛入涅槃各各怀悲恼佛灭一何速圣主法中王安慰无量众我若灭度后汝等勿忧怖是德藏菩萨于无漏实相心已得通达其次当作佛号曰为净身亦度无量众。

　　文中有悲泣有慰喻因悲泣故慰喻因慰喻故授补处佛记例如今佛将未度众生付弥勒也。

　　△五颂灭后通经又三初颂示灭供养精进二颂灭后通经利益三颂结会古今。

　　今初。

　　佛此夜灭度如薪尽火灭分布诸舍利而起无量塔比丘比丘尼其数如恒沙倍复加精进以求无上道。

　　长文但云涅槃颂中兼明起塔及四众精进求道所谓应以涅槃而得度者即现涅槃而度脱之也薪尽火灭者小乘以果报身为薪智慧为火慧依报身身灭智亡则一灭永灭大乘以机为薪逗应为火众生机尽应形斯灭应遍法界不知其尽也。

　　△二颂灭后通经利益。

　　是妙光菩萨奉持佛法藏八十小劫中广宣法华经是诸八王子妙光所开化坚固无上道当见无数佛供养诸佛已随顺行大道相继得成佛转次而授记最后天中天号曰然灯佛诸仙之导师度脱无量众是妙光法师时有一弟子心常怀懈怠贪著于名利求名利无厌多游族姓家弃舍所习诵废忘不通利以是因缘故号之为求名亦行众善业得见无数佛供养于诸佛随顺行大道具六波罗蜜今见释师子其后当作佛号名曰弥勒广度诸众生其数无有量。

　　△三颂结会古今。

　　彼佛灭度后懈怠者汝是妙光法师者今则我身是。

　　初颂广举曾见以答竟。

　　△二颂分明判答三初颂说法华经二颂教菩萨法三颂佛所护念。

　　今初。

　　我见灯明佛本光瑞如此以是知今佛欲说法华经。

　　△二颂教菩萨法。

　　今相如本瑞是诸佛方便今佛放光明助发实相义诸人今当知合掌一心待佛当雨法雨充足求道者。

　　△三颂佛所护念。

　　诸求三乘人若有疑悔者佛当为除断令尽无有余。

　　前文弥勒释四伏难令文殊必答此分明判答中文殊断四伏疑令弥勒莫更问也初第一疑因文殊广引先佛曾说法华故弥勒潜疑欲问诸佛赴缘人时各异古佛虽名法华今佛何必如此文殊即以第一偈断云我见灯明佛本光瑞如此以是知今佛欲说法华经此断其疑名也弥勒因此又疑自有名同义同亦有名同义异此名何所显召文殊即以第二偈断云今相如本瑞是诸佛方便今佛放光明助发实相义此断其疑体也弥勒又疑实相无相何人会之文殊即以第三偈断云诸人今当知合掌一心待佛当雨法雨充足求道者此断其疑宗也弥勒因此又疑佛雨法雨止洽菩萨亦润二乘否耶文殊即以第四偈断云诸求三乘人若有疑悔者佛当为除断令尽无有余此断其疑用也弥勒联翩构疑文殊频烦为断既事穷理尽即得之于怀可谓善于问答具二庄严矣(事穷谓名等三理尽谓所显之体)迹门开权显实中初序段竟。

　　妙法莲华经台宗会义卷一之二

　　妙法莲华经台宗会义卷一之三

　　古吴后学藕益　智旭　述

　　△释序品竟次释方便品。

　　方便品第二

　　此一经之正宗万法之都会证信证此发起发此譬喻譬此乃至流通通此释此为二先略次广略中为二初正释次料简正释有三一云方者法也便者用也法有方圆用有差会三权是矩是方一实是规是圆若智诣于矩则善用偏法逗会众生若智诣于规则善用圆法逗会众生如经令离诸着出三界苦是故如来殷勤称叹方便盖随众生欲非佛本怀此可释他经非今品意二云方便者门也门为能通通于所通方便权略皆为真实作门真实得显功由方便从能显得名故以门释方便如经开方便门示真实相此义可释他经非今品意三云方者秘也便者妙也于昔成秘今开成妙妙达于方即是真秘点内衣里无价宝珠与王顶上惟有一珠无二无别指客作人是长者子亦无二无别方便及门即是秘妙如经唯我知是相十方佛亦然止止不须说我法妙难思故以秘释方以妙释便正是今品意也次料简者第一释是体外方便化物之权随他意语第二释亦是体外方便自行化他之权是随自他意语第三释是同体方便即自行之权乃为随自意语又第一释方便非能入非所入第二释方便是能入非所入第三释方便即能入是所入又第一释方便是秘而非妙第二释方便秘堪入妙第三释方便秘即是妙据正法华名善权品权即方便无二无别低头举手皆成佛道方便善权皆真实也先略释竟次广释者破古不录今品是如来方便摄一切法如空包色若海纳流岂可但以一枝一派释法界之大都耶今明权实者先作四句谓一切法皆权一切法皆实一切法皆亦权亦实一切法皆非权非实一切法权者如文云诸法如是相性体力作因缘果报本末等介尔有言皆是权也(有言不出千如百界)一切法实者如文云如来巧说诸法悦可众心众心以入实为悦(被机之意)又云诸法从本来常自寂灭相(诸法之本)又云如来所说皆悉到于一切智地(化仪之宗)又云皆实不虚(本行之源)又大经云四句皆不可说也(亡教之理诸文皆以入证为实故知有说无说无不皆以真实为本)一切法皆亦权亦实者如文云诸法如实相是双明一切亦权亦实例如不净观亦实亦虚(治欲故实假想故虚秪此一观是实是虚何妨一法亦权亦实)一切法皆非权非实者如文云非如非异又云亦复不行上中下法有为无为实不实法非虚非实如实相也若一切法皆权何所不破纵令百千种师一一师作百千种说无不是权如来有所说尚复是权况复人师宁得非权若一切法皆实又何所不破唯此一事实余二则非真但一究竟道宁得众多究竟道耶诸师异解皆破入实宁复保其巢窟若一切法皆亦权亦实复何所不破一切悉有权有实那得自是一途非他异解一一法中皆有权实不得一向权一向实也若一切法皆非权非实复何所不破何复纷纭强生建立直列名尚自如此况论旨趣耶须晓四句只一法性法性只是真如实相如如涅槃以法性体不违诸法不受诸法不住诸法不入诸法故一一名字一一心法一一句偈一一因果一一凡圣一一依正乃至下文十双无非法界自在无碍其义可成具如不二十门所说若本若末体理无殊说而不说不说而说照性非远自在无穷虽复无穷不出四句四句无句无句而句句句遍收十方佛法但法华前教教四句句句未畅来至此会一味无殊具如药草喻中差即无差无差即差今就第三亦权亦实句更开十法就十法中为八番解释初列名二生起三解释四引证五结十为三种权实六分别三种权实照三种二谛七约诸经判权实八约本迹判权实(开章别释者已知诸法互融遍入举实即实中有权乃指此权为方便品举权即是不思议权此权有实乃以此权名方便品举亦权亦实则各有所归此乃相即之两亦摄三之两亦故用即真实之方便为方便品举非权非实则秪是方便之理理收三句皆方便品是则句句皆遍皆方便品何必约第三句更开十法一者名便具权实故二者义便所摄遍故余句义便而名不便余三虽有权义而权名不如第三即名即具用此即实而权为今品也故下十双双双皆具权实之名皆取即实而权为方便品况初三总释皆冠十文八门故也若不尔者非方便之事理乃至悉檀非列方便中法相之名乃至非今经之本迹十义十义无二本迹似殊本迹虽殊不思议一十义相别实相一如为众生故列名生起乃至本迹事理乃至悉檀不同得意忘言言说解脱若见此意常默常说言行无违还以此旨而为观境使彼观境昭然可观诸释所无良由于此然此八中前七迹门第八本门本虽未至权实理遍故下文云是我方便诸佛亦然故方便之名通于本迹又此八门次第意者若不列名无以解释若不生起迷于诠次解释正示十文相状引证为防不信者故结归为明品元意故分别为令释品有归判释令知粗妙有在如是方显品之深旨又预辩本迹令识本地实权自他方显大途久近之化)初列名者一事理权实二理教权实三教行权实四缚脱权实五因果权实六体用权实七渐顿权实八开合权实九通别权实十悉檀权实二生起者从无住本立一切法无住者理也一切法者事也由理事故有教由教故有行由行故有缚脱由脱故成因果由果故体显能用由用故有渐顿之化由开渐顿故有开合由开合故有通别益分别两益故有四悉檀也(此十双中初五从因至果后五果家胜用因中若无前四则因义浅狭若无后五则果用粗近于中教是圣化且以受者得名又复文标能化义须对所故后五双惟体用中一只对所余四并从能对得名又此亦与十妙义同若不尔者谁知方便须具十法谁知十法义遍一经若无十法乃成经文不诠因果及以能所是故十双皆穷至要方是今经之十双也若尔一经始终皆名方便并指前教以为所开方乃可云此经方便故知序中证信发起方便譬喻秪是比况方便因缘秪是往昔方便本门秪是久远方便流通秪是诸佛菩萨通法方便由是方便故名真实若得此意如观掌果法华一部方寸可知一代教门刹那便识因果自他共成一法十方三世无怀异求以十法乘而观察之法华三昧投足有地无上佛果修途可期)三解释者一理事权实理是真如真如本净有佛无佛常不变易故名理为实事是心意识等起净不净业改动不定故名事为权若非理则无以立事若非事则不能显理事有显理之功是故殷勤称叹方便(谁肯以三界有漏心等以为如来之所称叹方便品耶若不尔者为令众生其义安在世间相言如何消释)二理教权实总前理事皆名为理例如真俗俱称为谛诸佛体之而得成圣圣者正实也欲以已法下被众生因理设教教即权也非教无以显理是故如来称叹方便(无明法性乃至界外一切诸法皆是所诠此心意识名之与体具足一切界外法故谁知法华之教以此等法而为所诠若不尔者邪见严王恶逆调达从何而得果教谭此能诠亦权故知其教秪诠其理自非今经谁肯叹此诠迷之教为方便品若不尔者从三昧起所叹者何)三教行权实依教求理则生正行行有进趣深浅之殊故行名权教无进趣深浅之异故教名实非教无以立行非行无以会教会教由行是故称叹方便(若不尔者如来方便波罗蜜等何所证耶)四缚脱权实行违理则缚缚是虚妄故名权行顺理则生解解冥于理故名实(诸经地前尚自违理未开权故此经弹指无非佛因以显实故)非缚无由求脱得脱由缚如因尸渡海是故称叹方便(谁知此经佛以恶行亦得名为善巧方便死尸之譬遍通一切)五因果权实因有进趣暂用故名权果有克终永证故名实无果则因无所望无因则果不自显果由因克是故称叹方便六体用权实前方便为因正观入住为果(且指圆初住为分证果)住出为体用体即实相无有分别用即立一切法差降不同如大地一生种种芽(初住百界作佛即能示十界法)非地无以生物非生无以显地寻流得源推用识体是故称叹方便七渐顿权实统论修因证果从体起用俱有渐顿今明起用用渐为权用顿为实若非渐引无由入顿是故称叹方便八开合权实从顿开渐渐自不合(藏通两教不废小故)亦不合顿(三教菩萨不入实故)故名为权渐令究竟还合于顿故名为实由开故合开有合力是故称叹方便九通别权实通则半字无常之益别即满字常住之益然常益道长易生退没故以化城接引生安隐想然后息化引至宝所若无半益不得会常半有显满之功是故称叹方便十悉檀权实世界为人对治三悉是世间故为权第一义悉是出世故为实非世不得出世由三悉檀得第一义是故如来殷勤称叹方便三解释竟四引证者此十义通大小教亘一切法且引今经不如三界见于三界三界是事不如三界见是理此证事理权实也诸法寂灭相不可以言宣是理以方便力故为五比丘说是教此证理教权实也(须云若无性者为说人天乃至修罗为下品善乃至为说无作四谛故知从理俱不可说从事大小俱可得说)若闻此经是善行菩萨道又汝等所行是菩萨道佛子行道已来世得作佛等此证教行权实也但离虚妄名为解脱其实未得一切解脱此证缚脱权实也(小中虚妄名缚离即名脱若望大乘仍名为缚唯今名脱)尽行诸佛所有道法是因道场得成果是果此证因果权实也我以佛眼观是体见六道众生是用此证体用权实始见我身闻我所说即皆信受入如来慧是顿除先修习学小乘者是渐此证渐顿权实穷子初逃中间除粪是开后则付财是合此证开合权实初息化城是通益后至宝所是别益此证通别权实种种欲种种性相忆念等此证悉檀权实已通引一部为证更别引一品虽不次第十文具足诸佛智慧甚深无量其智慧门难解难入者一切事理境智等悉名为实施设诠辨言教悉是智慧门此证理教论权实难解难入一切声闻辟支佛所不能知即是缚脱论权实佛曾亲近百千万亿无数诸佛尽行诸佛无量道法勇猛精进名称普闻即是教行论权实成就甚深未曾有法随宜所说意趣难解即是体用论权实吾从成佛已来者成佛是果果必有因即是因果论权实种种因缘种种譬喻广演言教无数方便引导众生令离诸着即是渐顿论权实如来方便知见波罗蜜皆已具足即是开合论权实如来能种种分别巧说诸法言辞柔软悦可众心即是通别益论权实取要言之无量无边未曾有法佛悉成就即是三悉檀成就止舍利弗不须复说即是第一义悉檀是为四悉檀论权实佛所成就第一希有难解之法唯佛与佛乃能究尽诸法实相即是理所谓诸法如是相等即是事是为事理论权实此一段略明五佛权实佛佛皆尔四引证竟五结十为三种权实者先通结次别结先通者此十种通四教共四十权实若三藏中自证十法名自行权实说已十法利益众生名化他权实化他之十有实有权皆合为权自行之十亦有实有权皆合为实名自行化他权实余三教十法各就当教束为三种权实亦如是(此通中通)又当教各以事理教行缚脱因果四种为自行权实各以理教开合二种为化他权实各以体用渐顿通别悉檀四种为自他权实其名虽同其义各异(此通中别)次别结者前三教若通若别当分皆是化他权实随他意语故圆教若通若别当分皆是自行权实随自意语故化他之三若权若实皆名为权自行权实皆名为实次结成四句随他意语即一切法权随自意语即一切法实双取即一切法亦权亦实双遮即一切法非权非实次结成三番释品若自行自意者此文称道场所得法(实也)大经云修道得故(权也)摄大乘称如理如量智(如理是实如量是权)皆是圆教自行权实随自意语佛虽于此不可说法能方便说而众生不堪若发轸单说此法取众生者即不能得故言不可说不可说也复置此事以自行权实兼别教权实共取众生大机利者直得钝者曲得小机利钝俱不得盖华严意也复置此事但用半字权实取众生大机利钝密得显不得小机利钝但保于证取亦不得盖三藏意也复置是事合用四教权实共取众生大机利钝曲直俱得小机利钝保证俱不得盖方等意也复置是事舍三藏权实用通别圆三种权实共取众生大机利钝俱得小机利钝保证俱不得盖般若意也复置是事舍前三权实单用圆教自行权实取众生大小利钝俱得盖法华意也如来智慧靡所不达明照时宜用与可否故释品云方者诸方法也便者善巧用也巧用方法取众生得是故殷勤称叹方便(此约前四时三种法用不能至实故但成于初义释品若至法华纵名法用亦成秘妙之法用也即可以用释今品经则方法之名昔日通四今无复三)复次如来自证权实俱不可说愍念众生说自证之权为门于物非宜众生不能得入故自证权亦不可说说别权实为门利者得入钝者不入(华严)于物非宜别权实亦不可说说三藏权实为门利者密入钝亦不入(三藏)于物非宜亦不可说说三种化他权实为门利者得入钝亦不入(方等)于物非宜亦不可说说二种化他权实为门利者得入钝亦不入(般若)亦不可说于物非宜舍三种化他权实但说自行之权利者钝者俱得入从始至终以方便为门是故如来称叹方便释品云方便为入实之门即此意也前一番明如来能知方便能用方便此一番明行者能随顺方便(初约方法中明如来能知能用方便法是能知用是能用众生不知是佛方便今并开之令众生知此一番明令众生随顺方便者谓从门顺实故也而亦不知方便即是所顺之实今亦开之又二章并有机应二意但前多从应说且云如来后多从机说且云行者故殷勤称叹之言并从佛得)复次如来自证修道所得于一切方便即是真实而此真实不可得说虽能说之众生不能即实以方便力带不即说一即利者能即钝不能即(华严)又纯说一不即利者密即钝者不即(三藏)又带三不即说一即利者能即钝者不即(方等)又带二不即说一即利者能即钝者不即(般若)又废三不即纯说一切即利钝俱能即于方便得见真实(法华)上两意用方便从方便此一意即方便即真实真实即圆因圆因即自行之方便如此自行方便今始证入故释品云方者秘也便者妙也妙达于方即是真秘从自行方便得名故言方便品也五结十为三种权实竟六分别三种权实照三种二谛者前既通别当分结束权实(通则十双各三别则四自二他四自他共也)今还约此智照义则易见若通以十种明自行二智者即照随智二谛也通用十法逗缘者即照随情二谛也若束四为二者即照随情智二谛也(每一教中皆束四为二谓自行权实皆束为实化他权实皆束为权故但成二此通中通也)若当分照谛者事理教行缚脱因果悉是自证即照随智二谛也理教开合两属化他即照随情二谛也体用渐顿通别悉檀四通自他即照随情智二谛也(此通中别也)又总束者三藏教三十种二智是化他二智皆照随情二谛若通教别教共六十种二智是自他二智即照随情智二谛通教或时与前三藏共为随情二谛则别教三十种二智是自他二智照随情智二谛(先收通教为自他者以能通别通圆为大乘初门故次拣通教为但他者以当分不诠中理同灰断故)唯圆教三十种权实是自行二智照随智二谛又三教若通若别(还指通则十双各三别则自四他二等)皆是逗缘悉是化他二智照随情二谛圆教若通若别皆是自行二智即照随智二谛束三教之权实总为权束圆教之权实总为实即自他二智照随情智二谛也六分别权实照二谛竟七约诸经判权实者初华严论教但是满字论时但是乳论法是一自行一化他论人但是菩萨二乘如聋如哑今文云未曾向人说如此事也次三藏论教但是半字论时即是酪论法是一种化他论人但是二乘今文云住立门外着弊垢衣执除粪器也次方等论教对半明满论时并酪明酥论法有三种化他一种自行论人小慕于大今文云心相体信入出无难也次般若论教带半明满论时挟生而熟论法有二种化他一种自行论人大资于小小教于大今文云出内取与皆使令知也今法华论教废半明满论时纯是醍醐论法唯有自行论人此实我子我之所生我实是父付以家业授记作佛前教不说者今皆发之正直舍方便但说无上道故是自行之权名方便品自余或是自他二智或化他二智(教行理三前或已会若开人者前教所无)复次华严对二菩萨说一自一他不拟二乘不闻不解三藏对二乘说一化他不拟菩萨故无自行方等具对小大对二乘说两化他对菩萨说一自一他般若对二乘说一他对菩萨说一自一他法华普对机熟者但明一自不复有他文云菩萨闻是法疑网皆已除千二百罗汉悉亦当作佛一切众生悉入自行之方便故名方便品也七约诸经判权实竟八约本迹判权实者如来本地久已证得一切权实名为自行权实中间垂迹亦作兼带等说今日垂迹寂场带别化他说自行次说一化他次说三次说二次说废三等皆名化他权实束本中权实名实束迹中权实名权即是自他合权实也结此则成四句一切实一切权一切亦权亦实一切非权非实舍利弗本证一切权实即自行权实迹在鹿苑单受化他在方等受一被三折在般若带二转一至法华废三悟一皆是化他权实束本权实为实束迹权实为权即自他权实亦具四句可知若从佛迹说亦是化他之权实亦称方便品若从引入圆因自行亦是方便品若从舍利弗迹权亦是方便品若从舍利弗迹入实亦是方便品为此诸义故称方便品也。

　　△二迹门正说为二初从今文至则生大欢喜是略开三显一动执生疑次从尔时世尊告舍利弗汝已殷勤三请岂得不说至授学无学人记品是广开三显一断疑生信初中二初略开显二腾疑请初又二初长文重颂叹佛二智二偈颂正略开显动执生疑初又二初长文二重颂长文为二初寄言叹二智二绝言叹二智初又二初明诸佛权实二明释迦权实初又三初双叹二双释三双结。

　　今初。

　　尔时世尊从三昧安详而起告舍利弗诸佛智慧甚深无量其智慧门难解难入一切声闻辟支佛所不能知。

　　尔时者文殊答问已竟时也佛常在定何故言起此有所示往古诸佛说此经时必前入无量义即入法华今佛亦尔此示世界悉檀哀从定起观理观机二俱审谛说必不谬增长物信此示为人悉檀哀从定起佛寂而常照尚须入定方乃说法况复散心妄有所说此示对治悉檀哀从定起入定缘理安心实相出定令他安心实相此示第一义悉檀哀从定起安此四法故言安详而起也(四教俱有四悉今须约开显圆)告舍利弗者小乘中智慧第一将欲因之而破小智显大智此乃经家提起之文问此中告舍利弗与大品何别答何但大品始自四阿含终至此经处处有告各各不同四含中或为发起生灭法轮故告方等斥故告般若加故告今经开故告天亲论云告身子不告余声闻者智慧深故不告诸菩萨者有五一为声闻所作事故二回向大菩提故三令无怯弱故四为发余人善思念故五令不起所作已办心故当知五意兼异他经前显露教不云声闻得入佛智也诸佛智慧甚深无量者叹实智也非三种化他权实故言诸佛显自行之实故言智慧此智慧体即一心三智竖彻如理之底故言甚深横穷法界之边故言无量此正称叹之辞无量甚深深高横广譬如根深则条茂源远则流长实智既然权智例尔其智慧门难解难入等者叹权智也自行道前方便有进趣之力故名为门(四十位真因也)从门入到道中(妙觉果位)道中称实道前名权(此即前十双中约因果论权实)十住始解故难解十地为入故难入非七方便人所能测度此正叹权之辞而别举声闻辟支不能知者执重故别破之耳(藏通二乘通菩萨别三贤圆十信共名为七方便)法身本意元以自行权实拟之无机逃走故言不知(未结缘来名在法身结缘已后名无机等)华严顿照如聋如哑故言不知方等弹斥保任草庵故言不知般若转教无心希取故言不知今大机启发放光动地彼此古今诸佛道同由怀疑惑故言不知利根菩萨节节能知钝同二乘是亦不知也。

　　△二双释。

　　所以者何佛曾亲近百千万亿无数诸佛尽行诸佛无量道法勇猛精进名称普闻。

　　佛曾亲近等是释实智良由外值佛多禀承至要故实智甚深良由内行纯厚尽行道法故实智无量无量释横广甚深释竖高也勇猛精进等是释权智良由勇猛精进能入难入之门既入门已泽被无疆物钦胜德故名称普闻亦可勇猛精进能入法门即释权智深名称普闻即释权智广权智虽无深广之语例实智此义则成。

　　△三双结。

　　成就甚深未曾有法随宜所说意趣难解。

　　称理究竟故言成就到彼岸底故言甚深此结成实智也称机适会故言随宜非七方便所知故言难解此结成权智也或成就甚深未曾有法结自行权实随宜所说意趣难解结化他权实自行权实俱名为实化他权实俱名为权也初明诸佛权实竟。

　　△二明释迦权实三初双叹二双释三双结。

　　今初。

　　舍利弗吾从成佛已来种种因缘种种譬喻广演言教无数方便引导众生令离诸着。

　　实智不圆佛道不成既云成佛一成一切成即是叹实智也种种因缘下是叹权智四十余年以三种化他权实逗会众生故言种种因缘也譬喻者小乘中如芭蕉水沫等譬大乘中如干城幻事等譬广演者能于一法出无量义也无数方便即七种方便也引导等者说散十善离三途着说净十善离欲界着说三藏离见思着说菩萨法离涅槃着说佛法离顺道法爱着。

　　△二双释。

　　所以者何如来方便知见波罗蜜皆已具足。

　　如来二字是释实智从真如实相中来而得成佛故名如来也方便二字是释权智由于方便善巧故能种种因缘譬喻广演言教也知见波罗蜜即双举权实知见一切种智名实知佛眼名实见道种智名权知法眼名权见悉到事理边际故悉名波罗蜜皆已具足者权实悉究竟也。

　　△三双结。

　　舍利弗如来知见广大深远无量无碍力无所畏禅定解脱三昧深入无际成就一切未曾有法。

　　广大明横深远明竖实智非横非竖寄言叹其横竖照无限极如函大盖大也无量者佛地大慈悲喜舍也无碍者佛地四辨也力者佛地十力也无所畏者佛地四无所畏也禅者实相禅也定者首楞严定也三昧者王三昧也深入无际结成权智竖深成就一切未曾有法结成权智横广初寄言叹二智竟。

　　△二绝言叹二智为二初举绝叹之由二正绝言叹初中二初正举绝叹之由二指绝言之境。

　　今初。

　　舍利弗如来能种种分别巧说诸法言辞柔软悦可众心。

　　种种分别巧说诸法重举权也言辞柔软悦可众心重举实也上文见他土说顿云出柔软音下文身子领解云闻佛柔软音故言举实众心乃以得实为悦故也前寄言叹前实后权是明从实舒权今绝言叹前权后实是欲卷权归实。

　　△二指绝言之境。

　　舍利弗取要言之无量无边未曾有法佛悉成就。

　　取要者创指之端犹云略而言之也无量无边是指权未曾有法是指实言此二事佛悉成就修道得故此那可说若单明一事不应言悉悉者双指权实也复次无量无边皆未曾有则即权而实不可思议未曾有法无量无边则即实而权不可思议初举绝叹之由竟。

　　△二正绝言叹为二初绝言叹二释止叹意。

　　今初。

　　止舍利弗不须复说。

　　此法深寂言语道断体不可说故止而叹之设慈悲为说闻不能解伤其善根是故止也。

　　△二释止叹意。

　　所以者何佛所成就第一希有难解之法唯佛与佛乃能究尽诸法实相所谓诸法如是相如是性如是体如是力如是作如是因如是缘如是果如是报如是本末究竟等。

　　此释止叹凡有两意一者佛是最上人成就修得最上法故不可说即约能究尽之智慧言也二者甚深境界不可思议故不可说即约所究尽之诸法实相言也成就对不成就第一对不第一希有对不希有难解对不难解以果望因自他相对须约教味委悉简他以显佛最上人权实横满故不可说也唯佛与佛乃能究尽者初中分获未尽其源如十四夜月光用未满独佛与佛究竟边底如望夜月体无不圆光无不遍以显权实竖深修道得故故不可说也诸法实相者略标甚深权实境也诸法谓百界千如即实之权也实相谓中道理体即权之实也所谓诸法如是相等广释甚深权实境也须作四番解释一约十法界二约佛法界三约离合四约位经云诸法故用十法界释经云佛所成就希有之法故用佛法界释经云止止不须说我法妙难思故用离合释经云唯佛与佛乃能究尽故用位释也一约十法界者谓六凡四圣法虽无量数不出十一一界中虽复多派不出十如如地狱界当分自具相性乃至本末亦具畜生界相性本末乃至亦具佛法界相性本末无有缺减故阿毗昙毗婆沙云地狱道成就他化天法即是其例余九法界亦如是当知一一界皆互具余九界十如若照自位九界十如皆名为权照其自位佛界十如名之为实一中具无量无量中具一所以名为不可思议凡夫虽具绝理情迷(自鄙无分故云绝理随想异见故云情迷)二乘虽具舍离求脱(三道即是舍而不观避空求空反资小脱)菩萨虽具照则不周名不了了(藏通照六别照次第故云不周)如来洞览横竖具足(一中无量为横无量即一为竖多一相即故云具足)。

　　唯独自明了余人所不见不可宣示故止止绝言耳上玄义中已说今不具记二约佛法界释者佛界非相非不相而名如是相指万善缘因故下文云众宝庄校也佛界非性非不性而名如是性指智慧了因故下文云有大白牛也佛界非体非不体而名如是体指实相正因故下文云其车高广也佛界非力非不力而名如是力指菩提道心慈善根力等故下文云又于其上张设幰盖也佛界非作非不作而名如是作指任运无功用道故下文云其疾如风也佛界非因非不因而名如是因指四十一位故下文云乘是宝乘游于四方也佛界非缘非不缘而名如是缘指一切助菩提道故下文云又多仆从而侍卫之也佛界非果非不果而名如是果指妙觉朗然圆因所克故下文云直至道场也佛界非报非不报而名如是报指大般涅槃故下文云得无量无漏清净之果报也佛界非本非末非不本非不末而言本末本即佛相末即佛报是自行权也佛界非等非不等而言究竟等指于实相故标章云实相是自行之实也即实而权故言本末即权而实故言为等(问此中佛界与前十界中佛界何别答前则在迷在因通悟通果今乃唯果不通因迷故一一法皆用双非非相即非假非不相即非空虽出双非意存三谛下九准知乃至本末究竟等也如是方名究竟佛乘是故皆以大车文结此则于今品文是佛果家之诸法实相于彼譬说即至道场之庄严大车于彼宿世即极果佛之开权宝处于彼本门即久成佛之所契妙法若正宗可识则流通岂迷一句一偈之言弥可信也三德三轨之说皎若目前若得此意广演于八年不出乎一念经五十小劫讵动于刹那例知一代逗机居于心性十方佛事宛然瞩目法界根性览而易通随宜所说咸指藏理)此是如来自行权实最为无上无上相乃至无上果报横广竖深而无有上故标章云诸法实相例亦应言诸法实性实体实力乃至实究竟等但略举一以蔽诸耳如来遍照横竖悉周如观掌果只为凡夫如双盲二乘如眇目菩萨夜视蒙胧不晓不可得说故止止绝言也三约离合释者若佛心中所观十界十如皆无上相乃至无上果报惟是一佛法界如海总万流如千车共辙此即自行权实若随他意则有九法界十如相性等即是化他权实化他虽复有实皆束为权自行虽复有权皆束为实即是自行化他权实随他则开随自则合横竖周照开合自在虽开无量无量而一虽合为一一而无量虽无量一而非一非无量虽非一非无量而一而无量惟佛与佛乃能究尽凡夫则诽谤不信二乘则迷闷不受菩萨则尘杌未明为此义故止止绝言也四约位释者如是相谓一切众生皆有实相本自有之乃如来藏之相貌也如是性即是性德智慧第一义空也如是体即是中道法性之理也是为三德通十法界位位皆有若研此三德入十信位则名如是力如是作入四十一位则名如是因如是缘若至佛地则名如是果如是报初三名本后三名末初后同是三德名究竟等初位三德通恶通善通贤通圣通小通大通始通极虽在恶而不沉虽在善而不升虽在贤而不下虽在圣而不高虽在小而不窄虽在大而不宽虽在始而非新虽在极而非故故是不可思议不可得说所以止止绝言也复次三德究竟等者十界相性权实开合差别若干以平等大慧如实观之究竟皆等若迷此境即有六界相性名为世谛若解此境即有二乘相性名为真谛达此非迷非解即有菩萨佛界相性中道第一义谛若以此慧等于俗谛俗谛非迷等于真谛真谛非解非解非迷双非迷解但名平等若双照者权即是实实即是权虽二而不二亦名究竟等也(此约惑解等)又权实不二之境七种方便不能以不二智而等不二之境惟有诸佛以不二智等不二境故言究竟等(此约人等)又今大乘机动不明九界相性直说一切相性悉入佛界相性昔教未说谓昔不与今等今教说之知昔与今等故言究竟等(此约教等)又所以四释者明理摄遍故约十界释明自证极故约佛界释明佛化用故约离合释明三德遍故约诸位释也初叹佛二智中初长文竟。

　　△二重颂二初颂寄言叹二智二颂绝言叹二智偈颂上文互有广略令义易显耳初中二初合颂叹二佛二智二合颂二佛释叹结叹长文二佛各叹表化缘异故颂中二佛合叹示二智同故。

　　今初。

　　尔时世尊欲重宣此义而说偈言。

　　世雄不可量诸天及世人一切众生类无能知佛者佛力无所畏解脱诸三昧及佛诸余法无能测量者。

　　初一偈总颂二佛实智第二偈总颂二佛权智也诸余法者指化他权实即以自行而为化他从一法中开出无量所有方便无不即权即实故亦无能测量。

　　△二合颂二佛释叹结叹。

　　本从无数佛具足行诸道甚深微妙法难见难可了于无量亿劫行此诸道已道场得成果我已悉知见。

　　此颂上两章释结之意而文字变化不必句句分配盖谓甚深微妙之权实二法最为难见难了由我与诸佛本从无数佛所具足尽行无量道法于无量劫行此道已乃坐道场得成佛果故能悉知悉见此权实微妙法也无量劫具足行道故权智满道场成果故实智满此亦约因果而论权实也初颂寄言叹二智竟。

　　△二颂绝言叹二智为三初颂释止叹意二正颂绝言叹三追颂绝言境。

　　今初。

　　如是大果报种种性相义我及十方佛乃能知是事。

　　此颂唯佛与佛乃能究尽诸法实相等也先举果报之后次举性相之初中间例知大果报者即妙果报种种性相者即百界千法差别不同义者即究竟等也。

　　△二正颂绝言叹。

　　是法不可示言辞相寂灭诸余众生类无有能得解除诸菩萨众信力坚固者。

　　此正颂止不须说之旨也是法即诸佛二智所照权实妙境所谓不可思议百界千如诸法实相也实相非方所故不可示非言语道故言辞相寂灭佛虽能说此不可说法而众生无能得解故止不须说也然既无能得解则是法将终不可传乎故曰除诸菩萨众信力坚固者庶几能得解耳信力坚固指圆教十信也以下正广明诸余众生皆不能解。

　　诸佛弟子众曾供养诸佛一切漏已尽住是最后身如是诸人等其力所不堪假使满世间皆如舍利弗尽思共度量不能测佛智正使满十方皆如舍利弗及余诸弟子亦满十方刹尽思共度量亦复不能知辟支佛利智无漏最后身亦满十方界其数如竹林斯等共一心于亿无量劫欲思佛实智莫能知少分新发意菩萨供养无数佛了达诸义趣又能善说法如稻麻竹苇充满十方刹一心以妙智于恒河沙劫咸皆共思量不能知佛智不退诸菩萨其数如恒沙一心共思求亦复不能知。

　　初六句拣漏尽弟子不知次四句拣舍利弗不知第三有六句拣余大弟子不知第四有八句拣辟支佛不知支佛逆顺观十二因缘故名利智佛实智者自行权实俱名为实也第五有十句拣发心菩萨不知或指六度三祇未断惑者或指通别二教发心之人彼于当教各能了达四谛义趣依之发于四弘誓愿各能敷演当教道法展转望前皆称妙智如藏教以超过世间名妙通教以了达即空为妙别教以仰信中道为妙也第六有四句拣不退菩萨不知通教断界内惑虽得不退不知中道别理别教三贤虽得位行不退不知中道具一切法即一切法。

　　△三追颂绝言境。

　　又告舍利弗无漏不思议甚深微妙法我今已具得唯我知是相十方佛亦然。

　　此正颂无量无边未曾有法佛悉成就也最后二句亦是重颂唯佛与佛乃能究尽诸法实相等无漏者纯一实相实相之外无余法也不思议者心行处灭言语道断也甚深微妙者唯是诸佛所证契也又依无漏义故前于十如约十法界释十界十如收诸凡圣理性无漏失收三谛无漏失权实智无漏失也依不思议义故前于十如约开合释即权而实即实而权故不可思议也依甚深微妙义故前于十如约佛法界释依唯我知是义故前于十如约位释二并可知初略开显中初长文重颂叹佛二智竟。

　　△二偈颂正略开显动执生疑二初明诸佛显实二明释迦开三互明一边耳。

　　今初。

　　舍利弗当知诸佛语无异于佛所说法当生大信力世尊法久后要当说真实。

　　诸佛语无异者此显诸佛化道是同次两句劝信后两句正显实可见从前所说皆非真实所以破昔之执生今之疑下文将非魔作佛正由闻此语也佛既实语劝信何事翻疑为防因疑起谤故须劝信耳。

　　△二明释迦开三。

　　告诸声闻众及求缘觉乘我令脱苦缚逮得涅槃者佛以方便力示以三乘教众生处处着引之令得出。

　　初一偈正举昔日所施之三声闻为小乘缘觉为中乘三祇六度脱诸苦缚逮得涅槃者为大乘也次二句正斥皆是方便假说一总非实后二句释出施三之意引令出着不得已耳初略开显竟。

　　△二腾疑请二初叙疑二请决初中二初经家叙二正生疑。

　　今初。

　　尔时大众中有诸声闻漏尽阿罗汉阿若憍陈如等千二百人及发声闻辟支佛心比丘比丘尼优婆塞优婆夷各作是念。

　　上斥三乘皆是方便今叙疑但在二乘者以其执重疑深故偏举也若下文陈疑中即云求佛诸菩萨大数有八万等故知三乘佥疑。

　　△二正生疑。

　　今者世尊何故殷勤称叹方便而作是言佛所得法甚深难解有所言说意趣难知一切声闻辟支佛所不能及佛说一解脱义我等亦得此法到于涅槃而今不知是义所趣。

　　何故言佛所得法甚深难解是疑佛实智何故言有所言说意趣难知等是疑佛权智以佛昔说三乘智慧同证不差但余习有尽不尽耳今忽称叹如来二智非我所及是以生疑也佛说一解脱义下是自疑所得三乘圣道是真出要我修此理亦到涅槃而今忽言皆是方便未知何者真实故言不知是义所趣初叙疑竟。

　　△二请决中文有三请二止并前文为三止初止为理深难解初请为自他求决次止为惊疑不信次请为久植必解后止为谤必堕恶后请为利根得益或佛豫知三周得益前后不俱故三抑俟其三请也第一请为二初长文二偈颂初长文二初陈疑二陈请。

　　今初陈疑疑二智也。

　　尔时舍利弗知四众心疑自亦未了而白佛言世尊何因何缘殷勤称叹诸佛第一方便甚深微妙难解之法。

　　△二陈请陈已请众请也。

　　我自昔来未曾从佛闻如是说今者四众咸皆有疑惟愿世尊敷演斯事世尊何故殷勤称叹甚深微妙难解之法。

　　△二偈颂五初颂疑二智二颂三乘四众疑三颂自疑四颂佛子疑五总明同疑请。

　　今初。

　　尔时舍利弗欲重宣此义而说偈言。

　　慧日大圣尊久乃说是法自说得如是力无畏三昧禅定解脱等不可思议法道场所得法无能发问者我意难可测亦无能问者无问而自说称叹所行道智慧甚微妙诸佛之所得。

　　是法指实智力无畏等指权智道场所得指自行权实我意难测指化他权实(以是同体方便故难测也)所行道结自行权佛所得结自行实无问自说即结成化他意也苟非欲以自行化他何故无问自叹。

　　△二颂三乘四众疑。

　　无漏诸罗汉及求涅槃者今皆堕疑网佛何故说是其求缘觉者比丘比丘尼诸天龙鬼神及乾闼婆等相视怀犹豫瞻仰两足尊是事为云何愿佛为解说。

　　初句明小乘第二句明六度大乘次偈明中乘及四众等。

　　△三颂自疑。

　　于诸声闻众佛说我第一我今自于智疑惑不能了为是究竟法为是所行道。

　　究竟法果也所行道因也上文佛斥所示三乘皆是方便今疑三乘各有因果依教修证未尝有谬若云方便非真实者为是所证果非实耶为是所行因不真耶。

　　△四颂佛子疑。

　　佛口所生子合掌瞻仰待愿出微妙音时为如实说。

　　此指通别二教菩萨有疑若不疑者何故合掌瞻仰待耶。

　　△五总明同疑请。

　　诸天龙神等其数如恒沙求佛诸菩萨大数有八万又诸万亿国转轮圣王至合掌以敬心欲闻具足道。

　　第一请竟。

　　△第二止恐怀疑故。

　　尔时佛告舍利弗止止不须复说若说是事一切世间诸天及人皆当惊疑。

　　△第二请腾宿根利故不怀疑。

　　舍利弗重白佛言世尊惟愿说之惟愿说之所以者何是会无数百千万亿阿僧祇众生曾见诸佛诸根猛利智慧明了闻佛所说则能敬信尔时舍利弗欲重宣此义而说偈言。

　　法王无上尊惟说愿勿虑是会无量众有能敬信者。

　　△第三止护增上慢故。

　　佛复止舍利弗若说是事一切世间天人阿修罗皆当惊疑增上慢比丘将坠于大坑尔时世尊重说偈言。

　　止止不须说我法妙难思诸增上慢者闻必不敬信。

　　△第三请述饶益者多世世受化不起上慢。

　　尔时舍利弗重白佛言世尊惟愿说之惟愿说之今此会中如我等比百千万亿世世已曾从佛受化如此人等必能敬信长夜安隐多所饶益尔时舍利弗欲重宣此义而说偈言。

　　无上两足尊愿说第一法我为佛长子惟垂分别说是会无量众能敬信此法佛已曾世世教化如是等皆一心合掌欲听受佛语我等千二百及余求佛者愿为此众故惟垂分别说是等闻此法则生大欢喜。

　　初略开三显一动执生疑竟。

　　△二广开三显一断疑生信凡有三周初从此文至第二卷中尽回向佛道是法说一周上根得悟次从尔时舍利白佛言我今无复疑悔乃至授记品是譬说一周中根得悟三化城喻等三品是因缘说一周下根得悟亦名理事行三周今以十义料简一有通有别二有声闻无声闻三惑有厚薄四根转不转五根有悟不悟六有领解无领解七有得记不得记八悟有浅深九益有权实十待时不待时一明通别者初周别名法说通则具三如优昙华时一现耳即譬说也若我遇众生尽教以佛道即因缘说也第二周别名譬说通亦具三我先不言皆为一佛乘故又于一佛乘分别说三即法说也长者闻已惊入火宅方宜救济即因缘说也第三周别名宿世因缘通亦具三涅槃时到众又清净令入佛慧即法说也有一导师即譬说也今从多从正从略从旁欲令名字不滥故置通取别耳二明有声闻无声闻者光宅谓定有实行声闻若言无实权何所应开善谓定无实行声闻引胜鬘经三乘初业不愚于法外凡已知一乘宁有二乘犹执小果经明有者权耳此二家偏执乖经失义若定有者经那言但化诸菩萨无声闻弟子若定无者谁入化城亦无三可会权何所引难曰若言实有声闻为权所引者亦应实有三藏佛为权三藏佛所引若实无三藏佛但有权佛者何意不许但有权声闻无实声闻耶答曰此义不例实有断界内惑者呼此为实声闻而权者应之何处有但断界内惑之佛而有权佛应此佛哉今明有无不可偏执若从长者实智往观则无客作人若就穷子根性则便自谓作人法华论明四种声闻一决定二上慢三退大四应化前二未熟不与授记后二与记若依今经则应有五一者久习小乘今世道熟闻小教证果与论中决定声闻同二者本是菩萨积劫修道中间疲厌生死退大取小大品经中称为别异善根佛且成其小道为说共般若令其断结取果是退大未久习小来近理应易悟与论中退大声闻同三者以此二故诸佛菩萨内秘外现成就引接令入大道与论中应化声闻同四者由见权实两种声闻能出生死因而欣乐涅槃修戒定慧微有观慧未入似位薄有所得谓是证果此名未得谓得未证谓证与论中上慢声闻同五者大乘声闻即是以佛道声令一切闻也若约决定退大两种即有声闻若约大乘理无灰断不住化城终归宝所实者既尔则无有权故无声闻若增上慢人既未入位故不名实又非应化故不名权苟得此意有无泠然何须苦诤复次只就佛道声闻复论有无若权作应化外现小迹内隐大德则谓无大乘声闻若从自行发迹显本则言有大乘声闻今开权显实正为引决定退大二种声闻令成大乘声闻自行既立即能为应化声闻若得此意则达有无也三明惑有厚薄者约无明别惑及约大乘根性言也即为四句一惑轻根利二惑重根利三惑轻根钝四惑重根钝若别惑轻大根利初闻即悟若惑重根利再闻方悟若惑轻根钝三闻乃悟若惑重根钝虽复三闻不能得悟止为结缘众耳或可初两句根利同为上根第三句为中根第四句为下根或可初句为上根第二第三两句合为中根第四句为下根复次约初品无明有三重能覆初住中道初作法说上根人闻三重无明一时俱尽开佛知见入菩萨位得菩提记中根仅断二重下根仅断一重次作譬说中根断第三重尽开佛知见得菩提记下根进断第二重后作因缘说时下根断三重尽得菩提记也四明根转不转者旧云上根初闻法说即悟而中根转同上根下根转同中根至譬说时中根前已成上即能得悟下根前已成中今转同上至因缘说时下根先已成上所以得悟今谓若尔则悟者皆是上根何名三根若皆曰上根何名利钝夫众生心神不定遇恶缘则转利为钝遇善缘则转钝为利先世值佛闻法自有转下中为上者俱于法说得悟自有转下为中者俱于譬说得悟自有先世未转者须待三周方悟如此转根不同旧释譬如三刀斫木利刀一斫即断中者二斫断钝者三斫断利钝之名不失木断之处是同刀譬根木譬惑执刀者譬机教斫者譬佛受教者譬闻法运刀譬用观木断譬证入曾磨譬先世根转遇磨不同故有利钝此中闻法得悟似属信行非不兼于法行由于往世信法回转相资不同故也然一坐中应无六十四番问三根入初住位犹有利钝否答真修体显则无差降问若尔则初住已上更起缘修有优劣否答此同位人无复胜负真修体融宁得有异五明根有悟不悟者经中多明菩萨为上根缘觉为中根声闻为下根若尔菩萨皆应初周得悟耶义未必然始自三周乃至流通寿量有诸菩萨节节得悟无生忍者何得局在法说周也缘觉不局在譬说周亦可知问菩萨得悟通于始终二乘得悟亦应至后答三周定父子天性已竟则皆名菩萨设在后悟同名菩萨悟也六明有领解无领解者若三乘同悟何意但见声闻领解其二则无今明无佛世出名独觉闻佛说因缘法得悟名缘觉如大迦叶舍利弗等悉是中乘根性既入声闻数中得悟领解不异菩萨无领解者声闻教中不明得佛今经开其归大之路自恐解谬故对佛述解菩萨不尔故无领解又其意有三一菩萨本意求佛设有异执而执轻终归取佛无有不得之虑今闻三周之说但是正其观慧故不须领解二菩萨悟大处处有文二乘作佛始自今教逐要流传故略菩萨领解梵文或有汉略不书耳三菩萨位行深绝诸新小菩萨不敢领解说寿量竟弥勒总都领解初从无生法忍终讫余一生在则是具足领解更求何物七明得记不得记者若同皆领解何故声闻得记不见缘觉菩萨受记此亦三意一者昔明二乘入正位者不能发心何由得记今既悟大欣斯别决故为记劫国也菩萨发心求佛行满自成故不欣急求佛亦不促授又前教处处授菩萨记此是恒说今但逐要传译二菩萨亦有记别调达龙女岂非记耶又法师品云求声闻者求辟支佛者求佛道者如是等类咸于佛前闻法华经我皆与授三菩提记此岂非皆记耶三二乘昔来未曾得八相记故记其劫国菩萨先已曾记故不重明耳浅近之记初住已得菩萨所欣乃圆极妙觉远记故寿量品中始从发心讫一生得妙因斯满极果顿圆此乃授法身记何谓无记耶问若小乘既悟大道应同授法身记那得授八相记答八相是应记既得应记知必有本欲使物知闻共来结缘故与应记耳又此二乘若闻寿量即同增道损生得法身记也八明悟有浅深者一往同破无明入圆初住细寻必应明晦初闻法说既入佛慧者更闻譬说岂不重明又闻因缘理必增进更闻寿量弥复优深如听法人重闻则胜前如寒得衣单复分厚薄九明益有权实者或云实行得益权行正为接引影响不论其益今明不尔若至寿量权实悉得益增道弥高损生弥尽邻圆际极唯一生在岂非权者益耶所以初为影响共熟实行后说极果则自道明文云出入息利及遍他国息利在己即是己利实行得益由于权引化功归己权亦得益故佛以一音演说法众生随类各得解又何必须待寿量方令权得益耶地涌菩萨云我等自亦欲得此真净大法即是自益也十明待时不待时者尔前未悟必待法华悟者名为待时前教已悟者名不待时何以故佛有显密二说若约显说则法华之前二乘未悟大道要须五味调熟会在法华故云所以未曾说说时未至故今正是其时决定说大乘此即待时也若约密说未必具待五味在法华方会尔前有密入者名不待时此乃大判时不时若就三周亦是待时不待时迹本二门亦是待时不待时致有前后悟入也三周之中自论密者如法说时密闻大车及大通事而得悟入即不待时中周密闻准此可知问若三周及本有密说者玄文那云法华唯显答言显密者尔前偏圆互不相知今至此经同入一圆虽密而显纯一味故但于一座有待不待然知彰灼授记二乘显露分明说寿长远于兹一座无不闻知故名为显问有一种根性于前四时既无密益不至法华复无显得二时不摄者应是失时永不得悟耶答余经或谓此为失时今经不尔此人虽于密显两时不悟生灭度想入于涅槃而于彼土得闻是经故无失时乃是待彼土之时耳问五千起去应是失时答此等应于如来灭后弘经人处受益亦是待时也十义料简三周竟。

　　初法说周为五初正法说二身子领解三如来述成四与授记五四众欢喜初中二初长文二偈颂初中三初许二受旨三正说初又三初顺许二诫许三拣许。

　　今初。

　　尔时世尊告舍利弗汝已殷勤三请岂得不说。

　　汝已殷勤是顺岂得不说是许也。

　　△二诫许。

　　汝今谛听善思念之吾当为汝分别解说。

　　上二句是诫后一句是许也谛听是闻慧善思是思慧念之是修慧大经云一者亲近善友二者听闻正法三者思惟其义四者如说修行惟此四法是涅槃因若言苦行是涅槃因无有是处一善知识谓如来也后之三句即是三慧故佛诫之是涅槃近因缘也。

　　△三拣许。

　　说此语时会中有比丘比丘尼优婆塞优婆夷五千人等即从座起礼佛而退所以者何此辈罪根深重及增上慢未得谓得未证谓证有如此失是以不住世尊默然而不制止尔时佛告舍利弗我今此众无复枝叶纯有贞实舍利弗如是增上慢人退亦佳矣汝今善听当为汝说。

　　从初至退亦佳矣是拣汝今善听是许也五千在座故如来三止今将许说威神遣去故名拣众五浊障多名罪重执小翳大名根深未得三果谓得三果未证无学谓证无学如误认四禅以为四果等名增上慢有如此失者谓障执慢三失也默不制止者上闻略开三显一言简义隐犹未生谤足为系珠因缘去则有益若闻广开三显一乖情起谤住则有损是故不制止也无复枝叶者枝叶细末不任器用此等执方便之方便(小乘四果已是方便更于暖顶妄计为极)于大非器故大品经云攀枝附叶弃于根本是人为不黠即此义也退亦佳矣者既以小自翳复妨他大光今退无谤法之愆复无障他之过故云佳矣枝叶未去故如来三止贞实愿闻故身子四请师弟鉴机非徒靳固也问佛大慈悲何不神力使其住而不闻如华严中之二乘聋哑何不强毒以大如喜根之于胜意答各有所以华严末席正已开渐未破小执故在座而隔今正欲灭化破庵宜须拣遣若去在俱谤宜如喜根强说今去则有益那忽令住住则有损那忽不遣喜根令远得益慈故强说与其乐种如来护令不谤悲故发遣拔其当苦问五千在座即不蒙益去则何益答此非当机是结缘人耳昔大通佛时亦有无量众生心生疑惑世世与师俱生今皆得度乃至如来灭后犹故未尽此五千人当知亦尔又说大经时有八万五千亿人于是经中不生信心是人于未来亦当得信例此则益在不久也初许竟。

　　△二受旨。

　　舍利弗言唯然世尊愿乐欲闻。

　　前已三请并此为第四请。

　　妙法莲华经台宗会义卷一之三

　　妙法莲华经台宗会义卷一之四

　　古吴后学蕅益　智旭　述

　　初正法说长文中初许二受旨竟。

　　△三正说为二初四佛章广上诸佛权实二释迦章广上释迦权实上句逗少是文略总云诸佛是人略但开三显一是义略此中章句多是文广明五佛是人广明六番是义广六番者一叹法希有二说无虚妄三开方便四示真实五举五浊释权六拣伪敦信叹法令生尊重说无虚妄止其诽谤开方便使莫执小示真实使其悟大举五浊示必施三拣伪要必真实于五佛章中一一应备六义而前后互出不具足者盖如来巧说使略而无缺诣而不烦文耳又六义前后亦复无在(生起宛然大体随时以此六义共成开显大旨如三世佛但各二章岂非极略而开显无缺令权诣实略却四章令文不繁诣者至也前后无在者六章之要莫若开显前后互无在余四章但义存六共成一意不必次第也)初四佛章为二初总明诸佛二列三世佛初中但四初叹法希有二说无虚妄三开方便四示真实缺二义者指后文也。

　　今初。

　　佛告舍利弗如是妙法诸佛如来时乃说之如优昙钵华时一现耳。

　　此中法譬双叹诸佛若出五浊必先开三如今世尊四十余年始显真实久久稀疏故言时乃说之久不说者为人不堪故时未至故五千未遣故今人已堪时已至五千已去决定说大乘故言时乃说之优昙华此云灵瑞三千年一现又现则金轮王出表三乘调熟已后方说妙法授法王记又隔跨酪及二酥三味乃说醍醐也观心释者即中妙观通一切法至实相名为灵灵即灵通有此观故必获佛记名为瑞由有此观方得佛果名为华。

　　△二说无虚妄。

　　舍利弗汝等当信佛之所说言不虚妄。

　　此理至深与昔权理异此言至妙与昔权言反此行至普与昔权行乖此人至胜胜于昔劣还指客行四种之粗而今皆妙恐物疑谤故先劝信令信无虚妄人说无虚妄法也。

　　△三开方便三初开二释三结。

　　今初。

　　舍利弗诸佛随宜说法意趣难解。

　　随三种机宜巧说方便而佛意在实人莫能解也。

　　△二释。

　　所以者何我以无数方便种种因缘譬喻言辞演说诸法。

　　举今佛之权能释诸佛之方便巧慧同故借此释彼当知诸佛开权亦如我也。

　　△三结。

　　是法非思量分别之所能解唯有诸佛乃能知之。

　　此结成开权之意趣难解也盖禀教者罔不谓三唯有诸佛乃知一耳此文两向若作示真实者即属后文初标胜人法也无分别法唯佛能知佛以无分别智解知无分别法故是显实。

　　△四示真实五初标胜人法二标出世意三重示四正释五总结初文如前。

　　二标出世意。

　　所以者何诸佛世尊唯以一大事因缘故出现于世。

　　释此为两初总次分字初总者承上文言何故是法非思量分别所解唯有诸佛乃能知耶良以诸佛觉如实之相乘此实道出应于世只令众生得此实相更无他事实相无相微妙第一故非思量分别所能解也次分字释者一则一实相也非三非五非七非九故言一也(三即三乘五加人天七加通二乘九加通别菩萨)其性广博博三五七九等故名为大诸佛出世之仪式故名为事众生有此机感故名为因如来乘机而应故名为缘是为出世之本意而先开三者为一弄引耳如人欲取先当与之虽说种种道其实为一乘也。

　　△三重示。

　　舍利弗云何名诸佛世尊唯以一大事因缘故出现于世。

　　将欲解释更重征起以为言端又此大事佛所尊重如释论中明父王欲多闻太子名数数说之无有厌足也。

　　△四正释破古不录夫既显实则无量法皆一也如玄义中十妙则是十种一也若略和旧解且作四一言无量一者一色一香无非中道此义可知言十一者帖文整足虽不次第十义无减是法非思量分别之所能解是显理一唯有诸佛乃能知之是显智一唯以一大事者一即是理大即是智(智能照境方达境大故大名智)事即是行(自行化他俱名事故)理发智智导行逐此义便是显行一知见者智知于理眼见谛法谛理无为则无分别以无为法而有差别约此知见论开示悟入以略拟广有四十位是显位一又取结句明一一即法身大即般若事即解脱为秘密藏是显三法一出现于世显感应一但教化菩萨显眷属一诸有所作显神通一唯以佛之知见示悟众生显利益一但以一佛乘故为众生说法显说法一经文印义信如符契今略和旧解作四一者数同义异旧云果一今言理一依义依文依义者若无理一众事颠倒悉是魔说非复佛经故须理一依文者文称佛之知见今取所知见所见即谛所知即境境谛即实相理故名理一旧云因一语单义别今云行一通收因果人一教一名与旧同文即为四初明理一二明人一三明行一四明教一。

　　今初。

　　诸佛世尊欲令众生开佛知见使得清净故出现于世欲示众生佛之知见故出现于世欲令众生悟佛知见故出现于世欲令众生入佛知见道故出现于世舍利弗是为诸佛以一大事因缘故出现于世。

　　释此理一复为四意一约四位二约四智三约四门四约观心一约四位者谛境不可知见约于智眼乃能知见二智四眼不能知见惟一切种智佛眼则能知见经云为令众生开佛知见若偏语佛果即失众生若偏语众生则非佛知见故不可偏取前三教行人虽是众生未得佛眼佛智故不能知见实相圆教四位亦是众生而分得佛眼佛智则众生义成佛知见义亦成故寄此四位以释理一如瑞相中天雨四华表万善同归得入四位乘四位华以趣佛果故约位显理也开者即圆十住初破无明开如来藏见实相理何者性德妙理被通别两惑之所染着难可了知初心虽能圆信(名字位)圆受(五品位)圆伏(十信位)而未能断不名为开内加观行外藉法雨助破通别惑藏显出真修性知见朗然开发如日出暗灭眼目有用故名为开缘修破惑故名使得清净仁王经云入理般若名为住住于十住白华位也示者惑障既除知见体显体备万德法界众德显示分明故名为示即是十行大白华位也悟者障除体显法界行明事理融通更无二趣如理智如量智理量不二故名为悟即十回向赤华位也入者事理既融自在无碍任运流注入于萨婆若海如理如量通达自在如量知见能持众德如理知见能遮诸惑即是十地大赤华位也然圆道妙位一位之中即具四十一地功德秪开即具示悟入等更非异心但如理知见无有分别浅深之相欲显如量知见故分别四位耳发心毕竟二不别如是二心先心难既云难易即知初心与毕竟心应有明晦浅深之别犹如月体初后俱圆而有朔望之殊四位知见皆明照实相而说开示悟入之异也二约四智者(名出般若彼通三教今唯约圆)一道慧见道实性实性中得开佛知见也二道种慧知十法界诸道种别解惑之相一一皆示佛知见也三一切智知一切法一相寂灭寂灭即悟佛知见也四一切种智知一切法一相寂灭相种种行类相貌皆识即入佛知见也(智慧二字俱通因果及以总别今但云道慧故约因约总加一种字故约因约别智上有一切二字故约果约总又加一种字故约果约别也)又道慧如理名开道种慧如量名示一切智理量不二称悟一切种智理量双照为入此亦约实理无浅深中而浅深分别也(如彼俗境数量如于实理契之理量相即非因果总别而论因果总别四名便故初后理同)三约圆教四门横释四句者空门一空一切空即开佛知见有门一有一切有即示佛知见亦空亦有门一切亦空亦有即悟佛知见非空非有门一切非空非有即入佛知见能通则四所通则一开示悟入是能通之门所知所见乃所通之理也四约观心释者观于心性三谛之理不可思议此观明净名为开虽不可思议而能分别空假中心宛然无滥名为示空假中心即三而一即一而三名为悟空假中心非空假中而齐照空假中名为入是为一心三观而分开示悟入之殊也所以四种释者见理由位位立由智智发由门门通由观观故则门通门通故智成智成故位立位立故见理见理故名为理一也(虽云理一而门即教一观即行一位即人一此乃教行人三寄理以辨理既如是余三例然释义之妙无以加矣又前约位智则初住方得名开似乎凡夫绝分后约门约观则名字初心造修有地况复众生知见本来即是佛知见体如冰体即水但由惑障寒结举水成冰苟信圆门观心即是则有名字开示悟入乃至究竟开示悟入岂得高推圣境自鄙无分又岂得妄计初心即佛以凡滥极哉此中约位非竖而论竖约门非横而论横约智非亦横亦竖而论亦横亦竖约观非非横非竖而论非横非竖又复双照横竖)舍利弗下即结成理一义昔方便教亦得各论开示悟入而非佛知见故是权今明佛知见故是实实即理一也。

　　△二明人一。

　　佛告舍利弗诸佛如来但教化菩萨。

　　就昔方便谓教化三乘理实但化菩萨如彼穷子自谓客作贱人长者观之实是己子即是人一。

　　△三明行一。

　　诸有所作常为一事唯以佛之知见示悟众生。

　　三乘众行名之为诸为圆故诸即是一事此行何所至到唯趣佛之知见即是行一意也。

　　△四明教一。

　　舍利弗如来但以一佛乘故为众生说法无有余乘若二若三。

　　圆顿之教名一佛乘别教已去皆名有余之说即不了义非一佛乘无有余乘者无华严中所兼之别无二者无般若中所带之二无三者无方等中所对之三也然上四文各有二义初文若取能知见即人一为便今取所知见则理一为便次文若取教化即教一为便今取菩萨则人一为便第三文诸有所作若就教主为言即教一为便今就行人为语则行一为便第四文若取乘运之义即行一为便今取为众生说法则教一为便不过逐便释耳四正释竟。

　　△五总结。

　　舍利弗一切十方诸佛法亦如是。

　　此句总结四一文简义长何以言之序中因光横见万八千土文殊引古竖明二万诸佛无不为实施权开权显实皆与今佛出五浊世其意是同固不待言至于一切十方刹海无尽世界净秽差别无尽诸佛出世亦有纯说大者亦有纯说小者纯说大则不必施三固是四一纯说小则不得显实而久久之后究竟亦无不还成四一者但非可以劫数久近计之非可以等觉已下诸神通天眼测之耳下文开迹显本如来三世化功若此此而不信安得名随喜哉初总明诸佛竟。

　　△二列三世佛为三初过去佛二未来佛三现在佛此中应具六义但出二种一开方便二显真实两则指上两则指下(叹法希有说无虚妄指前总章举五浊释权拣伪敦信指后释迦章)。

　　初过去佛。

　　舍利弗过去诸佛以无量无数方便种种因缘譬喻言辞而为众生演说诸法是法皆为一佛乘故是诸众生从诸佛闻法究竟皆得一切种智。

　　无量无数方便等是开权是法皆为等是显实为一佛乘即教一众生即人一能得种智即行一种智所知即理一。

　　△二未来佛。

　　舍利弗未来诸佛当出于世亦以无量无数方便种种因缘譬喻言辞而为众生演说诸法是法皆为一佛乘故是诸众生从佛闻法究竟皆得一切种智。

　　△三现在佛。

　　舍利弗现在十方无量百千万亿佛土中诸佛世尊多所饶益安乐众生是诸佛亦以无量无数方便种种因缘譬喻言辞而为众生演说诸法是法皆为一佛乘故是诸众生从佛闻法究竟皆得一切种智舍利弗是诸佛但教化菩萨欲以佛之知见示众生故欲以佛之知见悟众生故欲令众生入佛之知见故。

　　现在佛正是化主故先标出世之意次明开权显实后结成开示悟入也少开句者但是文略初四佛章竟。

　　△二释迦章广上释迦权实于六义中无叹法希有但有五文初开权二显实三举五浊释方便四拣伪敦信一实五明无虚妄。

　　今初。

　　舍利弗我今亦复如是知诸众生有种种欲深心所著随其本性以种种因缘譬喻言辞方便力而为说法。

　　先三后一如四佛不异故言亦复如是种种欲等者五乘根性欲也过去名根以能生为义现在名欲以取境为义未来名性以不改为义深心所著者宿习难转即是根也方便者即是随宜所开三乘权法此中感应相对众生种种根性欲感也我佛知之以方便力而为说法应也。

　　△二显实。

　　舍利弗如此皆为得一佛乘一切种智故。

　　△三举五浊释方便三初标意二举五浊三结释。

　　今初。

　　舍利弗十方世界中尚无二乘何况有三。

　　将举五浊先标其意上已说诸佛开权显实未明隐实施权今明称实而观则十方世界无非法界真如妙理尚无别教之二何况有藏通别教之三别教名二乘者中道迥出二边不即二边是中与边为二故名为第二乘也别教之二已不可得况有通及藏教与别共成三种权耶特以出五浊世不得不隐一实施三权耳。

　　△二举五浊。

　　舍利弗诸佛出于五浊恶世所谓劫浊烦恼浊众生浊见浊命浊。

　　劫者时也时无实法依于色心分位假立今言浊者谓四浊增盛聚在此时故下文云劫浊乱时也烦恼浊者通而言之五住三惑皆名烦恼今且以界内五钝使为烦恼浊所谓贪瞋痴慢疑也众生亦无别体依于色心五阴立此假名今言浊者由见烦恼所感粗弊色心果报丑劣故名众生浊也见浊者通而言之界内界外诸分别惑皆名为见今且以界内五利使为见浊所谓身边戒见邪也命根亦无实法依于识种之上一分连持色心不断功能假立今言浊者恶异熟业所感识种能令色心住持短促故名为命浊也若约因果相由则以见烦恼为因感于三界色心为果依果立众生名依众生一期生死立命根名依此四法皆浊立劫浊名若依诸经次第则劫浊居初见烦恼众生命如次列后今文不次义亦无在问此与大佛顶经所明五浊为同为异答大佛顶经五浊该于九界惟佛为清此经所举五浊局在秽土减劫不约净土不约增劫问此经最妙所举五浊何反浅耶答此明诸佛隐实施三由于出五浊世事不获已正显善权方便不可思议何得以大佛顶经为并彼经别为一类利根直开圆解耳问五浊若能障大华严经中未除浊而闻悟何也答此应四句分别一大乘根利障重以根利故重障不能障此土华严初闻大乘者是也二根利障轻他方净土顿闻大乘者是也三根钝障轻他方净土先闻三乘后悟一乘者是也四根钝障重此土闻渐除浊方闻大乘者是也问五浊亦障小否答就小亦应四句分别一小乘根利障轻浊不能障如舍利弗大迦叶等二小乘根利障重浊亦不能为障如阿含经央掘魔罗三小乘根钝障轻浊亦不能为障如般陀比丘四小乘根钝障重此则成障佛世不闻小乘不得度脱者是也问自有不在华严不在三藏而得闻大闻小者何也答此应约四教总作四句又约四教各作四句总作四句者根利障轻随于何时宜闻圆教根利障重随于何时宜闻别教根钝障轻随于何时宜闻通教根钝障重随于何时宜闻藏教佛以口密而随应之令其得益各作四句者四教各有四门根利障轻者闻非空非有门入也根利障重者闻亦空亦有门入也根钝障轻者闻空门入也根钝障重者闻有门入也统而言之不论有障无障贵在有根有乘种耳障由破戒种由熏习根由宿习有利有钝致今值佛悟有待时不待时也若宿无乘种未植出世善根纵令障轻耽乐不悟四句不收四门不摄可奈何哉问五浊一往何故障大而不障小(约初四句中之第四句问)答众生浊重妄计五阴而为四德(障重也)若闻大乘常乐我净即执非为是(根钝也)旧医顽騃不知乳之好恶(不识药也)不知病起根源(不识病也)不知药饵开遮(不知授药法也)无所知晓故浊障大也文云若但赞佛乘众生没在苦即此义也若闻无常苦无我不净即厌生死欣涅槃破邪计执故五浊不障小文云作是思惟时十方佛皆现梵音慰喻我即此义也。

　　△三结释。

　　如是舍利弗劫浊乱时众生垢重悭贪嫉妒成就诸不善根故诸佛以方便力于一佛乘分别说三。

　　初句即劫浊次句即众生浊悭贪嫉妒即烦恼浊及见浊成就诸不善根即命浊也设非曲垂方便何以引出苦轮三举五浊释方便竟。

　　△四拣伪敦信一实若佛弟子自能信解若不信解非真弟子亦非罗汉敦逼时众令信受也文二初拣真伪二开除释疑初又二初若不闻不知非真弟子二若闻不信受是增上慢。

　　今初。

　　舍利弗若我弟子自谓阿罗汉辟支佛者不闻不知诸佛如来但教化菩萨事此非佛弟子非阿罗汉非辟支佛。

　　如世弟子随顺师法继道传灯今不闻不知则无法可顺何谓弟子如来昔为治五浊故方便施三汝得闻得知随顺修习名为弟子今五浊既除为汝显一何意不闻不知不闻即不闻教一不知即不知行一非弟子即非人一总迷于理一也。

　　△二若闻不信受是增上慢。

　　又舍利弗是诸比丘比丘尼自谓已得阿罗汉是最后身究竟涅槃便不复志求阿耨多罗三藐三菩提当知此辈皆是增上慢人所以者何若有比丘实得阿罗汉若不信此法无有是处。

　　佛设二乘原为五浊障重暂令息苦故权说见思断尽名阿罗汉不受三界后有名最后身出同居土分段苦轮名为涅槃然使实得阿罗汉道证有余脱今闻此经便应信受进求无上菩提何以故浊障既除又得闻此大法则当审自筹量无明别惑尚在何名罗汉变易生死浩然何名后身化城未是宝所何名究竟涅槃故实得阿罗汉者未有不信佛说此法者也倘自以为足不复志求菩提当知并未证阿罗汉但是增上慢耳初拣真伪竟。

　　△二开除释疑又二初开除二释疑。

　　今初。

　　除佛灭度后现前无佛所以者何佛灭度后如是等经受持读诵解义者是人难得。

　　恐有问曰若尔则一切罗汉皆必志求无上菩提耶故今开除之曰除佛灭后现前无佛则彼禀权说证罗汉者未必即能志求菩提又有问曰佛虽灭度此经住世彼何不信故今释曰所以者何佛灭度后经虽住世而受持读诵解义之人难得不遇其人则小果圣者安能自决了哉。

　　△二释疑。

　　若遇余佛于此法中便得决了。

　　恐有疑曰若佛灭后诸阿罗汉不遇此经不遇受持读诵解义之人则当永入小涅槃耶故今释曰是人虽作灭度之想入于涅槃而生方便有余国中仍得遇佛为说此法便得决了化城非实还必志求无上菩提断无永入涅槃之理也故大智度论释毕定品云罗汉身必应灭住在何处具足佛道答出三界外有净佛土无烦恼名于是国土佛所闻法华经具足佛道即引此经证云有罗汉若不闻法华自谓得灭度我于余国为说是事汝当作佛也又设于此土得遇受持读诵解义之人亦得决了故南岳师云余佛者四依也罗汉遇之闻经决了又云罗汉修念佛定见十方佛为说此经便得决了(若言念十方佛则是已发大心若复唯念释尊乃因小感大亦是机发使之然耳)四拣伪敦信一实竟。

　　△五明无虚妄。

　　舍利弗汝等当一心信解受持佛语诸佛如来言无虚妄无有余乘唯一佛乘。

　　先劝信释迦实说次劝信诸佛诚言后结成唯一佛乘所以止疑谤也初正法说中初长文竟。

　　△二偈颂为二初颂许答二颂正说。

　　今初。

　　尔时世尊欲重宣此义而说偈言。

　　比丘比丘尼有怀增上慢优婆塞我慢优婆夷不信如是四众等其数有五千不自见其过于戒有缺漏护惜其瑕疵是小智已出众中之糟糠佛威德故去斯人鲜福德不堪受是法此众无枝叶唯有诸贞实舍利弗善听。

　　上慢我慢不信四众通有但出家二众多修道得禅谬谓圣果起增上慢在俗矜高多起我慢女人智浅多生不信不自见其过者三失覆心藏玼扬德不能内省是无惭人也若自见过即有羞僧也于戒有缺漏者律仪有失名缺定共道共有失名漏乏定道故内起恶觉如玉含瑕缺律仪故外动身口如玉露玼覆罪自安不知发露故名护惜小智者不得学无学智而有世间小智妄计有漏以为无漏小中之小故言小智也未有无漏禅定滋润但有世间味禅故如糟未有出世理慧但有文字薄解封文失旨故如糠又糟糠譬无大机枝叶譬非好器悉不任用故须遣之四偈皆颂拣许末一句颂诫许略不颂顺许也。

　　△二颂正说二初颂四佛章二颂释迦章初中四初颂诸佛二颂过去佛三颂未来佛四颂现在佛初颂诸佛与长文共有三异一彼此互无长文有叹法而无五浊今有五浊而无叹法二前后间出长文先叹法次明不虚开权显实今先开权显实后明不虚三开合不同长文劝信与不虚合说今分劝信隔于不虚又长文以释迦方便释成诸佛之权今以释迦显一释成诸佛之实是四异也文为五初颂施权二颂显实三颂劝信四举五浊五颂不虚。

　　今初。

　　诸佛所得法无量方便力而为众生说众生心所念种种所行道若干诸欲性先世善恶业佛悉知是已以诸缘譬喻言辞方便力令一切欢喜或说修多罗伽陀及本事本生未曾有亦说于因缘譬喻并祇夜优波提舍经钝根乐小法贪著于生死于诸无量佛不行深妙道众苦所恼乱为是说涅槃。

　　诸佛所得法者修道得于诸权法也良由自行因满所感后得无分别智亦名为差别智正当自行体内权也即此法体亦不可说以方便故为众生说成化他权照九界机说七方便九是所被教不出七说七被九渐令入实七九之中随何等机闻何等法遇机便逗初无一定故云无量方便力而为众生说也现起希望名为所念念即是欲习欲成性能为后种加以先业有善有恶差别若干诚非一缘一譬一种方便所能度脱惟佛悉能知之故能随宜说九部法令其一切皆欢喜也欢喜则必生善灭恶入理举初以该后耳九部者通论则大小各十二部别论则小或十一或但九部具如玄义中说钝根乐小法下六句结施权意前世根钝今世无机不堪闻大故言不行深妙道前世贪着障重今世众苦所恼唯可闻小故言为是说涅槃也。

　　△二颂显实四初颂理一二颂人一三颂教一四颂行一。

　　今初。

　　我设是方便令得入佛慧未曾说汝等当得成佛道所以未曾说说时未至故今正是其时决定说大乘我此九部法随顺众生说入大乘为本以故说是经。

　　佛慧即是一大事因缘也若约能知乃是行一若约所知则是理一又若约说经应是教一若约所诠则是理一盖亦取便名为理一也。

　　△二颂人一。

　　有佛子心净柔软亦利根无量诸佛所而行深妙道为此诸佛子说是大乘经我记如是人来世成佛道以深心念佛修持净戒故此等闻得佛大喜充遍身佛知彼心行故为说大乘声闻若菩萨闻我所说法乃至于一偈皆成佛无疑。

　　此正颂上诸佛如来但教化菩萨也广出诸方便人皆成实人有佛子心净即别教人为诸佛子说大乘经得记心喜即成圆教真实之人声闻若菩萨者声闻兼得缘觉即是两教二乘菩萨兼得藏通大士皆成佛无疑则七种方便无非佛子明矣此是极圣诚说奈何不信。

　　△三颂教一。

　　十方佛土中唯有一乘法无二亦无三除佛方便说但以假名字引导于众生说佛智慧故。

　　此正颂上如来但以一佛乘故为众生说法无有余乘若二若三也但以假名三教引导令入佛慧一教是故约方便说则可暂有约究竟论决无二三。

　　△四颂行一。

　　诸佛出于世唯此一事实余二则非真终不以小乘济度于众生佛自住大乘如其所得法定慧力庄严以此度众生自证无上道大乘平等法若以小乘化乃至于一人我则堕悭贪此事为不可。

　　唯此一事实等颂上诸有所作常为一大事也佛自住大乘等颂上唯以佛之知见示悟众生也后六句释成不以小度之意二颂显实竟。

　　△三颂劝信二初举果劝信二举因劝信。

　　今初。

　　若人信归佛如来不欺诳亦无贪嫉意断诸法中恶故佛于十方而独无所畏我以相严身光明照世间无量众所尊为说实相印。

　　佛心清净众恶断尽无畏说法此内德可信也妙相庄严光明炳着为众所尊说大乘印此外德可信也。

　　△二举因劝信。

　　舍利弗当知我本立誓愿欲令一切众如我等无异如我昔所愿今者已满足化一切众生皆令入佛道。

　　昔有诚誓今酬誓故说此昔愿可信也菩提愿满化他同入克果之因因则不虚弥可信也问本誓既普今众生尚多愿云何满答佛三世益物无有已时今且约现在机熟名愿满也三颂劝信竟。

　　△四举五浊四初总明五浊障大二别明五障三明为五浊故说小四明为大施小小冶五浊大愿得兴。

　　今初。

　　若我遇众生尽教以佛道无智者错乱迷惑不受教。

　　众生以苦恼自煎诸佛以大悲济物悲与苦相对故言相遇又佛如众生如一如无二如天性相关故言相遇夫尽教以佛道佛之本怀也无智迷惑而不受教五浊障大也彼既有障安得不设方便以渐诱之经云过去有佛号住无住发愿使己国众生同日同时成佛即日灭度又贤劫前有佛号曰平等亦愿己国及十方众生同日成佛即日灭度若尔今日有佛复有众生云何耶佛言止止我前所言得人身者耳颇有发愿令五道同日成佛否佛言不可以非器之身成无上道要先化三趣令得人天然后乃可如愿三趣非善道何能成佛。

　　△二别明五障。

　　我知此众生未曾修善本坚著于五欲痴爱故生恼以诸欲因缘坠堕三恶道轮回六趣中备受诸苦毒。

　　此二偈别明众生浊也真如实相名为善本不依此种善根故不能感大法五欲为诸恶本从痴有爱则众恼竞生。

　　受胎之微形世世常增长薄德少福人众苦所逼迫。

　　此一偈别明命浊也处胎经从初七日乃至三十八七日具说渐渐增长之相即所谓世世常增长真可厌离观心释者一念心起即为未来作业业即胎胎业无穷世世不断即是增长。

　　入邪见稠林若明若无等依止此诸见具足六十二。

　　此一偈别明见浊也五见交加如茂林稠密若有是常见若无是断见依于二见成六十二见具如法数。

　　深着虚妄法坚受不可舍我慢自矜高谄曲心不实。

　　此一偈别明烦恼浊也略举根本中贪慢小随中谄以摄其余。

　　于千万亿劫不闻佛名字亦不闻正法如是人难度。

　　此一偈别明劫浊也长时不闻佛法即是劫浊又上来四浊集在时中故名劫浊五浊障故不信一乘故难度也观心释者念念恶觉永无正观以自觉是不闻佛名永不与八正道相应是不闻正法此心则难度也二别明五障竟。

　　△三明为五浊故说小。

　　是故舍利弗我为设方便说诸尽苦道示之以涅槃。

　　△四明为大施小小治五浊大愿得兴。

　　我虽说涅槃是亦非真灭诸法从本来常自寂灭相佛子行道已来世得作佛。

　　析三界妄尽灭色取空则非真灭以无明别惑尚在则界外变易生死正自浩然也若体达无明本空诸法何有如翳见空华华相本虚也法虽本寂若不修道无由契会故言佛子行道已来世得作佛如空华虽寂若不除翳无由睹净空也四举五浊竟。

　　△五颂不虚。

　　我有方便力开示三乘法一切诸世尊皆说一乘道今此诸大众皆应除疑惑诸佛语无异惟一无二乘。

　　先权后实巧为五浊施此方便诚言不虚勿生疑也初颂诸佛竟。

　　△二颂过去佛二初略颂开显二广颂开显。

　　今初。

　　过去无数劫无量灭度佛百千万亿种其数不可量如是诸世尊种种缘譬喻无数方便力演说诸法相是诸世尊等皆说一乘法化无量众生令入于佛道。

　　初二偈明施三后一偈明开显也说一乘法即教一化无量众即人一入佛道即行一及理一。

　　△二广颂开显二初总明方便助显二别示开显之相。

　　今初。

　　又诸大圣主知一切世间天人群生类深心之所欲更以异方便助显第一义。

　　天人群生是举诸乘以明人一异方便是举诸教诸行以显教一行一第一义是理一也正因佛性即第一义若用圆妙正观则是实相方便不称为异今用五乘七方便等而助显之名异方便即指下文六度乃至供养称名等也良由众生乐欲不同故使诸佛方便有异然方便虽异助显则同既显实已此异非异殷勤称叹良由于此。

　　△二别示开显之相二初约众善显缘因功德二约闻经显了因功德初中七初约六度明开显二约恋慕心明开显三约供舍利明开显四约造佛像明开显五约画佛像明开显六约供塔像明开显七约称佛名明开显。

　　今初。

　　若有众生类值诸过去佛若闻法布施或持戒忍辱精进禅智等种种修福慧如是诸人等皆已成佛道。

　　正因佛性生佛体同幻障若深永不值佛得值过去佛者则是内因力强得感出世缘也然其深心所欲不同所以诸佛说法亦异在彼一时或闻顿法或闻渐法或修布施或修持戒或修忍辱或修精进或修禅定或修智慧或单修一法一行或兼修余法余行或转或助种种不同又或以相心修六度或以无相修六度或以非相非无相次第修六度更复种种不同由今观之既得皆已成佛皆证理一则如是诸人即人一所修福慧即行一所闻诸法即教一矣此中闻法及智慧似宜属于了因让后闻法华经故但属缘因也。

　　△二约悲恋心明开显。

　　诸佛灭度后若人善软心如是诸众生皆已成佛道。

　　承上文言不但值佛闻法修行六度者已成佛也即诸佛示灭能于如来起悲恋心一念之间舍恶从善化刚为软在彼一时似属人天二乘由今观之亦皆已成佛道佛道既证理一则是诸众生即人一善软心即行一示灭即教一矣。

　　△三约供舍利明开显。

　　诸佛灭度已供养舍利者起万亿种塔金银及玻璃碑磲与玛瑙玫瑰琉璃珠清净广严饰庄校于诸塔或有起石庙旃檀及沉水木樒并余材砖瓦泥土等若于旷野中积土成佛庙乃至童子戏聚沙为佛塔如是诸人等皆已成佛道。

　　承上文言又不但悲恋如来而生善软心者已成佛也即诸佛灭后碎身为若干舍利是诸人等为供舍利起宝塔者下至起石庙者起土庙者乃至童戏为沙塔者或有舍利如芥子许或无舍利或以诚心或以戏心在彼一时则谓功德或大在小或有或无由今观之亦皆已成佛道佛道既证理一则如是诸人即人一起塔起庙积土聚沙即行一碎身为舍利即教一矣按释迦示灭既茶毗竟大迦叶言如来舍利非我等事自有国王王子大臣宰官长者居士婆罗门等乐福田者广修供养我等事者宜应结集三藏勿令正法速灭由此观之迦叶传佛心印故以先务为急人天乐种福田则以供养为先就彼修供养时所发三乘五乘心愿不同而由过去诸佛方便力故久久之后未有不归于佛道者又按经中造塔之法如来十三级辟支佛五级阿罗汉四级阿那含三级斯陀含二级须陀洹一级轮王无级级者轮相也今时凡夫动辄起塔以凡滥圣为戾不轻语云君子爱人以德纵令弟子尊师岂可陷师于滥圣之罪又纵令死者冥冥宁不显生者之碌碌耶。

　　△四约造佛像明开显。

　　若人为佛故建立诸形像刻雕成众相皆已成佛道或以七宝成鍮鉐赤白铜白蜡及铅钖铁木及与泥或以胶漆布严饰作佛像如是诸人等皆已成佛道。

　　承上文言又不但为供舍利起塔起庙者已成佛也随用何物建立形像在彼一时物有粗妙价有高下心有诚否愿有远近亦似功德有大有小由今观之亦皆已成佛道佛道是理一诸人即人一作像即行一如来分别造像功德即教一也然优婆塞戒经造像不许用胶得失意罪而此经用者古师云外国用树胶耳有言大豆汁可代胶清又地持不许用雌黄臭物戒经不许造半身像又立佛像前不应坐坐佛像前不应卧又造像功德经略明十一功德一者世世眼目清洁二者生处无恶三者常生贵家四者身如紫磨金色五者丰饶珍宝六者生贤善家七者生得为王八者作金轮王九者生梵天寿命一劫十者不堕恶道十一者后生还能敬重三宝又云若人临终发言造像乃至如麦𪍿能除三世八十亿劫生死之罪当知此等功德并是华报果在佛地也。

　　△五约画佛像明开显。

　　彩画作佛像百福庄严相自作若使人皆已成佛道乃至童子戏若草木及笔或以指爪甲而画作佛像如是诸人等渐渐积功德具足大悲心皆已成佛道但化诸菩萨度脱无量众。

　　承上文言又不但建立佛像者已成佛也画佛影像自作使人乃至童子戏画在彼一时则谓功德或大或小或有或无由今观之亦皆已成佛道佛道是理一诸人是人一渐渐积功德具足大悲心即行一但化诸菩萨即教一也又但化二句明彼成佛后事乃是自证四一复以四一度生。

　　△六约供塔像明开显。

　　若人于塔庙宝像及画像以华香幡盖敬心而供养若使人作乐击鼓吹角贝箫笛琴箜篌琵琶铙铜钹如是众妙音尽持以供养或以欢喜心歌呗颂佛德乃至一小音皆已成佛道若人散乱心乃至以一华供养于画像渐见无数佛或有人礼拜或复但合掌乃至举一手或复小低头以此供养像渐见无量佛自成无上道广度无数众入无余涅槃如薪尽火灭。

　　承上文言又不但起塔起庙造像画像者已成佛也随于何等塔庙宝像画像之前修诸供养皆得成佛具论供养不出五尘华幡盖等色尘也乐音歌呗声尘也香即香尘礼拜即触尘又衣服是触尘饮食是味尘此略不言理必有之又供养须论三业敬心即意业颂德即口业礼拜合掌举手低头即身业约此五尘三业尘则或多或少业则或专或散在彼一时则谓功德必有差别由今观之并成四一复以四一广度众生三惑薪尽二死火灭入无住处大般涅槃也经文若使人作乐者出家比丘比丘尼沙弥沙弥尼在家国王长者宰官居士并无自作音乐之理所以必曰使人至于歌呗颂德则出家在家通得为之然亦须知大体若梵音和雅则僧俗咸宜若滥同词曲则律所不许每见近时唱赞多用曲家腔调又礼忏作梵不遵古式竞引长声只恐长他贪慢增已放逸福少过多思之择之。

　　△七约称佛名明开显。

　　若人散乱心入于塔庙中一称南无佛皆已成佛道。

　　承上文言又不但五尘三业供塔供像者已成佛也即散心一称佛名亦皆成佛南无此翻归命亦翻度我亦翻敬从调达临终称南无未得称佛便生身陷入地狱佛记其从地狱出当作辟支佛名曰南无西国有事天像者以金为像头贼来盗之取不能得贼称南无佛便得金头明日众人聚而议曰天像失头便是无天来着耳著者云何失头天即附一人语曰贼来取头时称南无佛诸天皆惊动是故得我便是故失头众人曰天不如佛耶既不如者何不事佛贼称南无佛尚得天头况贤者称佛名十方尊神宁敢当之但精进勿懈怠那先经云如人持一石置水必没无疑若持百石置船上必不没有恶业人直尔死必堕泥犁如石置水若临死称南无佛佛力故令不入泥犁如船力故使石不没又经云华林园第三大会九十二亿人并是释尊遗法中一称南无佛人得见弥勒也又佛世有一老人遍求五百上座剃度上座观其宿无善根咸不见许最后值佛佛即度令出家证阿罗汉上座问佛佛言此人于无量劫前入山采薪遇虎惧怖一称南无佛今此称名善根熟故所以得度由其别无他善所以久久流转生死由其劫数长远故非声闻道眼所见所知夫既得证阿罗汉则亦必证无上菩提明矣夫散乱称名尚必成佛况一心不乱哉一念相应一念佛一日相应一日佛是心作佛是心是佛此而不信吾末如之何也已矣初约众善显缘因功德竟。

　　△二约闻经显了因功德。

　　于诸过去佛在世或灭后若有闻是法皆已成佛道。

　　是法正指妙法华经开权显实之法也上来六度乃至像教供养乃至称名并是诸佛以异方便助显真实尚得开之成妙缘因况复此经正显真实若有闻者即了因种宁不成佛然约闻经之时或解不解有相无相至心散心事非一概亦得义论五乘差别而一历耳根永为道种若远若近终因斯脱未有一人不成佛者此是诸佛真语实语不可不深信也问何意约过去佛广明五乘同皆入实答三世佛皆有开权但未来未起现在始行于证义弱过去开权已久受化之人皆成四一并于十方施权显实证义则强构之虚言不如验之实事故于过去佛广约五乘显实也二颂过去佛竟。

　　△三颂未来佛二初颂施权二颂显实。

　　今初。

　　未来诸世尊其数无有量是诸如来等亦方便说法。

　　△二颂显实四初颂人一二颂行一三颂教一四颂理一。

　　今初。

　　一切诸如来以无量方便度脱诸众生入佛无漏智若有闻法者无一不成佛。

　　约闻法者无不成佛故是人一若约能度即教一也佛智所证即理一也入于佛智即行一也。

　　△二颂行一。

　　诸佛本誓愿我所行佛道普欲令众生亦同得此道。

　　自行化他无非佛道故是行一。

　　△三颂教一。

　　未来世诸佛虽说百千亿无数诸法门其实为一乘诸佛两足尊知法常无性佛种从缘起是故说一乘。

　　百千亿无数诸法门者指五乘七方便等一切权说其实为佛乘者正明说权之意说虽在权意本在实权即实家之权故得开之同成了因也知法常无性者实相常住无自性无他性无共性无无因性(性空)无性亦无性(相空)一无性言具二无性即是无性性无相性也本自有之故曰常无知者照也具如止观第五不思议境中一念三千非自他等既无四性一念亦无即是性空既无一念无念亦无即是相空乃不思议之二空也若本自二空即是性德若推检入空即是修得推而不成须修万行正助合行行中具足一切诸行方名缘因闻斯义已方乃名开问世间因缘可以四句了生无生今性本净非关缘起何须以此四句推之答世法缘起亦本无生但由情计谓之为生理性亦尔由谓自他等故须推之二空不显尚须更约续待推检况因成耶问今文何故不立斯观答经从利根者开也佛种从缘起者中道无性即是佛种迷此理者由无明为缘则有众生起解此理者由教行为缘则有正觉起欲起佛种须一乘教故是颂教一也又无性者即正因佛性也佛种从缘起者即是缘了以缘资了正种得起一起一切起如此三性名为一乘也(三因不改同名为性举体成修复称缘了是则理即位中苦为正因佛性惑为了因佛性业为缘因佛性此三佛性不纵横不并别不可思议无自性乃至无无因性无性亦无性目此无性以为正因佛性也名字位中薄有微解亦有微行即是无性之性举体而成微解微行乃至观行相似位中解行渐着亦是无性之性举体所成目此名字观行相似位中不可思议三因以为缘因佛性也分真位中初住一发一切发正因理心发名法身德了因慧心发名般若德缘因善心发名解脱德不纵横不并别不可思议目此分真位中不可思议三因以为了因佛性也究竟位中性德显尽修德毕功故曰正种得起一起一切起即是显果乘相依正主伴乃至酬因一尘一行一时俱起起者成也修性一合无复分张即是理性三因究竟圆显故曰如此三性名为一乘也)。

　　△四颂理一。

　　是法住法位世间相常住于道场知已导师方便说。

　　是者指上性修不二之一乘也此一乘者即是法住亦名法位从无住本立一切法此无住本不可动故名为法住种种诸法总不出此范围名为法位举此法住法位而为正觉世间之相法住法位是常住故所以正觉世间之相亦是常住举此法住法位而为众生世间及器世间之相法住法位是常住故所以众生及器世间之相亦是常住是则三世间相一一无非常住一一无非法住法位一一无非一乘但众生迷闇不能觉知于常住中妄见生灭于一乘中妄见差别唯有大觉导师坐于道场如实知已于不可说离诸戏论寂灭理性能以方便说此理一又能以异方便助显此理一也问悟此理性名为正觉世间以顺性故性常相亦常是则可也迷此理性而为众生世间既违性故性虽本常相必无常云何众生器世间相亦常住耶答如冰与水同以湿为性湿即以冰水为相冰水无常即是湿性无常故目此湿性以为无性也湿相既常即冰水之相皆常故目此冰水之相以为常住也又一乘无性之理如屋本不转如来悟之如醒人见其不转九界迷之如醉人妄见其转彼虽见转本屋不转故众生世间相及器世间相彼虽妄见生灭其实是常住也以众生及器世开即无性故即法住故即法位故又如翳眼妄见空华起灭而空华实无起灭以无性故以即空故世间常住其理如是一切众生但有理常闻而能解为名字常念念体察心心无间名观行常粗垢先落六根清净为相似常豁然开悟证于四十一位真因为分证常圆满显发无余无欠为究竟常始终平等故名为即升沉硕异故须辨六依于平等之体方有升沉之异如依虚空方论远近故云全性起修(通指逆顺二修)一任升沉迥异不离平等一体如远与近不出虚空故云全修在性教来诠此故为教一行来契此故为行一人必会此故为人一三颂未来佛竟。

　　△四颂现在佛。

　　天人所供养现在十方佛其数如恒沙出现于世间安隐众生故亦说如是法知第一寂灭以方便力故虽示种种道其实为佛乘知众生诸行深心之所念过去所习业欲性精进力及诸根利钝以种种因缘譬喻亦言辞随应方便说。

　　先颂为化之意次颂显实后颂施权如是法者双指权实法也第一寂灭即理一方便示种种道实为佛乘约能示即教一约所示即行一知众生诸行等是施权也初颂四佛章竟。

　　△二颂释迦章二初略颂上权实为下文总譬作本二广颂上六义为下文别譬作本初中二初颂显实二颂施权。

　　今初。

　　今我亦如是安隐众生故以种种法门宣示于佛道。

　　此文具颂四一今我亦如是者如于诸佛之是同以一实教化众生即总颂显实也安隐者涅槃秘藏是安隐处佛自住其中亦安置众生同入此中安隐处即理一众生即人一种种法门入佛道即行一宣示即教一。

　　△二颂施权。

　　我以智慧力知众生性欲方便说诸法皆令得欢喜。

　　智慧力即权智也知性欲鉴小机也说诸法正施权也皆欢喜称机宜也上来二偈虽略收佛一化原始要终罄无不尽故称略颂上文权实为下总譬六义本也一者今我亦如是我即释迦是一化之主为下有大长者譬作本二者安隐即大涅槃常乐我净无五浊障对显三界五浊名不安隐为下火宅譬作本三者众生即五道受化之徒为下五百人譬作本四者安隐法还对五浊不安隐法为下火起譬作本五者种种法门对不种种为下唯有一门譬作本六者知众生性欲即五道中有三乘根性差别为下三十子譬作本初略颂上权实竟。

　　△二广颂上六义为下文别譬作本六初颂五浊为下见火譬作本二颂施方便化为下舍几用车譬作本三颂显实为下等赐大车譬作本四颂叹法希有五颂不虚六颂拣众敦信总为下无虚妄譬作本。

　　今初。

　　舍利弗当知我以佛眼观见六道众生贫穷无福慧入生死险道相续苦不断深著于五欲如𤛆牛爱尾以贪爱自蔽盲瞑无所见不求大势佛及与断苦法深入诸邪见以苦欲舍苦为是众生故而起大悲心。

　　初十一字明佛有能见之眼下文云宅主在门外立盖佛在法身之地以常寂佛眼圆照群机若根利浊轻则以卢舍那像说一乘法若根钝浊重则以老比丘像惊入火宅方便施三只是于时鉴机故言我以佛眼观见也夫观色法应用天眼分别根机应用法眼今言以佛眼观者举胜兼劣又四眼入佛眼皆名佛眼也六道众生下明所见五浊下文云汝诸子等先因游戏来入此宅稚小无知欢娱乐着也贫穷无福慧颂众生浊入生死二句颂命浊深着等四句颂烦恼浊不求等二句颂劫浊劫中无佛故名为浊劫若有佛虽浊能破深入等二句颂见浊或不求四句总颂见浊以邪见故不求大势佛不求断苦法乃以招苦之因妄冀舍于苦果岂可得哉四浊聚在此时即名劫浊故不必别颂也为是众生故二句明起大悲应赴下文云长者闻已惊入火宅也。

　　△二颂施方便化为下舍几用车譬作本二初念用大乘拟不得二念同诸佛用三乘称宜可得初又三初明用大拟宜二明众生无机三明念欲息化。

　　今初。

　　我始坐道场观树亦经行于三七日中思惟如是事我所得智慧微妙最第一。

　　始坐道场者至理无时假时化物为化之初故言始也事释者初在此处修治得道故言道场坐此树下得三菩提故名道树感树恩故观察念地德故经行树地无有分别岂须报恩未曾有经云只以通化传法名报恩耳过去因果经云佛成道初七日思惟我法妙无能受者二七日思惟众生上中下根三七日思惟谁应先闻法即至波罗柰为五人说四谛陈如得法眼净(此约小机所见)今明佛在法身地寂而常照恒以佛眼洞览无遗岂始至道场淹留三七方思此事言三七者表欲三周说法也初七思法说次七思譬说后七思因缘说皆无机不得是故息大施小此独就圆教大乘释若通途约大乘释者初七思说圆教次七思说别教后七思说通教皆无机不得是故息大说三藏三乘方便也观心释者树即十二因缘之大树也深观缘起自成菩提欲以无漏法林荫益众生故言观树经行者大乘三十七品是行道法自以道品履实相地得成佛道欲以此法化度众生是故起行三七者初七欲明中道观中道妙难观不得次七欲明即假观即假观分别智难生不得后七欲明即空观即空巧度又不得乃明方便析法小观也。

　　△二明众生无机。

　　众生诸根钝着乐痴所盲如斯之等类云何而可度。

　　智慧既微妙第一故非根钝痴盲者所能领解下文云诸子无知虽闻父诲犹故乐着嬉戏不已也。

　　△三明念欲息化。

　　尔时诸梵王及诸天帝释护世四天王及大自在天并余诸天众眷属百千万恭敬合掌礼请我转法轮我即自思惟若但赞佛乘众生没在苦不能信是法破法不信故坠于三恶道我宁不说法疾入于涅槃。

　　梵释虽请佛知无机所以不说下文云诸子幼稚未有所识或当堕落为火所烧也初念用大乘拟不得竟。

　　△二念同诸佛用三乘称宜可得二初明化得二释疑初中四初明三乘拟宜二明有小机三明施化四明受行悟入。

　　今初。

　　寻念过去佛所行方便力我今所得道亦应说三乘。

　　念彼虽无大机不容永舍须以方便而诱济之非都不知施三意欲引同诸佛故云寻念也下文云即便思惟设诸方便。

　　△二明有小机又二初明诸佛叹二明释迦酬顺上欲大化于彼无机故诸佛不叹今欲说小曲会根缘则始终得度所以佛叹也(若不先小则大小俱失若先用小则终必大益故云始终得度)。

　　今初。

　　作是思惟时十方佛皆现梵音慰喻我善哉释迦文第一之导师得是无上法随诸一切佛而用方便力我等亦皆得最妙第一法为诸众生类分别说三乘少智乐小法不自信作佛是故以方便分别说诸果虽复说三乘但为教菩萨。

　　初三句释迦自叙佛现由念佛方便力故契法契机所以佛现也次五句是诸佛称叹释迦以能为实施权故云善哉为一施三引入佛慧故云第一导师证微妙第一实智故云得无上法随一切佛隐实施权故云用方便力次四句诸佛自明我等亦隐实施权次四句双释隐施之义为众生少智不自信作佛所以隐实为乐小法所以施权说诸果也后二句双结二义始虽说三终必显一。

　　△二明释迦酬顺。

　　舍利弗当知我闻圣师子深净微妙音称南无诸佛复作如是念我出浊恶世如诸佛所说我亦随顺行。

　　初一偈发言酬顺南无此云敬从也后一偈念顺物机二明有小机竟。

　　△三明施化。

　　思惟是事已即趣波罗柰诸法寂灭相不可以言宣以方便力故为五比丘说。

　　波罗柰即鹿苑也中道无性佛种之理此理非数又不可说今以方便作三教说又非生非灭而以方便作生灭说又偏真之理亦非可说以方便故作四门说初为五人说无常有门也(初以权实相对实不可说说属于权三权是数一实非数次以生灭不生灭相对即衍门不生灭故不可说且说生灭即大小相对也后以偏真小理对小四门偏真之理亦不可宣是则大小两理俱不可说方便为物俱可得说虽俱可说佛意在实众生于实非宜故思方便作生灭说耳)。

　　△四明受行悟入(机会即受随闻观转即暖法去名行至世第一名之为悟若得初果名之为入)。

　　是名转法轮便有涅槃音及以阿罗汉法僧差别名。

　　转佛心中化他之法度入他心名转法轮陈如初得见谛断分别惑分证有余涅槃涅槃之音起自于此由此得成无学便有阿罗汉名能说者名为佛所说三乘即法见谛阿罗汉等即僧三宝于是现世间也初明化得竟。

　　△二释疑。

　　从久远劫来赞示涅槃法生死苦永尽我常如是说。

　　恐疑师云佛初未能鉴机寻念诸佛始知根性今释云为欲引同故念诸佛非今始念方知从久远来见其乐小已为赞示令尽众苦所以闻小即得解脱也又恐疑弟子云云何一世暂闻即证无学今释云从久远来为其赞示称于本习故速得道耳久远即指大通结缘之后故下文云父知诸子先心各有所好也二颂施方便化为下舍几用车譬本竟。

　　△三颂显实为下等赐大车譬本。

　　舍利弗当知我见佛子等志求佛道者无量千万亿咸以恭敬心皆来至佛所曾从诸佛闻方便所说法我即作是念如来所以出为说佛慧故今正是其时舍利弗当知钝根小智人著相憍慢者不能信是法今我喜无畏于诸菩萨中正直舍方便但说无上道菩萨闻是法疑网皆已除千二百罗汉悉亦当作佛。

　　佛子以恭敬心来至佛所曾闻诸佛方便说法此显三乘行人皆是佛子颂人一也为说佛慧故即是一切种智佛之知见颂理一也但说无上道颂教一也菩萨疑除罗汉作佛颂行一也又初两偈明大乘机发亦云索果为下诸子索车譬本次两偈一句明佛欢喜众生堪得大乘益故为下见子免难欢喜譬本次三句正明显实为下等赐诸子大车譬本后一偈明受行悟入为下诸子得车欢喜譬本初明由机发故索果应有四句自有障除机未发如诸罗汉在三藏时以乐小故浊障虽除大根钝故妙机未发自有障未除大机发如法华中诸凡夫等虽未断结以大根利故机发自有障即除机即发如说无量义时证小果即于此座大机发自有障未除机未发如五千退席等是也志求佛道是索大果索有三意一大机有感果之义机中论索二情中密索如下文云为得为不得三发言索即殷勤三请昔教之中已有二索但未发言至于今日具此三索问昔出宅索三若是机情索者文云如先所许乃是求三何关求一答出外不见必有异途将昔所许以求异意亦得是索一也咸以恭敬心皆来至我所者如舍利弗请云诸天龙神等合掌以敬心欲闻具足道也曾从诸佛闻方便所说法者具受前四时调熟也二明障除佛喜者佛为佛慧故出昔障重无机不得即说佛慧中间虽障除机未熟故又未得说今机发正是说时昔众生根钝智小畏其谤法堕恶今根利志大闻必信解故喜无畏不畏执小谤大起罪堕恶也三正显实者五乘是曲而非直别通偏傍而非正今皆舍彼偏曲但说正直一道也四受行悟入者初闻略说谓久后要当说实三乘无非方便又谓不退菩萨不知佛智故菩萨罗汉咸堕疑网今开权显实不惟罗汉除疑而三教菩萨无不除疑不惟菩萨作佛而罗汉悉亦作佛也。

　　△四颂叹法希有。

　　如三世诸佛说法之仪式我今亦如是说无分别法诸佛兴出世悬远值遇难出使正于世说是法复难无量无数劫闻是法亦难能听是法者斯人亦复难譬如优昙华一切皆爱乐天人所希有时时乃一出闻法欢喜赞乃至发一言则为已供养一切三世佛是人甚希有过于优昙华。

　　此正颂如是妙法诸佛如来时乃说之如优昙华时一现也妙法不出权实仪式者诸佛引物之权无分别法者诸佛所显之实又权实本无分别为钝根小智分别权实名为仪式今还悟入一三不二名无分别也诸佛兴出世二句明人难次二句明法难如四十余年久默斯要次二句明闻法难如五千退席佛世不闻次二句明听信难如普会大众唯舍利弗一人先能领解次举喻但合听信者难余例可解。

　　△五颂不虚为下无虚妄譬本。

　　汝等勿有疑我为诸法王普告诸大众但以一乘道教化诸菩萨无声闻弟子汝等舍利弗声闻及菩萨当知是妙法诸佛之秘要。

　　初六句诫勿于可信人生疑次四句诫勿于可信法生疑夫世间人王言则不二况佛为法王岂有虚妄又方便权说尚能除浊况秘要妙法宁非真实乎。

　　△六颂拣众敦信又二初颂拣众次颂敦信。

　　今初。

　　以五浊恶世但乐着诸欲如是等众生终不求佛道当来世恶人闻佛说一乘迷惑不信受破法堕恶道有惭愧清净志求佛道者当为如是等广赞一乘道。

　　初四句颂上此非佛弟子何者若乐诸欲是行魔业故须拣之上文着涅槃尚非佛弟子此文着生死那是佛弟子互拣非耳凡小俱舍方堪授记又终不求佛道句兼颂上皆是增上慢人以未得上法谓得上法是故不复求佛道也当来世恶人四句颂上如来灭后受持读诵解义者是人难得后四句颂上若遇余佛便得决了。

　　△次颂敦信。

　　舍利弗当知诸佛法如是以万亿方便随宜而说法其不习学者不能晓了此汝等既已知诸佛世之师随宜方便事无复诸疑惑心生大欢喜自知当作佛。

　　此颂上实得阿罗汉若不信此法无有是处也初六句敦信于权后六句敦信于实初法说周中初正法说竟。

　　妙法莲华经台宗会义卷一之四
卍新纂续藏经第 32 册 No. 0616 法华经会义


　　妙法莲华经台宗会义卷二之一

　　古吴后学蕅益　智旭　述

　　△释方便品竟次释譬喻品。

　　譬喻品第三

　　释此亦二先总次别总释者譬是比况喻是晓训托此比彼寄浅训深前长文偈颂广明五佛权实上根利智圆闻获悟中下之流抱迷未遣大悲不已巧智无边更复以类比况开晓令悟故言譬喻别释者因缘约教本迹观心因缘者以世间父子譬出世师弟因于曾有闻未曾有踊跃欢喜世界益也又以世资具譬出世资具使蒙佛音教不失大乘汝等所行是菩萨道为人益也又以世灭比出世灭拔其苦难令免烧煮我已得漏尽闻亦除忧恼对治益也又以世不生不灭比出世不生不灭乘是宝乘直至道场安住实智中我定当作佛第一义益也佛以一音说于譬喻巧令中下得四悉益故言譬喻品约教者佛意本赞佛乘为物不堪寻念先佛大悲方便趣于鹿苑称叹三车二乘以下中自济恩不及人菩萨驾牛运他出火故名摩诃萨此三藏教中譬喻也又三人同畏烧煮声闻如獐直去不回缘觉如鹿母并驰并顾菩萨如大象身捍刀箭全群而出此通教中譬喻也又二乘发心近缘理浅智慧弱但断通惑不能尽边到底非波罗蜜菩萨发心久远理深智强能断别惑穷源尽性故大品云二乘如萤火菩萨如日光此别教中譬喻也又始见我身闻我所说即皆信受入如来慧如斯之人易可化度不令如来生于疲苦如华严中即事而真不须譬喻(华严经中非无譬喻但彼入道不正由兹)为未入者四十余年更以异方便助显第一义今日灵山决定说大乘普令一切开示悟入佛之智慧不令一人独得灭度如今如始如始如今无二无异上根利智闻即能解不令如来生于疲苦亦不须譬喻只为中下踟蹰岐道故须今日大车譬喻而得利益是名圆教中譬喻也本迹者迹中既有四教譬喻以迹例本本初成道亦应用诸譬喻成熟众生又为莲故华等以譬为本施迹等具如玄文观心者空如白牛假如具度中如车体(品题应在诸天说偈之后火宅譬喻之前出经者调卷故置此耳)初法说周中有五段文上来初正法说。

　　△竟二身子领解二初经家叙二身子自陈。

　　今初。

　　尔时舍利弗踊跃欢喜即起合掌瞻仰尊颜。

　　踊跃欢喜叙其内解合掌瞻仰叙其外仪也信解在心名欢喜喜动于形名踊跃从妙人闻妙法得妙解内外和合致此欢喜即世界释也又改小学大弃贫事草庵受富豪家业今日乃知真是佛子是故欢喜此为人释也又忧悔双遣疑难并除内外妨障廓然大朗故曰我已得漏尽闻亦除忧恼此对治释欢喜也又佛子所应得者皆已得之安住实智中我定当作佛是故欢喜此第一义释也约教者欢喜喜于入位而阿罗汉出三界樊笼破四住子果对害不戚逢利不欣今言欢喜决非世间喜也若苦忍明发若尽无生智先已得之今不应重喜若三人同以无言说道体析虽异譬空一致一致之喜久已得之亦不重喜若二空观为方便道假观荡二乘之隘陋空观荡凡夫之喧湫过二边恶得大欢喜证道同圆即发心住亦得名欢喜住又初行名欢喜行初地亦名为欢喜地身子既是上根利智或是超入之欢喜纵不超入亦必是欢喜住也本迹者身子久已成佛号金龙陀迹辅释迦为智慧弟子始从外道拔邪归正示乳味欢喜利益凡夫次示酪味欢喜利益贤圣次示三酥欢喜利益菩萨今示醍醐欢喜利益学佛道者如此等欢喜皆迹所为耳观心者观心即空假中从名字欢喜乃至究竟欢喜也即起合掌者表其解权昔权实为二如掌不合今解权即实如二掌合瞻仰尊颜者表其解实无余思念唯缘佛境也欢喜踊跃是总明三业领解欢喜即起合掌是身业瞻仰尊颜是意业下文而白佛言是口业具明三业领解也。

　　△二身子自陈二初长文二偈颂初中三初标三喜二释三结。

　　今初。

　　而白佛言今从世尊闻此法音心怀踊跃得未曾有。

　　今从世尊标我身亲近佛身故名身喜闻此法音依于佛口闻而欢喜故名口喜得未曾有是我意能解佛意故名意喜。

　　△二释者提昔之失显今之得又因昔感伤成今欢喜也。

　　所以者何我昔从佛闻如是法见诸菩萨受记作佛而我等不预斯事甚自感伤失于如来无量知见。

　　虽亦从佛闻如是法而自身不预斯事则身去佛远故无身喜所谓虽近而远者也又闻犹不闻故无口喜甚自感伤故无意喜见诸菩萨受记作佛者正指方等褒圆叹大复由弹斥所以感伤。

　　世尊我常独处山林树下若坐若行每作是念我等同入法性云何如来以小乘法而见济度。

　　山林树下是思念之所若坐若行是思念之仪言同入法性者藏通皆以偏真名为法性然正闻三藏时妄计大士实仅三祇伏惑自欣先证法姓不应思念良由闻方等时密得通益闻说诸法实相三人皆得既是同入真谛法性云何菩萨便得授记我等终住小果所以疑念不决殊不知依于大乘中道法性方有受记成佛义也以小乘法而见济度此不闻大法故无口喜妄计同入法性不解权理故无意喜独处坐行身远于佛故无身喜。

　　是我等咎非世尊也所以者何若我等待说所因成就阿耨多罗三藐三菩提者必以大乘而得度脱然我等不解方便随宜所说初闻佛说遇便信受思惟取证。

　　初作念时意谓如来有偏故以小乘见度久久思之引咎自归故言是我等咎非世尊也所以者何下释成己咎盖由般若转教付财密得别益已知界外中道法性乃是成就无上菩提之正因而我等根钝既不能受拟待于高山先照之时复以欲速见小匇匇取证又不知稍停待于方等般若之教所以引咎自归然犹未知所证非为真灭所行即菩萨道也不待说所因即不解实不解方便随宜所说即不解权无权实妙解故无意喜信受初说故无口喜思惟取证偏真涅槃违远如来常乐法身故无身喜皆以昔失释成今得也二释竟。

　　△三结结成今日三喜也文二初结二成。

　　今初。

　　世尊我从昔来终日竟夜每自克责而今从佛闻所未闻未曾有法断诸疑悔身意泰然快得安隐。

　　牒前引咎自归名自克责显今欢喜遍于三业也从佛是身近佛身结身喜闻法是金口圆音结口喜快得安隐是意同佛意结意喜言闻所未闻者高山先照不预法席所以未闻三藏权说不诠中理所以未闻方等弹诃焦败无分所以未闻般若转教但为菩萨所以未闻又三藏但闻偏真通教但闻即真别教但闻出于二边乃名中道未闻方便即是真实所以名为未曾有法也云何以小见度是疑佛是我等咎是自悔今不复疑亦不复悔所以泰然安隐。

　　△二成。

　　今日乃知真是佛子从佛口生从法化生得佛法分。

　　真是佛子身则近佛身喜义成从佛口生口喜义成从法化生意喜义成得佛法分谓分证三德秘藏也然身子初证阿罗汉时亦云为佛长子从佛口生从法化生由今望昔昔但在权故不名真今日乃真此约对待义也又方等般若时则谓菩萨乃名佛子声闻无佛法分今日乃知元是真实佛子此约开显义也初长文竟。

　　△二偈颂三初颂标二颂释三颂结。

　　今初。

　　尔时舍利弗欲重宣此义而说偈言。

　　我闻是法音得所未曾有心怀大欢喜疑网皆已除。

　　我闻者即是亲从佛闻双标身口也得未曾有标意也余可知。

　　△二颂释二初补颂不失二正颂昔失。

　　今初。

　　昔来蒙佛教不失于大乘佛音甚希有能除众生恼我已得漏尽闻亦除忧恼。

　　不失大乘释身喜也佛音希有释口喜也漏尽除恼释意喜也昔元不失由己迷故妄谓失耳。

　　△二正颂昔失。

　　我处于山谷或在林树下若坐若经行常思惟是事呜呼深自责云何而自欺我等亦佛子同入无漏法不能于未来演说无上道金色三十二十力诸解脱同共一法中而不得此事八十种妙好十八不共法如是等功德而我皆已失我独经行时见佛在大众名闻满十方广饶益众生自惟失此利我为自欺诳。

　　此颂既闻方等弹斥密得通益事也无漏法即长文所称法性谓偏真涅槃不漏落生死故。

　　我常于日夜每思惟是事欲以问世尊为失为不失我常见世尊称赞诸菩萨以是于日夜筹量如是事今闻佛音声随宜而说法无漏难思议令众至道场。

　　此颂既闻般若转教密得别益事也日夜若作表法释者日即涅槃夜即生死又凡夫生死二乘涅槃同名为夜中道法性乃名为日无漏难思议者中道法性不漏落二边故也。

　　我本着邪见为诸梵志师世尊知我心拔邪说涅槃我悉除邪见于空法得证尔时心自谓得至于灭度。

　　此颂初闻佛说遇便信受思惟取证也二颂释竟。

　　△三颂结二初颂结二颂成初又三初正颂结二追叙疑网三叙今领解。

　　今初。

　　而今乃自觉非是实灭度若得作佛时具相三十二天人夜叉众龙神等恭敬是时乃可谓永尽灭无余佛于大众中说我当作佛闻如是法音疑悔悉已除。

　　作佛具相结身喜说我作佛结口喜疑悔除结意喜也自觉非实灭度者但断见思出分段尚有无明及变易故若得作佛转九界无常五蕴获证常乐五蕴是时五住究尽二死永亡乃可谓真灭也具相三十二且举法身妙色言之相相无非相海无非性德圆显故名为具。

　　△二追叙疑悔。

　　初闻佛所说心中大惊疑将非魔作佛恼乱我心耶。

　　此明不惟方等时生疑般若时生悔也于此经中初闻略开三显一时尚自惊悔所以三请不已。

　　△三叙今领解。

　　佛以种种缘譬喻巧言说其心安如海我闻疑网断佛说过去世无量灭度佛安住方便中亦皆说是法现在未来佛其数无有量亦以诸方便演说如是法如今者世尊从生及出家得道转法轮亦以方便说世尊说实道波旬无此事以是我定知非是魔作佛我堕疑网故谓是魔所为闻佛柔软音深远甚微妙演畅清净法我心大欢喜疑悔永已尽安住实智中。

　　此正具领五佛开显之旨以结三喜也初颂结竟。

　　△二颂成。

　　我定当作佛为天人所敬转无上法轮教化诸菩萨。

　　但颂得佛法分一句则三喜并成若欲分别者天人所敬即身成转无上轮即口成教化菩萨即意成也二身子领解竟。

　　△三如来述成三初昔曾教大二中忘取小三还为说大。

　　初昔曾教大述其昔来蒙佛教之解不谬。

　　尔时佛告舍利弗吾今于天人沙门婆罗门等大众中说我昔曾于二万亿佛所为无上道故常教化汝汝亦长夜随我受学我以方便引导汝故生我法中。

　　无上道者十住毗婆沙云身无上谓相好(初句是果)受持无上谓自利利他(身口意)具足无上谓命见戒(此二句即大乘六和)智慧无上谓四无碍不思议无上谓六波罗蜜(此二句是福智)解脱无上能坏二障(证)行无上谓圣行梵行(天行是所证病婴是果用故但举二也后六句皆是因)又身无上名大丈夫受持无上名大慈悲具足无上名到彼岸智无上名一切智不思议无上名阿罗诃解脱无上名大涅槃行无上名三藐三佛陀(此七皆从果立即以六因从果立称)今经明圆通无上道也长夜者昔虽大化未破无明惑暗心中随佛受学也方便引导生我法中者一是昔以大化今生大解二是权以小引令证小果。

　　△二中忘取小述其感伤疑悔之由。

　　舍利弗我昔教汝志愿佛道汝今悉忘而便自谓已得灭度。

　　△三还为说大述其今日得解不虚。

　　我今还欲令汝忆念本愿所行道故为诸声闻说是大乘经名妙法莲华教菩萨法佛所护念。

　　三如来述成竟。

　　△四与授记二初长文二偈颂夫既得大解自知作佛何须俟记记有四意一昔未记二乘故今须记二钝根未悟以记勉励之三令闻者结缘四满其本愿也长文为十初时节至十法住久近。

　　今初。

　　舍利弗汝于未来世过无量无边不可思议劫。

　　问身子上根初周得悟即已开佛知见发圆初住便可立地成佛同彼龙女何今授记尚须过尔许劫耶答应佛成处须有机缘此诸声闻昔来未曾摄取净佛国土今蒙记后与物结缘物机不同致劫多少龙女虽畜以乘急故先习方便若据权迹又当别论为逗物宜随机长短耳。

　　△二因行。

　　供养若干千万亿佛奉持正法具足菩萨所行之道。

　　一者供佛二者持法乃能具菩萨道即是满足福慧二种庄严也。

　　△三得果。

　　当得作佛号曰华光如来应供正遍知明行足善逝世间解无上士调御丈夫天人师佛世尊。

　　具记通别二号通号已如前释别号为华光者睹佛放光说法华经最先得记故获斯名也又华者福德光者智慧华者缘因佛性光者了因佛性四教皆论福慧皆论缘了今唯在圆又久证妙华光明三昧迹示未来成佛又观心者即空即中之假名华即假即中之空名光即空即假之中名为如来。

　　△四国土。

　　国名离垢其土平正清净严饰安隐丰乐天人炽盛琉璃为地有八交道黄金为绳以界其侧其傍各有七宝行树常有华果。

　　先出土名次明土相无高下曰平无偏邪曰正安隐下明土受用琉璃下重明胜相皆是净行所感与诸众生作增上缘。

　　△五说法。

　　华光如来亦以三乘教化众生舍利弗彼佛出时虽非恶世以本愿故说三乘法。

　　准同释迦故云亦以舍利弗下释疑也疑曰如上所明佛出五浊事不获已方便说三今华光佛土清净若此胡亦以三乘化耶释曰以本愿故本愿者据大悲空藏经云舍利弗曾于六十劫行菩萨道因婆罗门乞眼退时愿成佛日开三乘法也又极乐国土弥陀亦以三乘施化良由悲愿深重摄取带业往生之人非藉三乘不能渐入大约凡圣同居土中不论是净是秽施三者多纯一者少也又菩萨有二种一从始学大二习小入大论利钝则似从始直学者利论力用则是淘汰渐入者强所以香积菩萨更学双流当知直学少谙众行例如始从𤱶亩具试众职历阶浅深知物可否然后登极乃能垂衣裳而天下治也。

　　△六劫名。

　　其劫名大宝庄严何故名曰大宝庄严其国中以菩萨为大宝故。

　　△七众数。

　　彼诸菩萨无量无边不可思议算数譬喻所不能及非佛智力无能知者若欲行时宝华承足此诸菩萨非初发意皆久植德本于无量百千万亿佛所净修梵行恒为诸佛之所称叹常修佛慧具大神通善知一切诸法之门质直无伪志念坚固如是菩萨充满其国。

　　△八寿量。

　　舍利弗华光佛寿十二小劫除为王子未作佛时其国人民寿八小劫。

　　十二小劫直论其时节耳净土无小三灾非谓刀兵疾疫饥馑损伤民物乃名为劫也然论小劫时分长远正可约此土一增一减以明其数下皆准知。

　　△九补处。

　　华光如来过十二小劫授坚满菩萨阿耨多罗三藐三菩提记告诸比丘是坚满菩萨次当作佛号曰华足安行多陀阿伽度阿罗诃三藐三佛陀其佛国土亦复如是。

　　志念坚固善知一切法门故名坚满若欲行时宝华承足故名华足安行华光如来以三乘化而其菩萨殊胜国土庄严若此奈何世人藐斥三乘徒跨一实宁知权实不二之体宁知开权显实之宗。

　　△十法住久近。

　　舍利弗是华光佛灭度之后正法住世三十二小劫像法住世亦三十二小劫。

　　初长文竟。

　　△二偈颂二初颂长文二结叹初中八初超颂得果(至)八颂法住久近略不颂补处也。

　　今初。

　　尔时世尊欲重宣此义而说偈言。

　　舍利弗来世成佛普智尊号名曰华光当度无量众。

　　△二追颂行因。

　　供养无数佛具足菩萨行十力等功德证于无上道。

　　△三颂时节并劫名。

　　过无量劫已劫名大宝严。

　　△四颂国土。

　　世界名离垢清净无瑕秽以琉璃为地金绳界其道七宝杂色树常有华果实。

　　△五颂众数。

　　彼国诸菩萨志念常坚固神通波罗蜜皆已悉具足于无数佛所善学菩萨道。

　　△六颂说法。

　　如是等大士华光佛所化。

　　△七颂寿量。

　　佛为王子时弃国舍世荣于最末后身出家成佛道华光佛住世寿十二小劫其国人民众寿命八小劫。

　　△八颂法住久近。

　　佛灭度之后正法住于世三十二小劫广度诸众生正法灭尽已像法三十二舍利广流布天人普供养。

　　正法住时有教有行有果与佛在世不异故云广度众生像法转时有教有行而果证则希但以舍利普作佛事故名像法也初颂长文竟。

　　△二结叹。

　　华光佛所为其事皆如是其两足圣尊最胜无伦匹彼即是汝身宜应自欣庆。

　　四与授记竟。

　　△五四众欢喜二初长文二偈颂初中三初经家叙众喜二陈供养三正领解。

　　今初。

　　尔时四部众比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽等大众见舍利弗于佛前受阿耨多罗三藐三菩提记心大欢喜踊跃无量。

　　△二陈供养。

　　各各脱身所著上衣以供养佛释提桓因梵天王等与无数天子亦以天妙衣天曼陀罗华摩诃曼陀罗华等供养于佛所散天衣住虚空中而自回转诸天伎乐百千万种于虚空中一时俱作雨众天华。

　　上衣即贵服此中通语四众八部若就比丘比丘尼言则是僧伽梨大衣也西国比丘受但三衣法者为多三衣并不可舍云何脱以供佛例如大品经中三百比丘闻般若已皆以僧伽梨而用供养智度论释或云亡相为法或云当日更得也若约表法则袈裟坏色本是声闻证真之道今脱以供佛表其舍小乘法执趣无上菩提也又天衣表寂灭法忍天华表大乘妙慧天乐表常乐解脱住虚空中而自回转者表因果依正自他悉依法性自然而转。

　　△三正领解。

　　而作是言佛昔于波罗柰初转法轮今乃复转无上最大法轮。

　　先领昔施权次领今显实也纯明圆理故言无上不同兼但对带之有上也绝待无外故名最大能开兼但对带中之若大若小俱成一大也初长文竟。

　　△二偈颂二初颂开权显一实二自述得解随喜回向。

　　今初。

　　尔时诸天子欲重宣此义而说偈言。

　　昔于波罗柰转四谛法轮分别说诸法五众之生灭今复转最妙无上大法轮是法甚深奥少有能信者。

　　五众即五阴阴是苦谛由集故生生必寻灭生灭既灭名为灭谛能灭苦集名为道谛余可知。

　　△二自述得解随喜回向。

　　我等从昔来数闻世尊说未曾闻如是深妙之上法世尊说是法我等皆随喜大智舍利弗今得受尊记我等亦如是必当得作佛于一切世间最尊无有上佛道叵思议方便随宜说我所有福业今世若过世及见佛功德尽回向佛道。

　　初四句述解次十句随喜后四句回向也我等亦如是者如身子之领解如身子之被述成如身子之得记也问迦叶善吉诸大声闻尚未得解四众何人而先获悟答四众天人亦具三根上同身子中同四人下同五百等也又身子迦叶等并是权行中下未开故迦叶满慈示同不解净名云众生未愈菩萨亦未愈(云云)初法说周竟。

　　△二譬说周为四初此品文正譬开三显一二信解品明中根领解三药草喻品是如来述成四授记品是与受决初中二初请二答。

　　今初。

　　尔时舍利弗白佛言世尊我今无复疑悔亲于佛前得受阿耨多罗三藐三菩提记是诸千二百心自在者昔住学地佛常教化言我法能离生老病死究竟涅槃是学无学人亦各自以离我见及有无见等谓得涅槃而今于世尊前闻所未闻皆堕疑惑善哉世尊愿为四众说其因缘令离疑悔。

　　此中初自述无疑次是诸下是述同辈有惑三善哉下是普为四众请说同辈是同行怀旧故须为请四众是化境新运大悲故普为请也闻所未闻者指前法说乃至述成授记与昔所乘之教所得之证不同也因缘者何故前说三今说一须申明其所以然也问凡夫亦有一听便悟今千二百人已闻略广开显及闻身子领述得记龙鬼尚能引例随喜何故犹迷答有二义一者久执二者入位解即破执执破入住凡夫无此或当易领。

　　△二答为三初发起二正譬说三劝信流通。

　　今初。

　　尔时佛告舍利弗我先不言诸佛世尊以种种因缘譬喻言辞方便说法皆为阿耨多罗三藐三菩提耶是诸所说皆为化菩萨故然舍利弗今当复以譬喻更明此义诸有智者以譬喻得解。

　　文中先抑后引我先不言下指上明权皆为阿耨句指上显实皆为化菩萨者若权若实皆入佛道无住涅槃上已明言云何执教迷闇不解如此呵责是抑令愤勇也然舍利弗下是引接安慰令其速进前斥既切恐鄙怼自沉今许以譬说若能解者犹称智也。

　　△二正譬说二初长文二重颂初中二初立譬二法合然譬与合互有广略若譬略合广先摄合文来对譬竟至合更须委悉消之若譬广合略世尊岂可徒施悠言须委消譬合但略对初又二初总譬二别譬初又六初长者譬二舍宅譬三一门譬四五百人譬五火起譬六三十子譬。

　　初长者譬譬我释迦。

　　舍利弗若国邑聚落有大长者其年衰迈财富无量多有田宅及诸僮仆。

　　国邑聚落句彰其名行有大长者句正标位号其年衰迈等明其德业也名如宾行如主行有亲疏(实行亲权行疏)名有远近故举处所以显名行封疆为国最远宰治为邑居中聚落是邻闾最近长者名行遍此三处近不见其细陋远但挹其高风口无择言身无择行意无择法名行相称真实大人以譬如来三业随智慧行称机施化名称普闻德周法界国譬实报土邑譬方便土聚落譬同居土从寂光本垂三土迹摄三土迹归寂光本名行相称洋溢周遍也世间长者须备十德一姓贵或帝皇之裔或貂插之家二位高辅弼阿衡三大富金谷丰饶四威猛尊严隆重不肃而成五智深胸如武库权奇超拔六年耆苍苍棱棱物仪所伏七行净白圭无点八礼备周旋中节九上叹一人所敬十下归四海所宗具此十德名大长者以譬如来出世长者从三世真如实际中生一姓贵也功成道着十号无极二位高也法财万德悉皆具满三大富也十力雄猛降魔制外四威猛也一心三智无不通达五智深也早成正觉久远若斯六年耆也三业随智运动无失七行净也具佛威仪心如大海八礼备也十方大觉所共称譬九上叹也七种方便而来依止十下归也(四教果佛皆就当教各论十德圆教初住亦得分证圆家十德)观心者观心之智从实相出生在佛家种性真正即姓贵也三惑不起虽未发真已是着如来衣称寂灭忍即位高也三谛含藏一切功德即大富也正观之慧降伏爱见即威猛也中道双照权实并明即智深也久积善根能修此观此观出于七方便上即年耆也此观观于心性名为上定能令三业无过即行净也历缘对境威仪无失即礼备也能如此观是为深信解相诸佛皆欢喜叹美持法者即上叹也天龙四部恭敬供养即下归也下文云佛子住此地即是佛受用是为观心长者(此之十德不出境智行三虽未入位如王子胎故名观行如来十德若对出世还随其教观别果别准教望观因果自分即以三观对于四教具览德相以叹于观使后学者修因具足以观十德成果十德以能一心具照三法即是观心十德具足故引佛子等文以为观心之证又此十德即十法成乘次第合之甚有深致何者实相即是不思议境缘理起誓故名住忍由心安理称理含藏除三谛惑得破遍名中道双照无塞不通无作道品过七方便助使三业于理无过对境无失由依真位信解既深故能安忍不生法爱方感下供三教十法展转释出令成今经观心十法如此十观不但横在观行位中初心至后十观具足故此十德义复竖深复与横竖十乘泯合)明德业中德有内外内则智略外则赀财年高则博达古今譬佛智德衰迈则根志纯熟譬佛断德财富譬外德无量总譬万德也田能养命别譬禅定资于般若宅可栖身别譬实境为智所托(如十八空门等)若论福德无行而不修若论智慧无境而不照故云多有田宅也僮仆者给侍使人譬方便知见皆已具足和光六道曲顺群机即实智之僮仆也。

　　△二舍宅譬譬上安隐对不定隐不安隐即是三界。

　　其家广大。

　　众生役役皆宅三界如来应化统而家之故言广大。

　　△三一门譬譬上以种种法门宣示于佛道。

　　唯有一门。

　　文云以佛教门出三界苦得涅槃证当知理为教所诠今取诠理之教为门理既是一教不容二故且云一也又有宅门车门宅者生死也门者出生死之路也此方便教之诠也车者大乘法也门者圆教之诠也若宅门即车门出火宅时即应得于大车何须待索若宅门非车门正索车时只是从火宅出宁有别路又复得宅门已未得车门住在何处当知斥则车宅永殊开则二门不异宅与车一二门何殊是故三乘具有二义承教出宅不见小车中间已经二味调熟乃从父索先所许车既索须与开彼小门无非大教门下小理终无别途绝理无二粗妙体一法住法位世间相常三界尚如何别之有若不先异何所论同没苦之人于今咸会。

　　△四五百人譬譬上众生即五道也。

　　多诸人众一百二百乃至五百人止住其中。

　　一百即天二百即人乃至五百即三恶趣不言修罗者修罗或摄入鬼趣或四趣所摄如大佛顶经。

　　△五火起譬譬上安隐法对不安隐法不安隐法谓五浊也文又为二初出所烧之宅相譬六道果报次明能烧之火譬八苦五浊。

　　今初。

　　堂阁朽故墙壁隤落柱根腐败梁栋倾危。

　　堂譬欲界阁譬色无色界朽譬三界弊恶无常故譬三界非今所造墙壁譬四大隤落譬减损柱根譬命腐败譬危殆不久梁栋譬意识倾危譬迁变不停无色虽无粗四大色约定果色亦是墙壁三界皆以意识维持但约三界正报因果释之便摄依报不须依正合喻依报止是第八识相分之少分耳又如成坏各二十中已无有情如何释浊烧义稍隔故不用之又约观解者堂譬身之下分阁譬头等上分墙壁譬皮肉隤落譬老朽柱根譬两足腐败譬衰颓梁栋譬脊骨倾危譬大期也。

　　△次明能烧之火。

　　周匝俱时欻然火起焚烧舍宅。

　　八苦遍在四大四生故言周匝并皆无常故云俱时欻然譬本无今有本无此苦无明故有五火起譬竟。

　　△六三十子譬譬上知众生性欲即指三乘行人。

　　长者诸子若十二十或至三十在此宅中。

　　曾习佛法天性相关目此已结缘者为子若十是菩萨子二十三十是二乘子此机俱得出宅若无此机则是五百人也或者辟支出没不同或小乘摄或中乘摄皆言十者悉有十智之性故也(一世智二他心智三苦智四集智五灭智六道智七法智八比智九尽智十无生智)初总譬竟。

　　△二别譬四初长者见火譬二舍几用车譬三等赐大车譬四无虚妄譬。

　　初长者见火譬譬上佛见五浊而起大悲心也。

　　长者见是大火从四面起即大惊怖而作是念我虽能于此所烧之门安隐得出而诸子等于火宅内乐着嬉戏不觉不知不惊不怖火来逼身苦痛切己心不厌患无求出意。

　　此中其文有四其意但三一长者见标出能见譬上我以佛眼观见也二是大火从四面起标出所见譬上所见六道众生也三即大惊怖譬上为是众生故而起大悲心也四而诸子等下广前第二所见之火还是释成惊怖义也身受心法即宅之四面从此四面起净乐常我四倒则八苦皆集若知身不净苦无常无我受等亦尔则烦恼火灭业苦并熄即大惊怖者念其退大善故惊忧其将起重恶故怖惊即是慈念其无乐怖即是悲忧其有苦我虽能。

　　此所烧之门安隐得出者释成惊怖之义虽是未尽之辞明佛以智慧力能寻正教见所诠谛不为五浊八苦所危故安四倒暴风所不能动故隐萧然累外故云得出而众生不尔为火所烧如来慈悲犹为忧火所炽故言虽也所烧之门者门必有件有空非件无以标门非空无以通致件可灰烬空不可烧以譬教有能诠所诠若非诠辩无以为教若非所诠何以得出诠辩可是无常所诠非复无常得教所诠故名安隐得出能诠磨灭故言所烧之门不从所烧之门何由安隐得出藉于言教契于所诠大经云因无常故而果是常此之谓也若小乘无常教门是从所烧门出若大乘常住教门文字即解脱者此教即理体达烧即无烧而安隐得出若就如来权智即是从所烧门出若就实智即是体于所烧安隐得出故先作衣裓几案出之不得后以无常出之即此意也乐着嬉戏者着见名嬉着爱名戏又耽湎四见名嬉唐丧其功名戏耽湎五尘名嬉空无所获名戏空生徒死而无厌离如彼儿戏都不言有火名不觉不解火是热法名不知既不知火热不虑伤身名不惊不畏断命名不怖以譬众生全不觉五阴八苦不知四倒三毒既不识惑云何畏虑惑侵法身断失慧命如是不觉苦不知集不惊伤道不怖失灭以不闻四谛教则无闻思二慧名不觉不得修慧名不知不得见解名不惊不得思惟解名不怖见谛即惊悟思惟即厌怖又不觉现在苦不知未来苦故下文云现受众苦后受地狱等苦也火来逼身者五识身也五识通三受三受即三苦念念与三受相应故云苦痛切己心不厌患者第六识也同时意识与五识俱唯知分别三受起贪恚痴更立苦因何能厌患求出故云无求出意也嬉戏譬见浊烦恼浊不觉不知不惊不怖譬众生浊火来逼身苦痛切已譬命浊心不厌患无求出意譬劫浊。

　　△二舍几用车譬譬上施方便化为二初舍几譬二用车譬初舍几譬譬上念用大乘拟不得也又二初劝门拟宜不得二诫门拟宜不得上文不分劝诫两门但总明三意一用大拟宜二众生无机三念欲息化今两门各明拟宜无机而息化一意但是暗含也。

　　初劝门拟宜不得。

　　舍利弗是长者作是思惟我身手有力当以衣裓若以几案从舍出之复更思惟是舍惟有一门而复狭小诸子幼稚未有所识恋着戏处或当堕落为火所烧。

　　作是思惟譬上三七思惟也身譬神通荷负手譬智慧提拔依三昧断德则有神通依智慧智德则有说法智断之力能成法身此之智断还从劝诫两门入劝即为人悉檀诫即对治悉檀此二悉檀为第一义悉檀而作方便如来初欲劝门拟宜令众善奉行成就十力四无所畏一切种智而众生不堪次欲诫门拟宜令诸恶莫作证大涅槃而亦不堪无机息化故知念用大乘只是劝诫两悉檀神通智慧耳定慧力庄严以此度众生即其义也前叹长者其年衰迈即譬智断智断即身手有力也衣裓是西国盛华之器以譬如来知见几譬四无所畏案譬十力盖略中广之异耳略说名如来知见知即一切种智见即佛眼名略义玄譬如衣裓一足而多含处中说名四无所畏用对四谛如几于法小广于物小安隐广说名十力横竖该括如案多足于法则广物则大安于三七日思欲说此广略佛法是为劝门拟宜也复更思惟下是明无机惟有一门而复狭小者门指大乘车门释此有别有通别者分字别释一谓一理一道清净门谓正教通于所通小谓断常七方便等皆不能入若论教理宽博则非狭小众生不能以此理教自通欲谈无机故言狭小耳通者理教行三一一通明一门狭小理者理纯无杂故言一即理能通故言门微妙难知故言狭小教者十方谛求更无余乘唯一佛乘故言一此教能通故言门此教微妙凡夫不知出处是不知权不知入处是不知实二乘因闻少知出要永不知入菩萨虽自知出亦不知入夺七方便皆不知出入故云若但赞佛乘众生没在苦不能以教自通将谈无机故言狭小行者圆因自行行大直道无留难故故名一善行菩萨道直至道场故名门妙行难行方便无机故言狭小耳诸子幼稚等者虽于二万佛所教无上道而大乘善根微弱名为幼稚若闻大乘能生谤毁名未有所识此善弱也初退大时深着见爱受八苦时深着依正欲界着五尘色界着味禅无色界着定故名恋着戏处此恶强也堕落有二一者幼稚忆本戏处故堕落譬着五欲堕在三涂二者无识执物不坚故堕落譬谤大乘堕在三涂故曰众生诸根钝着乐痴所盲云何而可度又云若但赞佛乘破法不信故坠于三恶道也劝既无机义含息化。

　　△二诫门拟宜不得。

　　我当为说怖畏之事此舍已烧宜时疾出无令为火之所烧害作是念已如所思惟具告诸子汝等速出父虽怜愍善言诱谕而诸子等乐着嬉戏不肯信受不惊不畏了无出心亦复不知何者是火何者为舍云何为失但东西走戏视父而已。

　　对治之相如大品中说四念处是摩诃衍以不可得故异于小乘也既着戏处故说怖事令得免离言五阴舍已被五浊火烧宜急舍离若久住着必断善根故言无令为火之所烧害此拟宜也父虽怜愍下是明无机不惊不畏如上释不识八苦五浊能烧善根如不知火不识阴界入法是诸苦器如不知舍不知丧失法身之由如不知者何为失背明向暗生死往还如东西驰走复起见爱如戏也不从大教故言视父而已诫又无机义含息化初舍几譬竟。

　　△二用车譬譬上念同诸佛用三乘称宜可得为四初拟宜一车譬二知子先心所好譬三叹三车希有譬四适子所愿譬。

　　初拟宜三车譬譬上寻念过去佛亦作三乘化也。

　　尔时长者即作是念此舍已为大火所烧我及诸子若不时出必为所焚我今当设方便令诸子等得免斯害。

　　大乘化功为父命众生大善为子命大善若尽即子命断子命断则化功亦废即父命断故云若不时出必为所焚也上文能于所烧之门安隐得出今何以云若不时出必为所焚前得出者即是法身出今言若不时出即是应身同疾若众生有善则与应身同出若众生善断不与应身时出即是俱为所焚盖欲以应身拟宜令其时出也我今当设方便即是拟欲施权。

　　△二知子先心所好譬譬上作是思惟时十方佛皆现等。

　　父知诸子先心各有所好种种珍玩奇异之物情必乐着。

　　昔曾习小是其先心性欲不同是各有所好又众生昔曾习大大习未浓是为大弱欣慕涅槃是为小强如身子六心中退知本习大名知先心知其退慕涅槃名知各有所好。

　　△三叹三车希有譬譬上思惟是事已即趣波罗柰等。

　　而告之言汝等所可玩好希有难得汝若不取后必忧悔如此种种羊车鹿车牛车今在门外可以游戏汝等于此火宅宜速出来随汝所欲皆当与汝。

　　汝等所可下以譬劝转如此种种下以譬示转随汝所欲皆当与汝以譬证转或问车三使二城一城有车无俱譬方便何以不同答凡立譬者各从一义不可执一而疑异途故一二三但是离合为对三周信解等异是故别耳皆譬方便其义不殊车则通举方便故三使则从难别对故二城是二三之处故一当知城亦从人故二故云息处说二车亦从难但二使亦义兼菩萨此三俱有人理教行城若说化故亦无车依造作故还有使约权同故亦有权乃非实故亦无权实相对俱通四句从权化故俱有从实义故俱无俱通权实故有无同约一理故双废。

　　△四适子所愿譬譬上受行悟入是名转法轮等。

　　尔时诸子闻父所说珍玩之物适其愿故心各勇锐互相推排竞共驰走争出火宅。

　　前偈本略今譬事广广明修因至果之相言适其愿者机教相称即闻慧也(四念处)勇锐者即是思慧思心动虑正勤方便也(四正勤)互相推排者推四真理排伏见惑历观上下八谛三十二行名为互相此入修慧属暖顶位也竞者争取胜理是忍法位缩观趣苦法忍也共者是世第一位同观苦谛下四随一行与苦法忍不别也驰走者入见道位一十六心速疾见理譬上便有涅槃音见道则分得涅槃也争出者思惟道也争出三界成无学果断思惑尽方出火宅即譬上偈及以阿罗汉法僧差别名也观心释者中道正观直观实相心法相称名适其愿境无边故观亦无边名勇境研心利名锐心境相研名互相推排心王心数缘境速疾名竞共驰走遍历一切阴界入等无非实相名出火宅(约教则有四教修因至果之相今且在藏约观亦有四教差别今唯在圆)二舍几用车譬竟。

　　△三等赐大车譬譬上显实为四初父见诸子免难欢喜譬二诸子索车譬三等赐诸子大车譬四诸子得车欢喜譬前偈本中先机发后佛喜今先佛喜后索车文有先后义无先后也。

　　初父见诸子免难欢喜譬上今我喜无畏。

　　是时长者见诸子等安隐得出皆于四衢道中露地而坐无复障碍其心泰然欢喜踊跃。

　　四衢道譬四谛观露地譬三界思尽坐者譬住果不进也子果缚尽故无复障碍生安隐想故其心泰然子既免难父则欢喜。

　　△二诸子索车譬譬上大乘机发咸以恭敬心皆来至佛所也。

　　时诸子等各白父言父先所许玩好之具羊车鹿车牛车愿时赐与。

　　三车以譬三乘果位为求三乘果所以出三界既出三界已实无三乘果证可得而又方等弹诃般若淘汰今经彰言方便非实所以殷勤三请名为索车指昔所许三权正是请今一实故名大乘机发也须知在方等时屡被挫折不知所云便有机索至般若时转教付财但自未知得与不得便有情索今法华会发言三请更加口索也。

　　△三等赐诸子大车譬譬上正明显实正直舍方便但说无上道也又为三初标章二释车等三释心等。

　　今初。

　　舍利弗尔时长者各赐诸子等一大车。

　　各赐诸子者以子等故心必等也譬一切众生皆有佛性佛性既同等是佛子佛心无偏也等一大车者以法等故无非佛法譬一切法皆摩诃衍也但点所习无非妙乘只由性同赐义则等谓各随本习四谛因缘六度四等乃至色心逆顺依正行理因果自他解惑大小福慧无量诸法各于旧习开示真实旧习不同故言各皆摩诃衍一摄一切遍具遍入故言大车。

　　△二释车等又二初正明车体二释有车之由。

　　今初。

　　其车高广众宝庄校周匝栏楯四面悬铃又于其上张设幰盖亦以珍奇杂宝而严饰之宝绳交络垂诸华缨重敷婉筵安置丹枕驾以白牛肤色充洁形体姝好有大筋力行步平正其疾如风又多仆从而侍卫之。

　　假名车有高广相譬如来知见深远横周法界边际竖彻三谛源底也(法界三谛并非横竖虽无横竖法界从遍言横则便三谛名异言竖则便不二互显思之可见)众宝庄校譬万行修饰也周匝栏楯譬陀罗尼能持万善遮众恶也四面悬铃譬四无碍辩下化众生也张设幰盖譬四无量心不思议梵行也众德之中慈悲最高普覆一切亦以珍奇杂宝而严饰之譬真实万善严此慈悲故大经云慈若具足十力无畏等名如来慈也宝绳交络譬四弘誓愿坚固大慈心也垂诸华缨譬四摄神通等悦动众生亦譬七觉妙鬘也重敷婉筵譬观练熏修一切诸禅重沓柔软也安置丹枕者丹即赤光譬无分别法枕有内外若车外枕亦名为轸随所到处须此支昂譬即动而静即静而动若车内枕休息身首譬一行三昧息一切行身智首也驾以白牛者譬无漏般若能导谛缘度等一切万行到萨婆若白是色本即与本净无漏想应体具万德如肤充烦恼不染如色洁又圆四念处为白牛四正勤二世善满如肤充二世恶尽如色洁四如意足称行者心如形体姝好筋譬五根住立能生力譬五力摧伏干用行步平正譬定慧均等又譬七觉调平其疾如风譬八正道中行速疾到萨婆若也仆从譬方便波罗蜜能屈曲随人给侍使令魔外二乘皆随方便智用故净名云皆吾侍者又果地神通运役随意名为仆从观心释者现前一念心性竖无初后横绝边涯即空即假即中故高具足百界千如故广性德过于恒河沙数故名众宝庄校心外无法举心则摄一切世出世法故名周匝栏楯心能普应一切演诸音教故名四面悬铃心为诸法中最无法不覆故名张设幰盖心王作观则有诸善心所与之相应故名亦以珍奇杂宝而严饰之善心心数互作等无间缘故名宝绳交络善心心所出生无量智慧福德故名垂诸华缨只此一念心性具足柔软轻安之法重重无尽故名重敷婉筵观此心性即动即静能静能动动静不二故名安置丹枕心性之理由妙观显故名驾以白牛称性妙观具诸功德故名肤充不杂烦恼故名色洁圆融自在故名形体姝好圆观最能生长善根故有大筋圆观最能摧伏界内界外一切爱见故有大力圆观即止即观定慧不二故名行步平正圆观称性无作任运入于无功用道故名其疾如风圆观普摄诸法一切诸法皆任圆观之所使令故名又多仆从而侍卫之当知车体非高非广而论高广即正因理性也白牛即了因慧性众具即缘因善性三法不纵横不并别不可思议名为佛乘一切众生但有性德佛乘闻此佛乘能生信解则为名字佛乘念念观心靡间靡杂则为观行佛乘粗垢先落六根清净则为相似佛乘开示悟入游于四方则为分证佛乘直至道场众行都息则为究竟佛乘自行已满运他不休穷未来时利乐无尽是为观心大白牛车也又此一文具足十乘观法其车高广即不思议境圆摄具度白牛而为其体张设幰盖即真正发菩提心以大慈故遍与十界道灭之乐以大悲故遍拔十界苦集之苦也安内丹枕即巧安止观可坐可卧善自调适也其疾如风即遍破诸法一心三观无惑不破也安外丹枕即善识通塞可行则行可止则止也驾以白牛即道品调适圆妙三十七品如前说仆从侍卫即对治助开用前三教种种方便助显第一义也既云行步平正必游四方而至道场终不以凡滥圣即是能知次位既云有大筋力必能安忍内外顺逆诸障既云其疾如风必不染着似道法爱也上根但观不思议境于一法中圆悟十法中根从二至六随何法中圆悟十法下根展转具用十法方得开悟一家教观莫此为要思之修之又其车高广即如是体种种具度即如是相白牛即如是性是为性德三法生佛平等若研此三法至五品十信名如是力如是作若至开示悟入名如是因如是缘若至妙觉极位名如是果如是报众生性具三法名之为本如来修得三法名之为末性德修得无二无别名究竟等是则大白牛车人人自有何关佛赐然非佛说则日用不知又非法华开显则谓独一大乘迥超九界谁知三乘权行乃至世间依正色心惑业苦等一一无非摩诃衍哉。

　　△二释有车之由。

　　所以者何是大长者财富无量种种诸藏悉皆充溢。

　　由财富藏溢故能各赐诸子等一大车也财富无量譬果地福慧圆满种种诸藏谓行藏理藏一切法趣檀是趣不过戒忍等亦如是是约行为如来藏也一切法趣色是趣不过受想行识乃至界入等亦如是是约理明如来藏也自行此行理名充化他名溢实智满名充权智用名溢入中道名充双照故名溢非但藏多又皆充溢有何一法非摩诃衍故大乘无量也(阴界入等随拈一法无非理藏达此理藏故使诸度咸成行藏不达理藏诸行徒修)二释车等竟。

　　△三释心等。

　　而作是念我财物无极不应以下劣小车与诸子等今此幼童皆是吾子爱无偏党我有如是七宝大车其数无量应当等心各各与之不宜差别所以者何以我此物周给一国犹尚不匮何况诸子。

　　假使富而非子或应有吝假使是子而贫或不能给今自行既满故财富无量化缘已熟故是子无偏言各各与之者不移本习而示真实如身子于智慧开佛知见具一切佛法目连于神通开佛知见具一切佛法余可例知又阿含方等般若等一切教念处正勤根力觉道等一切行种种异名皆开示实相乃至历一切法亦如是故言其数无量也所以者何下举况释成一国譬寂光理性土也诸子譬同居结缘人也初释财多尚周一国况复诸子譬大圆因普该善恶遍益法界理亦不穷况同居土结缘人耶次释子等非子尚充何况是子譬佛无缘者尚度况有缘耶言非子者且贬正因不同缘了故抑言非然而佛慈普荫毕竟无偏况结缘子故约无缘大慈对本有理则一切众生无非佛子寄化仪说且以宿世未结缘者而为非子如来常给子自不归大慈通覆故云周给人天善恶体即法界故父果车即子理车但开其情假名等赐众生无尽车亦不穷不穷故不匮不匮故无偏望迷为闭悟本非开无缘尚度者缘了之子是先结缘者而熟脱之正因之子是未结缘者为其下种也番番种番番熟番番脱尽未来际无有已时是名出世长者大慈悲父三等赐诸子大车譬竟。

　　△四诸子得车欢喜譬譬上受行悟入疑网皆已除等。

　　是时诸子各乘大车得未曾有非本所望。

　　本求羊鹿水牛期出分段今得白牛尽于变易过本所望岂不欢喜三等赐大车譬竟。

　　△四无虚妄譬譬上不虚令勿疑法王秘要法也又三初问二答三述叹今初。

　　舍利弗于汝意云何是长者等与诸子珍宝大车宁有虚妄不。

　　△二答。

　　舍利弗言不也世尊是长者但令诸子得免火难全其躯命(则便)非为虚妄何以故若全身命便为已得玩好之具况复方便于彼火宅而拔济之。

　　世间玩好孰有重于身命者得全身命便非虚妄况费种种方便乃得拔济岂可以虚妄责长者耶意显但令得全小乘五分法身入空慧命便为已得昔来玩好况方便拔济乃令得大乘法身慧命耶是为免难不虚亦名以重夺轻不虚也。

　　世尊若是长者乃至不与最小一车犹不虚妄何以故是长者先作是意我以方便令子得出(所以假说三车)以是因缘无虚妄也何况长者自知财富无量欲饶益诸子等与大车。

　　在长者是不乖本心故不虚在诸子是过本所望故不虚也。

　　△三述叹。

　　佛告舍利弗善哉善哉如汝所言。

　　重言善哉述其二不虚也问佛何不自说不虚答佛许三与一自说为难身子说不虚取信为易也初立譬竟。

　　△二法合二初合总譬二合别譬初中二初合长者等三譬二合三十子等三譬与前立譬文不次第义则无缺。

　　今初。

　　舍利弗如来亦复如是则为一切世间之父于诸怖畏衰恼忧患无明闇蔽永尽无余而悉成就无量知见力无所畏有大神力及智慧力具足方便智慧波罗蜜大慈大悲常无懈倦恒求善事利益一切而生三界朽故火宅。

　　如来合长者譬利益一切一切即合五百人譬而生三界朽故火宅合舍宅譬也则为一切世间之父通指同居方便实报三土合上国邑聚落于诸怖畏乃至永尽无余显佛断德而悉成就无量知见显佛智德合上其年衰迈之内德也力无所畏合上外德财富无量也有大神力者深修禅定所得合上多田及智慧力者智必照境如身托处合上多宅具足方便合上多诸仆从大慈大悲等合上多诸人众乃至五百人以慈悲故所被则多也三界即是其家广大。

　　△二合三十子等三譬。

　　为度众生生老病死忧悲苦恼愚痴闇蔽三毒之火教化令得阿耨多罗三藐三菩提。

　　为度众生指有缘多合三十子譬也生老病死乃至三毒之火合火起譬也教化令得菩提合唯有一门譬也初合总譬竟。

　　△二合别譬四初合见火譬二合舍几用车譬三合等赐大车譬四合无虚妄譬。

　　今初。

　　见诸众生为生老病死忧悲苦恼之所烧煮亦以五欲财利故受种种苦又以贪着追求故现受众苦后受地狱畜生饿鬼之苦若生天上及在人间贫穷困苦爱别离苦冤憎会苦如是等种种诸苦众生没在其中欢喜游戏不觉不知不惊不怖亦不生厌不求解脱于此三界火宅东西驰走虽遭大苦不以为患舍利弗佛见此已便作是念我为众生之父应拔其苦难与无量无边佛智慧乐令其游戏。

　　此中见之一字合上长者见也诸众生乃至种种诸苦合上大火从四面起即是八苦之火从四倒起也众生没在其中乃至不以为患超合上而诸子等乃至无求出意也不观苦集故不生厌不观道灭故不求解脱舍利弗佛见此已等追合上即大惊怖等也拔苦难是大悲与佛乐是大慈。

　　△二合舍几用车譬又二初合舍几二合用车初合舍几但合劝门不合诫门前法说中亦但劝善不明诫恶当知劝修为正诫恶是傍又劝善即诫恶诫恶即劝善今合劝善即知合诫恶也文又为二初正合舍几二提譬帖合。

　　今初。

　　舍利弗如来复作是念若我但以神力及智慧力舍于方便为诸众生赞如来知见力无所畏者众生不能以是得度所以者何是诸众生未免生老病死忧悲苦恼而为三界火宅所烧何由能解佛之智慧。

　　若我但以等合上拟宜所以者何下合上不得也神力合身力智慧力合手力如来知见合衣裓力合案无所畏合几未免生老病死等合上诸子幼稚何由能解佛之智慧合上唯有一门而复狭小。

　　△二提譬帖合。

　　舍利弗如彼长者虽复身手有力而不用之但以殷勤方便勉济诸子火宅之难然后各与珍宝大车如来亦复如是虽有力无所畏而不用之。

　　提譬具明寝大施权后乃显实帖合且明无机寝大而施权显实二意自在下文初合舍几譬竟。

　　△二合用车譬三初合拟宜三车并知子先心二合叹三车希有三合适子所愿。

　　今初。

　　但以智慧方便于三界火宅拔济众生为说三乘声闻辟支佛佛乘。

　　智慧方便即合拟宜为说三乘即合知子先心所好也。

　　△二合叹三车希有又三初合示转二合证转三追合劝转。

　　今初。

　　而作是言汝等莫得乐住三界火宅(苦谛)勿贪粗弊色声香味触也若贪着生爱则为所烧(集谛)汝速出三界当得三乘声闻辟支佛佛乘(道灭二谛)。

　　合上三车今在门外汝等于此火宅宜速出来。

　　△二合证转。

　　我今为汝保任此事终不虚也汝等但当勤修精进如来以是方便诱进众生。

　　合上随汝所欲皆当与汝。

　　△三追合劝转譬中先劝故云追合。

　　复作是言汝等当知此三乘法皆是圣所称叹自在无系无所依求乘是三乘以无漏根力觉道禅定解脱三昧等而自娱乐便得无量安隐快乐。

　　合上汝等所可玩好希有难得也三乘皆是诸佛方便引物仪式故是圣所称叹得无生智为自在得尽智为无系我生已尽不受后有名无所依所作已办梵行已立名无所求根力觉道等通漏无漏贤位三十七品属有漏学无学位三十七品属无漏禅即四禅定即无色四定亦通有漏无漏今指无漏解脱即八解脱三昧即三三昧此唯无漏等即等取观练熏修诸禅无量安隐快乐谓真空涅槃永离灾患也二合叹三车希有竟。

　　△三合适子所愿。

　　舍利弗若有众生内有智性从佛世尊闻法信受殷勤精进欲速出三界自求涅槃是名声闻乘如彼诸子为求羊车出于火宅若有众生从佛世尊闻法信受殷勤精进求自然慧乐独善寂深知诸法因缘是名辟支佛乘如彼诸子为求鹿车出于火宅若有众生从佛世尊闻法信受勤修精进求一切智佛智自然智无师智如来知见力无所畏愍念安乐无量众生利益天人度脱一切是名大乘菩萨求此乘故名为摩诃萨如彼诸子为求牛车出于火宅。

　　内有智性者宿习三乘乐欲成三乘智性故佛得施三乘教也闻法信受即闻慧合上适其愿故也殷勤即思慧合上心各勇锐也精进即修慧合上推排排恶去故精推理明故进也欲速出三界等合上竞共驰走争出火宅也如羊不顾后群名声闻乘求自然慧者十二因缘本自有之非佛天人等所作又辟支多分是法行人从他闻少自推义多故取譬于鹿鹿不依人也求一切智谓欲遍知一切世出世法不同二乘唯求出世此智复名佛智以非二乘所能得故又名为自然智以超然自觉悟故又名为无师智佛为天人大师更无有为佛师者故且约三藏佛果释此四智当知四教四智名同义实迥别此不繁述菩萨望此修因安忍运载故取譬于牛也二合舍几用车譬竟。

　　△三合等赐大车譬譬文有四一免难二索车三等赐四欢喜今但合免难义兼索车但合等赐义兼欢喜文分为二初双牒免难等赐二譬二双合。

　　今初。

　　舍利弗如彼长者见诸子等安隐得出火宅到无畏处自惟财富无量等以大车而赐诸子。

　　△二双合。

　　如来亦复如是为一切众生之父若见无量亿千众生以佛教门出三界苦怖畏险道得涅槃乐。

　　此先合免难也以佛教门者依教所诠真理而起三乘圣行故得出苦。

　　如来尔时便作是念我有无量无边智慧力无畏等诸佛法藏是诸众生皆是我子等与大乘不令有人独得灭度皆以如来灭度而灭度之是诸众生脱三界者悉与诸佛禅定解脱等娱乐之具皆是一相一种圣所称叹能生净妙第一之乐。

　　此次合等赐也我有无量乃至诸佛法藏合上财富无量诸藏充溢即有车之由也是诸众生皆是我子乃至娱乐之具合上心等诸佛禅定解脱并依中道实相故与二乘禅定解脱不同也皆是一相乃至第一之乐合上正明车体譬文广今文略但点三德以收众义一相是实相即法身德一种是种智即般若德能生净妙第一之乐乐即无苦是解脱德三德不可思议名为高广大车三合等赐大车譬竟。

　　△四合无虚妄譬二初牒譬二正合。

　　今初。

　　舍利弗如彼长者初以三车诱引诸子然后但与大车宝物庄严安隐第一然彼长者无虚妄之咎。

　　△二正合。

　　如来亦复如是无有虚妄初说三乘引导众生然后但以大乘而度脱之何以故如来有无量智慧力无所畏诸法之藏能与一切众生大乘之法但不尽能受舍利弗以是因缘当知诸佛方便力故于一佛乘分别说三。

　　能与一切众生大乘之法犹所云以我此物周给一国犹尚不匮也不尽能受故不得已为一施三三由众生非佛本意今说大乘不乖本心故不虚也前舍利弗问云愿为四众说其因缘今故答云以是因缘分别说三二正譬说中初长文竟。

　　妙法莲华经台宗会义卷二之一

　　妙法莲华经台宗会义卷二之二

　　古吴后学蕅益　智旭　述

　　△正譬说中二重颂为二初颂立譬二颂法合初中二初颂总譬二颂别譬初又四初颂长者二颂家宅三颂五百人四颂火起略不颂一门及三十子也。

　　今初。

　　佛欲重宣此义而说偈言譬如长者。

　　但颂位号即兼名行叹德如举佛号便知万德。

　　△二颂家宅。

　　有一大宅其宅久故而复顿弊堂舍高危柱根摧朽梁栋倾斜基陛隤毁墙壁圮坼泥涂阤落覆苫乱坠椽梠差脱周障屈曲杂秽充遍。

　　因缘释者有一大宅且指同居大千三界三界无始为久非今所造为故无常卑鄙名顿弊色界为堂欲界为舍不免堕落为高危命根支持为柱四相所迁为摧朽意识纲维为梁栋诸苦所坏为倾斜过去行业为基陛业运迁灭为隤毁四大为墙壁互相损害为圮坼皮肤为泥涂壮色不停为阤落四威仪不正为覆苫乱坠五识不利不相主境为椽梠差脱意识处处驰逐为周障遍历六根取境为屈曲遍于六尘起贪恚痴为杂秽充遍此总约三界色心为宅体也观心释者现前一念五阴身心其性本自竖穷横遍名一大宅无始以来闇识相传无有作者名为久故念念无常迷情恶劣名为顿弊腹为堂背为舍两足为柱根脊骨为梁栋臀䏶为基陛皮肉为墙壁肤色为泥涂须发为覆苫牙齿骨节为椽梠遍身之内为周障小肠大肠等为屈曲大小不净为杂秽充遍如此一身身外更无别物名一大宅而为理即长者所有若能念念观察知此五阴身心所有苦性即法身德所有惑染即般若德所有业行即解脱德则转为名字长者乃至转为究竟长者自觉觉他利益无尽若不观察则尽未来际恒居火宅烧已复烧终不知此大宅体即大白牛车哀哉哀哉。

　　△三颂五百人。

　　有五百人止住其中。

　　譬五道也既有五道即有三乘根性兼得三十子也。

　　△四颂火起四初颂地上事譬欲界二颂穴中事譬色界三颂穴外事譬无色界四总结众难非一问经文已自有譬有合何故譬中复约譬释答譬广合略理应释譬况鸱枭雕鹫乃至夜叉饿鬼等若不譬利钝诸使何用列此冗杂名物岂佛有无义语耶初中四初明所烧之类二明火起之由三正明火起之势四明被烧之相。

　　初明所烧之类譬十使众生也。

　　鸱枭雕鹫乌鹊鸠鸽蚖蛇蝮蝎蜈蚣蚰蜒守宫百足鼬狸鼷鼠诸恶虫辈交横驰走屎尿臭处不净流溢𧏙螂诸虫而集其上狐狼野干咀嚼践踏哜啮死尸骨肉狼藉由是群狗竞来搏撮饥羸慞惶处处求食斗诤揸掣啀喍嗥吠其舍恐怖变状如是。

　　此先譬五钝使也鸱枭等八鸟以譬慢使众生自举轻他如鸟陵高下视陵他名慢自恃名憍故以憍释慢文殊问经明八憍今用配八鸟盛壮憍如鸱姓憍如枭富憍如雕自在憍如鹫寿命憍如乌聪明憍如鹊行善憍如鸠色憍如鸽次蚖蛇等二句以譬瞋使蚖者黑蛇也蚖蛇不触而吸譬非理瞋蝮者虺也长三寸大如指鼻上有针蝮蝎触之则螫譬执理瞋赤头者名蜈蚣不赤者名蚰蜒譬戏论瞋次守宫等八句总譬痴使守宫即蝘蜒也守宫百足兀然无知譬独头无明鼬似鼠而亦啖鼠狸即猫类鼷即甘口鼠此四譬相应无明诸恶虫辈交横驰走结上独头相应二种无明遍缘三界故交横纷起速疾故驰走即是从痴根本备起诸结也屎尿二句明痴心所著之境皆无常苦无我不净𧏙螂二句明迷事无明妄计以为常乐我净而生染着也狐狼等八句总譬贪使狐狼譬有力贪以威势取野干譬无力贪从他乞索咀嚼譬有用而取践踏譬不用而取又少则咀嚼多则践踏也哜啮譬贪噬无厌死尸譬粗弊五欲骨肉狼藉譬积聚五尘不知止足由是群狗竞来搏撮譬王贼等有大力者举彼有力无力所积之物皆能强取之也饥譬常不知足羸譬求不称意慞惶譬种种营觅所谓多欲之人虽富而贫也又爱心贪贪五尘之肉见心贪贪道理之骨推求知见遂多所解即是多骨须骨之狗竞来搏取于见心中未得正法之食名饥不能伏断见惑名羸处处求解名为慞惶互相是非名为斗诤意谓为非如向前揸复谓为是如向后掣发言论决是非之理如啀喍嗥吠此即合前由是群狗等四句共有六句皆譬疑使其舍恐怖变状如是总结上五钝使也(见属利使自在后文今约钝中之利故推道理而起于疑也聚唇露齿名啀喍出声大吼名嗥吠)。

　　处处皆有魑魅魍魉夜叉恶鬼食啖人肉毒虫之属诸恶禽兽孚乳产生各自藏护夜叉竞来争取食之食之既饱恶心转炽斗诤之声甚可怖畏鸠槃茶鬼蹲踞土埵或时离地一尺二尺往返游行纵逸嬉戏捉狗两足扑令失声以脚加颈怖狗自乐复有诸鬼其身长大裸形黑瘦常住其中发大恶声叫呼求食复有诸鬼其咽如针复有诸鬼首如牛头或食人肉或复啖狗头发髼乱残害凶险饥渴所逼叫唤驰走。

　　此次譬五利使也处处皆有二句总明五种利使遍于三界五阴四谛造次恒有也山怪曰魑宅怪曰魅木石变怪曰魍魉夜叉等三偈别譬邪见人肉譬出世善报食啖人肉譬拨无出世因果也毒虫禽兽孚乳产生各自藏护譬世间因果因能有果名藏必得不失名护争取食之譬拨无世间因果也食之既饱譬邪见成就恶心转炽譬邪见增广斗诤之声譬拨无因果邪论甚可怖畏譬闻此邪论能使人堕落三涂也鸠槃等两偈半别譬戒取鸠槃茶可畏鬼也虚坐名蹲实坐名踞地形高处名土埵譬外道依于戒取修行十善能生欲界六天高处也或时离地一尺二尺者譬依戒取修得四禅生在色界名离地一尺或依戒取得四空定生无色界名离地二尺也往返游行者往譬生上二界返譬还生欲界纵逸嬉戏者譬不入正道终无实诣也捉狗两足譬妄计苦行为净扑令失声譬妄计苦行不得苦果以脚加颈譬以苦行希求乐果怖狗自乐譬以苦行暂伏烦恼或时稍得味禅也复有诸鬼其身长大等六句别譬身见竖入三世计我名长横遍五阴计我名大计我自在不修善法即无惭愧故名裸形以恶庄严故名黑无功德资故名瘦妄计有我永不能出三界故云常住其中发言宣说种种我相故云发大恶声妄计有我能得涅槃故名叫呼求食也次复有诸鬼其咽如针别譬见取咽细命危而保其寿如非想无常而妄计涅槃也次复有诸鬼首如牛头等二偈别譬边见依于身见起断常二见如牛头二角断常二见能断出世善根如食人肉能断世间善根如或复啖狗有时计断有时计常前后回转如头发髼乱计常破害无常正理计断破害缘起正理计常堕常坑计断堕断坑故云残害凶险无智慧食无禅定饮故云饥渴所逼宣唱断常邪论故云叫唤轮回生死不息故云驰走也。

　　夜叉饿鬼诸恶鸟兽饥急四向窥看窗牖如是诸难恐畏无量。

　　此总结欲界利钝烦恼众生之相也并是有漏之心常乏道味故云饥急邪观空理慕仰道味故云四向窥看滞着心多不会正理如窗牖观空不得无碍初明所烧之类竟。

　　△二明火起之由譬起五浊之由也。

　　是朽故宅属于一人其人近出未久之间于后宅舍忽然火起。

　　三界是佛应化之处从发心来誓愿度脱故云属于一人长者在宅能令慎火由出去后诸子无知故令火起譬佛近于大通佛时常教是等令伏五浊众生感尽如来舍应此等于后便起五浊也他土赴缘非是永去故言近出又已证无生不生三界故名为出不久应来故名为近寿量品云数现涅槃即是出宅意也三界为宅五阴为舍。

　　△三正明火起之势譬正起五浊也。

　　四面一时其焰俱炽栋梁椽柱爆声震裂摧拆堕落墙壁崩倒。

　　四面譬身受心法也顿起四倒五浊八苦故云一时其焰俱炽命断为爆风刀解体为裂气断骨离为摧折堕落四大解散为墙壁崩倒由浊倒故身命无常。

　　△四明被烧之相譬八苦五浊逼恼利钝众生也。

　　诸鬼神等扬声大叫雕鹫诸鸟鸠槃茶等周慞惶怖不能自出。

　　诸鬼神等等取一切利钝诸使也扬声大叫恐怖无措也雕鹫诸鸟别举钝使中之胜者鸠槃茶别举利使中之胜者然皆周慞惶怖不能自出故知若非三宝四谛四念处法纵令天龙神圣决定不免轮回初颂地上事譬欲界竟。

　　△二颂穴中事譬色界三初譬所烧之类二明火起之由及火起之势三明被烧之相。

　　今初。

　　恶兽毒虫藏窜孔穴毗舍阇鬼亦住其中。

　　孔穴虽复不及门外敞豁犹得免于猛炎以譬四禅虽复不及界外安乐犹得免于欲界粗恶也恶兽毒虫总举钝使众生毗舍阇鬼略举利使众生并能得禅生于色界也毗舍阇此云啖精气。

　　△二明火起之由及火起之势。

　　薄福德故为火所逼共相残害饮血啖肉。

　　薄福德故一句是火起之由为火所逼等是火起之势也孔穴之中虽无猛炎犹有热恼譬四禅中虽无欲界恶法亦有爱味细苦展转厌下欣上以上伏下名共相残害但着默然如饮血但着支林功德如啖肉也。

　　△三明被烧之相。

　　野干之属并已前死诸大恶兽竞来食啖臭烟熢㶿四面充塞。

　　野干譬欲界贪故已前死诸大恶兽譬色界贪能吞欲界贪也欲界四倒八苦犹如猛炎色界四倒譬以臭烟亦通身受心法及以四大故言四面充塞也二颂穴中事譬色界竟。

　　△三颂穴外事譬无色界二初明所烧之类二明被烧之相。

　　今初。

　　蜈蚣蚰蜒毒虫之类为火所烧争走出穴鸠槃茶鬼随取而食。

　　厌患色笼是苦粗障欣向无色为净妙离故云为火所烧争走出穴既取上定随灭下缘故云鸠槃茶鬼随取而食也然通而言之利钝二使并堪得无色定今别约钝使厌下故攀上利使证上故灭下也。

　　△二明被烧之相。

　　又诸饿鬼头上火然饥渴热恼周慞闷走。

　　四空诸天并乏无漏饮食故如饿鬼虽居三界之顶不免无常所烧故如头上火然无正道食故饥无助道浆故渴犹为微细八苦所逼故热犹有微细诸惑现行故恼犹在生死轮回数中不知出要故云周慞闷走也三颂穴外事譬无色界竟。

　　△四总结众难非一。

　　其宅如是甚可怖畏毒害火灾众难非一。

　　初颂总譬竟。

　　△二颂别譬三初颂长者见火譬二颂舍几用车譬三颂等赐大车譬略不颂无虚妄譬也。

　　今初。

　　是时宅主在门外立闻有人言汝诸子等先因游戏来入此宅稚小无知欢娱乐着长者闻已惊入火宅。

　　初三句颂能见次五句颂所见后二句颂惊怖也门外者法身地也立者常怀大悲欲救众生不处第一义空座也上文云见今颂云闻以闻代见显见闻不二也有人言者法是佛师谓三昧法也若入三昧则能见机三昧令佛见故云闻有人言也先因游戏来入此宅者有二义一者初发心时即名为出未登不退仍起见思故云游戏来入此宅二者理性本净非三界法因无明故而起戏论妄有生死故云游戏来入此宅稚小者大善未着也无知者痴惑所缠也惊入者大悲起应也。

　　△二颂舍几用车譬二初颂舍几二颂用车。

　　初颂舍几前法合中但合劝门今但颂诫门亦互显也。

　　方宜救济令无烧害告喻诸子说众患难恶鬼毒虫灾火蔓延众苦次第相续不绝毒蛇蚖蝮及诸夜叉鸠槃茶鬼野干狐狗雕鹫鸱枭百足之属饥渴恼急甚可怖畏此苦难处况复大火诸子无知虽闻父诲犹故乐着嬉戏不已。

　　前四偈半颂诫门拟宜后一偈颂不得也方宜者拟以大教逗其宜也告喻者即是诫门说众患难也恶鬼毒虫句总立所烧即利钝十使众生灾火蔓延三句总明烧势及以烧相毒蛇等二偈广明所烧杂列利钝诸使不复次第此苦难处二句即是况结三界因果已不堪处况又起五浊耶诸子无知即是无大乘机不肯信受子既深着见思嬉戏不已父诲所不能化即含有息化之意。

　　△二颂用车三初颂拟宜三车二颂叹三车希有三颂适子所愿略不颂知子先心也。

　　今初。

　　是时长者而作是念诸子如此益我愁恼今此舍宅无一可乐而诸子等耽湎嬉戏不受我教将为火害即便思惟设诸方便。

　　初一偈明拟宜意次一偈明用小之由由着见思故唯施小次二句明用小之意若不用小则大小并亡故云将为火害次二句正思用小。

　　△二颂叹三车希有。

　　告诸子等我有种种珍玩之具妙宝好车羊车鹿车大牛之车今在门外汝等出来吾为汝等造作此车随意所乐可以游戏。

　　初四句颂劝转次三句颂示转汝等出来句重颂劝转后一偈颂证转也吾能造车即是引己所证而明不谬。

　　△三颂适子所愿。

　　诸子闻说如此诸车即时奔竞驰走而出到于空地离诸苦难。

　　闻说颂闻慧奔竞颂思修驰走而出颂见谛到于空地颂无学也二颂舍几用车譬竟。

　　△三颂等赐大车譬四初颂父见诸子免难欢喜譬二颂诸子索车譬三颂等赐诸子大车譬四颂诸子得车欢喜譬。

　　今初。

　　长者见子得出火宅住于四衢坐师子座而自庆言我今快乐此诸子等生育甚难愚小无知而入险宅多诸毒虫魑魅可畏大火猛焰四面俱起而此诸子贪乐嬉戏我已救之令得脱离是故诸人我今快乐。

　　住于四衢谓了了见四谛也坐师子座者宅主初在门外犹有忧畏故云立今见子免难方得无畏故云坐方便品云今我喜无畏即此义也又前是大机未会故云立今是小化已周故云坐立者冥利坐者显益也而自庆言者得所化机是故庆快二万亿佛所教以大乘是故云生中间小熟是故云育经此多时数数将养故云甚难善根尚微故云愚小妄惑所覆故云无知无知则起浊起浊则招果故云入宅多诸毒虫二句总述三界利钝之相大火猛焰二句总述三界八苦之势而此诸子二句明其起见起爱不能自拔我已救之二句明其欢喜之由是故诸人二句结成欢喜之意。

　　△二颂诸子索车譬。

　　尔时诸子知父安坐皆诣父所而白父言愿赐我等三种宝车如前所许诸子出来当以三车随汝所欲今正是时惟垂给与。

　　知父安坐者索车时也正同将说法华时也皆诣父所者索车仪也正同此会咸以恭敬心皆来至佛所也愿赐我等三种宝车者正请索也如前所许者执昔而疑今也前云实有三乘可随我欲今既斥为方便必当别垂给与也。

　　△三颂等赐诸子大车譬。

　　长者大富库藏众多金银琉璃砗磲码瑙以众宝物造诸大车庄校严饰周匝栏楯四面悬铃金绳交络真珠罗网张施其上金华诸缨处处垂下众彩杂饰周匝围绕柔软缯纩以为茵褥上妙细氎价直千亿鲜白净洁以覆其上有大白牛肥壮多力形体姝好以驾宝车多诸傧从而侍卫之以是妙车等赐诸子。

　　初二句超颂有车之由次六偈半皆颂正明车体后二句追颂标章略不颂心等然车等子等则心必等明矣屋盛物曰库可喻六根具一切法地盛物曰藏可喻诸行具一切法又阴界入等具一切法可喻以藏约理如地故道品六度等具一切法可喻以库约修如屋故其实一一法中具一切行及一切法一一行中具一切法及一切行故名库藏众多而大富也性具诸法总名众宝从性起修名之为造子多行多车则随多名之为诸一一车体无不高广名之为大又须示方知子修名造以性泯修造还本有乃车体也庄校下皆具度也初四句如前释真珠罗网二句即颂幰盖慈门非一犹如网孔一一孔中皆一真珠如众慈门并称于实也金华诸缨二句即颂垂诸华缨以明众机遍悦也众彩杂饰明垂化之处设应不同周匝围绕明摄物之宜无所阙少柔软缯纩即颂婉字以为茵褥即颂筵字上妙细氎四句即追颂重敷二字意显种种事禅并即实相不同凡小杂诸烦恼故鲜白净洁而上妙也大白牛如前释傧从即仆从余皆可知。

　　△四颂诸子得车欢喜譬。

　　诸子是时欢喜踊跃乘是宝车游于四方嬉戏快乐自在无碍。

　　乘中道妙慧横游四种四门四种四谛竖游四十一位证于究竟常乐我净四德也初颂立譬竟。

　　△二颂法合二初颂合总譬二颂合别譬初中四初颂合长者二颂合五百人三颂合家宅四颂合火起。

　　今初。

　　告舍利弗我亦如是众圣中尊世间之父。

　　我亦如是句颂合位号下二句颂合名行兼叹德也。

　　△二颂合五百人兼得三十子义。

　　一切众生皆是吾子深着世乐无有慧心。

　　一切指三界五道也三十是缘因子一切是正因子。

　　△三颂合家宅兼得一门义。

　　三界无安犹如火宅。

　　△四颂合火起。

　　众苦充满甚可怖畏常有生老病死忧患如是等火炽然不息。

　　初二句标次二句释后二句结也初颂合总譬竟。

　　△二颂合别譬四初颂合见火二颂合舍几用车三颂合等赐大车四颂合无虚妄。

　　今初。

　　如来已离三界火宅寂然闲居安处林野今此三界皆是我有其中众生悉是吾子而今此处多诸患难唯我一人能为救护。

　　初一偈颂合能见正由寂然在王三昧寂而常照故能见也次六句颂合所见后二句颂合惊怖入宅。

　　△二颂合舍几用车二初颂合舍几二颂合用车。

　　今初。

　　虽复教诏而不信受于诸欲染贪着深故。

　　初一句颂拟宜第二句颂不得后两句释成不信之由兼含息化之意。

　　△二颂合用车。

　　以是方便为说三乘令诸众生知三界苦开示演说出世间道是诸子等若心决定具足三明及六神通有得缘觉不退菩萨。

　　初二句颂合拟宜次四句颂合叹三车希有后六句颂合适子所愿也若心决定总颂三乘驰走之位具足等四句别颂三乘争出之位不退义通兼前三教二颂合舍几用车竟。

　　△三颂合等赐大车二初颂合等赐二颂合欢喜略不颂免难索车。

　　今初。

　　汝舍利弗我为众生以此譬喻说一佛乘汝等若能信受是语一切皆当成得佛道。

　　此先颂皆是我子等与大乘乃至皆以如来灭度而灭度之合心等也。

　　是乘微妙清净第一于诸世间为无有上佛所悦可一切众生所应称赞供养礼拜。

　　此即颂皆是一相一种圣所称叹能生净妙第一之乐合车体也。

　　无量亿千诸力解脱禅定智慧及佛余法得如是乘。

　　此追颂我有无量无边智慧力无畏等诸佛法藏合有车之由也初颂合等赐竟。

　　△二颂合欢喜。

　　令诸子等日夜劫数常得游戏与诸菩萨及声闻众乘此宝乘直至道场以是因缘十方谛求更无余乘除佛方便。

　　初七句正明各得大乘法喜后四句结成劝信也日夜者初得佛知见中道智光如日余无明在如夜自得中道智如日慈悲入生死如夜常行二法故言游戏也广化三乘同得一乘故言与诸菩萨及声闻众乘此宝乘此乘圆顿无委曲相故言直至道场次结成唯一无三因缘可知三颂合等赐大车竟。

　　△四颂合无虚妄。

　　告舍利弗汝诸人等皆是吾子我则是父汝等累劫众苦所烧我皆济拔令出三界我虽先说汝等灭度但尽生死而实不灭今所应作唯佛智慧若有菩萨于是众中能一心听诸佛实法诸佛世尊虽以方便所化众生皆是菩萨。

　　初四句先定父子天性至情即是颂如来亦复如是无有虚妄也次四句即颂初说三乘引导众生也次十四句即颂然后但以大乘而度脱之也。

　　若人小智深着爱欲为此等故说于苦谛众生心喜得未曾有佛说苦谛真实无异若有众生不知苦本深着苦因不能暂舍为是等故方便说道诸苦所因贪欲为本若灭贪欲无所依止灭尽诸苦名第三谛为灭谛故修行于道离诸苦缚名得解脱。

　　此超颂众生不尽能受大乘之法故佛以方便力为说生灭四谛也苦本即集谛方便说道犹云方便说言第三谛即灭谛余可知。

　　是人于何而得解脱但离虚妄名为解脱其实未得一切解脱佛说是人未实灭度斯人未得无上道故我意不欲令至灭度我为法王于法自在安隐众生故现于世。

　　此追颂如来有无量智慧力无所畏诸法之藏能与一切众生大乘之法也但离虚妄者离见思也一切解脱者如来大涅槃也未实灭度者变易生死尚在也无上道者一切种智也法王现世为安众生许三与一宁有虚妄重颂竟譬说周四大段中初正譬开三显一有请有答答中有三初发起二正譬说竟。

　　△三劝信流通信者信佛说不说也劝者劝可通不可通有此二义故言劝信文为二初标两章二释。

　　今初。

　　汝舍利弗我此法印为欲利益世间故说在所游方勿妄宣传。

　　初四句标说不说者我此实相法印为欲利益世间故说也若四十余年未是说时若五千未退则不说也次二句标可通不可通者勿妄宣传也恶者强说令其堕苦善者不说误其得乐大悲愍恶则不宜通大慈念善则应可通也按此文佛嘱身子若此即与日月灯明嘱妙光同至于身子先佛入灭不过小机所见耳今日得闻法华未始不仍是身子流通力也。

　　△二释为二初释可说不可说二释可通不可通。

　　今初。

　　若有闻者随喜顶受当知是人阿惟越致若有信受此经法者是人已曾见过去佛恭敬供养亦闻是法若人有能信汝所说则为见我亦见于汝及比丘僧并诸菩萨斯法华经为深智说浅识闻之迷惑不解一切声闻及辟支佛于此经中力所不及汝舍利弗尚于此经以信得入况余声闻其余声闻信佛语故随顺此经非己智分。

　　此正明如来利益世间之相也通论三世利益别论令二乘入信初一偈是观现在益为说梵语阿惟越致此云不退次六句是观过去善为说次六句是观未来善为说下文云若深信解者见佛常在灵鹫即此义也次四句结上起下如来观彼深智三世利益是故为说浅识不解则不为说也后三偈正明二乘由信得入非己智分实得阿罗汉必信佛语故智力虽弱亦可为说若五千增上慢人佛则不为说矣。

　　△二释可通不可通又二初约大悲门莫为恶说二约大慈门应为善人说。

　　今初。

　　又舍利弗憍慢懈怠计我见者莫说此经凡夫浅识深着五欲闻不能解亦勿为说若人不信毁谤此经则断一切世间佛种。

　　此经所诠纯谈实相以实相印遍印诸法故使纤善微解同成缘了而见思重者闻之则有二过一者不信二者谬解言不信者由浅智故执权疑实言谬解者由依文故直以外道所计常乐我净而谓与此圆理无殊譬如旧医专用毒乳此之二过同名毁谤此经皆断世间佛种何以故此经以缘了而为佛种若执权疑实则不信小善成佛是断世间缘因种也亦自断了因种也若谬解常乐则不辨乳之好恶是断世间了因种也又自谓惑即般若业即解脱不复修诸善法亦自断缘因种也今初一偈是见惑重次一偈是思惑重后一偈是总出其过。

　　或复颦蹙而怀疑惑汝当听说此人罪报若佛在世若灭度后其有诽谤如斯经典见有读诵书持经者轻贱憎嫉而怀结恨此人罪报汝今复听其人命终入阿鼻狱具足一劫劫尽更生如是展转至无数劫从地狱出当堕畜生若狗野干其形𩑔瘦黧黮疥癞人所触娆又复为人之所恶贱常困饥渴骨肉枯竭生受楚毒死被瓦石断佛种故受斯罪报若作馲驼或生驴中身常负重加诸杖捶但念水草余无所知谤斯经故获罪如是有作野干来入聚落身体疥癞又无一目为诸童子之所打掷受诸苦痛或时致死于此死已更受蟒身其形长大五百由旬聋騃无足宛转腹行为诸小虫之所咂食昼夜受苦无有休息谤斯经故获罪如是若得为人诸根闇钝矬陋𤼣躄盲聋背伛有所言说人不信受口气常臭魑魅所著贫穷下贱为人所使多病痟瘦无所依怙虽亲附人人不在意若有所得寻复忘失若修医道顺方治病更增他疾或复致死若自有病无人救疗设服良药而复增剧若他反逆抄劫窃盗如是等罪横罹其殃如斯罪人永不见佛众圣之王说法教化如斯罪人常生难处狂聋心乱永不闻法于无数劫如恒河沙生辄聋哑诸根不具常处地狱如游园观在余恶道如己舍宅驼驴猪狗是其行处谤斯经故获罪如是若得为人聋盲喑哑贫穷诸衰以自庄严水肿干痟疥癞痈疽如是等病以为衣服身常臭处垢秽不净深着我见增益瞋恚淫欲炽盛不择禽兽谤斯经故获罪如是告舍利弗谤斯经者若说其罪穷劫不尽以是因缘我故语汝无智人中莫说此经。

　　此具明谤经所招恶报诫令勿妄宣传也问谤经生罪则经非罪缘乎答佛之说经唯为生福迷者不信自获罪殃如四大本为养育人物愚者犯之自取损害耳今佛谆谆告谕既令弘法观机兼使彼知避苦可谓彻底大悲矣初约大悲门莫为恶说竟。

　　△二约大慈门应为善人说又二初明五双善人之相可为宣说二总结可说。

　　今初。

　　若有利根智慧明了多闻强识求佛道者如是之人乃可为说若人曾见亿百千佛植诸善本深心坚固如是之人乃可为说。

　　利根强识是现在见佛植善是过去此过现一双也。

　　若人精进常修慈心不惜身命乃可为说若人恭敬无有异心离诸凡愚独处山泽如是之人乃可为说。

　　修慈是愍下恭敬是尊上又精进修慈不滞涅槃离诸凡愚不滞生死此福慧一双也。

　　又舍利弗若见有人舍恶知识亲近善友如是之人乃可为说若见佛子持戒清洁如净明珠求大乘经如是之人乃可为说。

　　舍恶亲善是外求名愧持戒如珠是内护名惭此惭愧一双也。

　　若人无瞋质直柔软常愍一切恭敬诸佛如是之人乃可为说复有佛子于大众中以清净心种种因缘譬喻言辞说法无碍如是之人乃可为说。

　　质直敬佛是自行譬喻说法是化他此自他一双也。

　　若有比丘为一切智四方求法合掌顶受但乐受持大乘经典乃至不受余经一偈如是之人乃可为说如人至心求佛舍利如是求经得已顶受其人不复志求余经亦未曾念外道典籍如是之人乃可为说。

　　四方求法是请益之始顶受专修是归凭之终此始终一双也问华严云受一非余是名魔业今何得云乃至不受余经一偈耶答若滞随情之说则受一者必至非余故名魔业若秉开显之谈则一外无余便能以一贯余故为法器也初明五双善人相竟。

　　△二总结可说。

　　告舍利弗我说是相求佛道者穷劫不尽如是等人则能信解汝当为说妙法华经。

　　善信甚多略举十相以示流通方法耳第二譬说周中初正譬开三显一竟。

　　△上来释譬喻品竟次释信解品。

　　信解品第四

　　夫根有利钝惑有厚薄说有法譬悟有前后文云世尊往昔说法既久我时在座身体疲懈但念空无相无作于菩萨法不生一念好乐之心初闻略说动执生疑广闻五佛蒙笼未晓今闻譬喻欢喜踊跃信发解生疑去理明欢喜是世界信生是为人疑去是对治理明是第一义圆融四悉一时俱得故名为信解品又凡禀小大教革凡成圣各有次位小乘从闻生解苦忍明发信则称行历法观察苦忍明发法则称行若信行转入修道则名信解若法行转入修道则名见得准小望大亦应如此今中根人闻说譬喻初破疑惑入大乘见道故名为信进入大乘修道故名为解文云无上宝聚不求自得我等今日真是声闻以佛道声令一切闻闻圆教入圆位故名为信解品本迹者四大弟子久入大乘成就佛法迹引中根示初信解故名为信解品观心者了达心外无法名信于现前一念介尔心中见一切法名解从名字信解乃至究竟信解。

　　△二譬说周中第二明中根领解近领火宅远领方便也文为二初经家叙喜二白佛自陈。

　　今初。

　　尔时慧命须菩提摩诃迦栴延摩诃迦叶摩诃目犍连从佛所闻未曾有法世尊授舍利弗阿耨多罗三藐三菩提记发希有心欢喜踊跃即从座起整衣服偏袒右肩右膝着地一心合掌曲躬恭敬瞻仰尊颜。

　　初文先叙内心即从座起下次叙外仪也善吉独称慧命三人称摩诃者通论皆大皆慧别论善吉解空空慧为命此约行也(因缘)诸慧人中佛慧第一佛于般若命其转教慧人所命故云慧命(约教)三弟子被命少摩诃如前释此中亦具三业领解发希有心心领解也即从座起身领解也而白佛言口领解也从佛所闻未曾有法即近指火宅譬喻远指广略法说又闻世尊授身子记同行相例知必有分所以发希有心欢喜踊跃也外仪如文若约表法则从座起者舍小乘空证也整衣服者即声闻智断为菩萨法忍也偏袒右肩者右表于权昔未开权如右肩被覆今已开权故偏袒也右膝着地者地表一实知权即一实也合掌表权实不二不二即是非权非实之一心也躬非直非曲而能直能曲直表实曲表权今曲躬恭敬瞻仰尊颜表以我之权趣佛之实也。

　　△二白佛自陈二初长文重颂正陈得解次十三偈叹佛恩深初中二初长文二重颂初中二初就法略领解二约譬广领解初又二初正法说二略举譬初又二初明昔禀三故不求二明今会一故自得初又二初标二释。

　　今初。

　　而白佛言我等居僧之首年并朽迈自谓已得涅槃无所堪任不复进求阿耨多罗三藐三菩提。

　　一居僧首故不求法腊既高晚学以我为轨倘忽改途易辙弃小求大恐为后人所嫌自固护彼所以不求然执小腊则大法全阙不弃小由未识开三自固则小执未移护彼乃迷于大轨此一失也二年朽迈故不求若作菩萨当任大道广度众生今既老朽无所堪任所以不求然一生断证是以自鄙年高败种未袪是以妄见不任此二失也三得涅槃故不求高原陆地不生莲华已入无为正位不堪复发大心所以不求然昔迷实义徒计正位之功由斯固情不知所行是菩萨道此三失也。

　　△二释。

　　世尊往昔说法既久我时在座身体疲懈但念空无相无作于菩萨法游戏神通净佛国土成就众生心不喜乐所以者何世尊令我等出于三界得涅槃证又今我等年已朽迈于佛教化菩萨阿耨多罗三藐三菩提不生一念好乐之心。

　　在座疲懈即释居僧首故不求次超释得涅槃后追释年朽迈并如文初明昔禀三故不求竟。

　　△二明今会一故自得。

　　我等今于佛前闻授声闻阿耨多罗三藐三菩提记心甚欢喜得未曾有不谓于今忽然得闻希有之法深自庆幸获大善利。

　　由闻略广法譬重重开显而得信解独举授声闻记者授记必由开显故也初正法说竟。

　　△二略举譬。

　　无量珍宝不求自得。

　　昔般若领教谓为菩萨岂图于今全蒙等赐也初就法略领解竟。

　　△二约譬广领解二初立譬二法合初中二初咨发二正立譬。

　　今初。

　　世尊我等今者乐说譬喻以明斯义。

　　犹如世礼欲有所决须先咨发也。

　　△二正立譬四初父子相失譬二父子相见譬三追诱譬四领付家业譬初父子相失譬领上总譬及方便品中略颂也又为四初子背父去二父求子中止三子遇到父城四其父忧念初又二初背父而去二向本而还。

　　今初。

　　譬若有人年既幼稚舍父逃逝久住他国或十二十至五十岁。

　　譬若有人者二乘自譬也年幼稚者譬善根微弱也父譬如来应身指二万亿佛所教无上道已成父子应身息化之后退大心故名为舍父无明自覆名逃趣向生死名逝轮回三界五欲名久住他国天道为或十人道为二十具历五道为至五十岁此领诸子先因游戏来入此宅之意也问应身息化众生起惑是父离子非子舍父答由众生不感故应身去世还成子舍父义又约观心释者本觉名父始觉种子名子种子力微为幼稚背于本觉而起无明为舍父逃逝寂光理性为本国五欲生死为他国经历五道为五十岁也。

　　△二向本而还。

　　年既长大加复穷困驰骋四方以求衣食渐渐游行遇向本国。

　　年既长大者譬大乘善根冥熏欲着也加复穷困者譬退大既久残福渐尽具受八苦不得出要故穷八苦所烧故困也驰骋四方者遍历身受心法遍推有无双亦双非也以求衣食者于中求正道食求助道衣也渐渐游行遇向本国者不期而会名之曰遇外道厌苦求理虽复不当亦得为可化之缘佛初出时诸外道等皆先得度即此意也初子背父去譬竟。

　　△二父求子中止。

　　其父先来求子不得中止一城其家大富财宝无量金银琉璃珊瑚琥珀玻璃珠等其诸仓库悉皆盈溢多有僮仆臣佐吏民象马车乘牛羊无数出入息利乃遍他国商估贾客亦甚众多。

　　退大以后求机不会故云求子不得不为一子而废家业譬佛不以一处无机而废余方施化故云中止一城谓方便土在实报同居两楹名中约有余涅槃名城住此权理名止即此权理便是实相故名其家具足万德故为大富五度福德为财般若智慧为宝导一切法皆摩诃衍故为无量金银等七宝即圆乘三十七道品此领上长者大富义也仓库盈溢者盛米为仓譬禅定能生百八三昧盛物为库譬实相能发十八空智自资为盈外化为溢此领上多有田宅义也僮仆譬方便波罗蜜即领上及诸僮仆也又两教二乘通教菩萨别三十心悉如僮仆圆十地如臣十向如佐十行如吏十住如民初入佛境界率土皆王民十行修习诸法种种驱驰故如吏十回向事理稍深职近王边故如佐十地辅佛行化降魔制敌故如臣象譬一心三观运圆教大乘马譬次第三观运别教大乘牛譬即空析空二观运通教等大乘羊譬析法自行观运声闻乘不言鹿者特是文略又辟支值佛入声闻数故也无数者权实诸法皆名车乘权实观智名象马牛羊非但教法甚多观智亦复无数也出入者二而不二是入(入中)不二而二是出(出中)又不二而二是入(入空入有)二而不二是出(出于空有此二番互融约三谛说)无量还一是入一中无量是出(此一番约二谛说)化他用为出自行用为入(此一番约自他说只是用前三谛二谛)出法益众生为息化功归己为利遍于三土为乃遍他国唯法性土名己国耳行货曰商居货曰贾譬诸菩萨遍入三土以求法利故云甚多或此土菩萨往他方听法或他方大士来此士闻经又应化二身譬如商贾将实法遍入三土化益众生而归法身故云甚多如世间人令他捉财兴生亦自兴生也。

　　△三子遇到父城。

　　时贫穷子游诸聚落经历国邑遂到其父所止之城。

　　此譬退大已后备遭诸苦深起厌患欲求出离以彼断常邪慧观察五阴聚落十八界国十二入邑处处求于正助衣食由此苦境为机感佛大悲有得涅槃之义故云遂到父所止城也。

　　△四其父忧念。

　　父每念子与子离别五十余年而未曾向人说如此事但自思惟心怀悔恨自念老朽多有财物金银珍宝仓库盈溢无有子息一旦终没财物散失无所委付是以殷勤每忆其子复作是念我若得子委付财物坦然快乐无复忧虑。

　　父每念子下正念失子之苦复作是念下悬念得子为乐也如来自昔至今恒思诸子大机故言每念开鬼道出修罗故言五十余年未曾说者未曾向方便土中臣佐吏民说有此子机缘(彼臣佐等非全不知穷子机性但约穷子说时未至主伴相与覆实未宣权从物机故云不说)又应世已来自昔华严方等般若诸座亦未曾彰灼向诸大士说此声闻本是佛子也心怀悔恨者悔昔不勤教诏致令无训逃逝恨子不惟恩义疏我亲他以譬如来悔不殷勤令入内凡遂使退失本解恨其不能精进固志疏我正法亲他六尘也自念老朽者化期将毕大法未传如老朽而无子问法身所化诸菩萨等悉堪补处何遽此忧答法身所化本无兴废谁谭老朽今明化身眷属则有二种一者法身大士共相影响迹虽弟子本或是师亦不约此自念老朽也二者同居凡夫初从化佛发道心者名此为子子继父业令胤族不断若身子受记作华光佛则一方佛种相续不断大乘家业递相传付倘身子无可化机则大乘法财现无付嘱后来佛种安寄老朽兴叹正为此也有可度机名为得子与授佛记名付财物称于本心名为快乐初父子相失譬竟。

　　△二父子相见譬领上长者见火譬及方便品中颂五浊也然法譬并明父前见子此中则明子前见父盖就佛则灵智先知约生则机成扣应机应不前不后不可思议特前后互举耳文为二初子见父二父见子。

　　今初。

　　世尊尔时穷子佣赁展转遇到父舍住立门侧遥见其父踞师子床宝几承足诸婆罗门刹利居士皆恭敬围绕以真珠璎珞价直千万庄严其身吏民僮仆手执白拂侍立左右覆以宝帐垂诸华幡香水洒地散众名华罗列宝物出内取与有如是等种种严饰威德特尊穷子见父有大势力即怀恐怖悔来至此窃作是念此或是王或是王等非我佣力得物之处不如往至贫里肆力有地衣食易得若久住此或见逼迫强使我作作是念已疾走而去。

　　此文凡有四意初见父之由由于佣赁二见父之处处在门侧三见父之相踞师子床乃至威德特尊四生畏避即见父有大势力悔来至此等也初佣赁展转者由厌苦欣乐推求理味渐渐积习资助出世善根以此善根扣佛慈悲故言遇到父舍也父譬道后法身舍譬无缘慈悲大小二机双扣此舍有大机故故言遥见其父有小机故故言住立门侧若唯小无大不应遥见尊特之身父亦不应欢喜财物库藏今有所付若唯大无小不应住立门侧亦不应言非我佣力得物之处也第二意中言门侧者二观为方便如门二边圆中之机当门正见二乘偏真譬以门侧但空三昧偏真慧眼傍窥法身耳扣召事远是故言遥也第三意中言踞师子床者圆报法身安处第一义空法性之座无复通别二惑八魔等畏也宝几承足者定慧为足实谛为几无生定慧依真如境也婆罗门名净行贵族高洁譬华严会中等觉位离垢菩萨也刹利王种譬华严会中九地乃至初地诸大菩萨也居士富而未贵譬华严会中三十心菩萨也真珠璎珞譬究竟戒首楞定一切种慧法音陀罗尼四璎珞也价直千万譬四十地功德以严法身也吏民僮仆者若约异门明义即以民譬禀方便教断通惑人吏譬禀别教断通惑人若约同门明义还譬方便波罗蜜也内与实智同外与机缘同譬如吏民有内奉外役之义也白拂譬权智之用右譬入空智用拂四住尘左譬入假智用拂无知尘此二为中道方便故言侍立也宝帐譬真实慈悲华譬四摄幡譬神通香水洒地譬法水洒诸菩萨心地以淹惑尘亦譬定水洒散心也散众名华譬七净华也一者三聚净戒二者首楞大定三者实慧四者断二谛疑五者行于非道通达佛道六者智德圆满了了见性七者断德成就永尽无明罗列宝物者譬罗列诸地真实功德也出内取与如前释威德特尊者光明无边色像无边相海随好巍巍堂堂也第四意中有大力势者智大名大力神通大名大势犹上文身手有力义也恐怖者小机劣弱怯惧大道也悔来至此者佛本欲以大法拟之应不称机但有退大之意也窃作是念者机中潜密冥有此意非是显对见胜应身也盖父子相见虽譬感应道交不可思议然约化事论之则父先见子是如来鉴机道理如此今云子先见父相及处等并非已见只约机应具述始末受化元由而已此或是王或是王等者波旬为王徒辈为等小机灰断无言说道绝于色像既遥见胜应非天人所及所说法相迥异二乘小智薄德未曾见闻便谓是魔或魔徒辈也且如略开三显一之时身子尚自狐疑将非魔作佛娆乱我心耶况复初成道时设即用大拟小能不疑佛为魔又法身是王报身与法相称名为王等大乘法报非是小乘得益之处故云非我佣力得物之处譬小机不能受大化也贫里譬但空之理不含万德或譬四见之境肆力有地譬偏空称于小智或譬四见称于世智衣譬行行食譬慧行衣食易得譬能得有余涅槃无漏衣食或譬能得世间味禅也若久住此等者行大乘道经无量劫故云久住我本厌怖生死若修大乘必入生死广学万行故言逼迫我本乐小而今令我发大乘心是为强使舍大取小故言疾走。

　　△二父见子。

　　时富长者于师子座见子便识心大欢喜即作是念我财物库藏今有所付我常思念此子无由见之而忽自来甚适我愿我虽年朽犹故贪惜。

　　此文亦有四意初师子座是见子之处如来法身居第一义空无畏之境明照机也二见子便识知是往昔结缘众生也三见子欢喜佛恒伺子机今机来称慈是故欢喜此领譬喻中即大惊怖方便中起大悲心前明拔苦故言惊怖今明与乐故言欢喜也四见子适愿昔见众生退大之后驰骋四方以求衣食佣赁展转常欲与财无机不得今日机来称大慈心故言库藏今有所付众生流转生死众苦所逼为大悲所痛故言我常思念虽欲救拔无机叵济故云无由见之今有可度之机故云而忽自来称大悲心故云甚适我愿一期化讫故言年朽(且约示从然灯受决乃至兜率降神出家成道即是一期化事将毕也)未见大机法无委付将来之徒从谁得脱为可度者故言贪惜也二父子相见譬竟。

　　△三追诱譬领上舍几用车譬及方便品中施方便化意也文为二初遣旁人追二遣二人诱。

　　今初。

　　即遣旁人急追将还尔时使者疾走往捉穷子惊愕称怨大唤我不相犯何为见捉使者执之逾急强牵将还于时穷子自念无罪而被囚执此必定死转更惶怖闷绝躄地。

　　此双领劝诫两门皆无机也旁人者智是能遣教是所遣从佛出十二部经也又臣佐等为旁人如华严经中法慧菩萨说十住功德林菩萨说十行金刚幢菩萨说十回向金刚藏菩萨说十地等也急追将还者用顿教法劝门拟宜也疾走往捉者大乘明羲显露正直用此赴机疾趣菩提若以菩萨为旁人者菩萨自有神力又被佛加亦能令彼疾入菩提也穷子惊愕等是譬劝门无机既现无机纵昔曾发废久不忆卒闻大教乖心故惊不识故愕小乘以烦恼为怨生死为苦若劝烦恼即菩提则大唤称怨枉若闻生死即涅槃则大唤称苦痛我不干求大乘何为用大捉我也使者执之逾急强牵将还譬大乘诫门拟宜为说怖畏之事也穷子自念无罪等是譬诫门无机罪者譬慈悲也众生罪故入生死狱菩萨慈悲入狱救之二乘无此大慈大悲故言无罪令入生死是被囚执也无大方便而入生死必当永失三乘慧命故言此必定死思此等事故言转更惶怖小智不解大教故言闷绝溺无明地故言躄地也。

　　父遥见之而语使言不须此人勿强将来以冷水洒面令得醒悟莫复与语所以者何父知其子志意下劣自知豪贵为子所难(故虽)审知是子而以方便不语他人云是我子(于时)使者语之我今放汝随意所趣穷子欢喜得未曾有从地而起往至贫里以求衣食。

　　此双领劝诫两门息化盖是探取佛意佛虽劝门拟宜无机意犹未息更作诫门拟宜事不获已然后息化也文亦四意初即思惟息化言父遥见者小去大远故名遥也语使言者若约教为使则智本说教智知无机智息故教息若约人为使则如净名中摄汝身香无令彼诸众生而起惑着又如普贤入此娑婆促身令小等皆其义也勿强将来者既无大机恐伤其善根也冷水洒面者知有小志宜以灰断理水洒彼向涅槃面令得离烦闷渐悟四谛也莫复与语者决定应息大乘教也第二所以者何下释成息大化意厌苦欣空故志意下劣悲智未发故畏难豪贵审知二万亿佛所曾发道心实是佛子为将护故不语他人即从阿含乃至般若未尝彰言二乘作佛也第三使者语之下正明息于大化我今放汝即是知大机弱随意所趣即是知小善强也第四穷子欢喜下即是息化称机不为大教所逼是故欢喜逗之以小可得醒悟故言从地而起于但空理求正助道或于四见求正助道故言往至贫里以求衣食也初遣旁人追竟。

　　△二遣二人诱为二初齐教领二取意领初齐教领者近领三车救子远领波罗柰施权也又为四初领拟宜三车二领知子先心三领叹三车四领适愿争出火宅。

　　今初。

　　尔时长者将欲诱引其子而设方便密遣二人形色憔悴无威德者汝可诣彼徐语穷子此有作处倍与汝直穷子若许将来使作若言欲何所作便可语之雇汝除粪我等二人亦共汝作。

　　既息大化不容孤弃拟设方便故云将欲四大弟子齐已分领不涉菩萨故云密遣二人约法即四谛十二因缘约理即有作真俗约人即声闻缘觉而言密遣者约教则隐满字为密指半字为遣约理则隐实为密指权为遣约人则内秘菩萨行为密外现是声闻为遣也二乘教中不修相好但说苦无常无我不净故言形色憔悴不具十力四无所畏故言无威德者以此小教而拟小机故言汝可诣彼小教明理迂隐不同大乘直走往捉故言徐语穷子见修两道是断惑作处故言此有作处外道六行但能伏惑生上二界今修谛缘则能断惑出生死海故言倍与汝直穷子若许者有机是许则设教无机是不许不设教也二乘唯欲除惑取证不论净佛国土成就众生故言雇汝除粪我等二人亦共汝作者约教则二乘钝根凭教行行方能修业约理则智谛相资约人则权人共实人修行也。

　　△二领知子先心三领叹三车。

　　时二使人即求穷子既已得之具陈上事。

　　审知有机故言得之即领知子先心也具陈上事雇使共作除苦集粪与道灭直即领叹三车也。

　　△四领适愿争出火宅。

　　尔时穷子先取其价寻与除粪其父见子愍而怪之。

　　慕灭方肯修道故云先取其价寻与除粪犹云先问其价也取价是适愿除粪是争出愍者愍其取小乘果怪者怪其不求佛道初齐教领竟。

　　△二取意领者领法身地久照方便非至道树始知用小早鉴众生畏难尊特亲狎垢衣故追领往前以成今解也问四大弟子何因能知法身久照答推近知远若至道树始知无有大机不应兜率降神正慧托胎乃至现有烦恼纳妃生子三十四心后身断结验知脱相海微妙缨络着丈六粗弊垢衣鉴机盖已久矣文分为四初领权智久欲拟宜二领久知小法是其玩好三领久知须叹三车四领久知适愿受行。

　　今初。

　　又以他日于牕牖中遥见子身。

　　又者郑重辞也将欲取意领法身地知机施化之妙重述佛意故标章称又也他者指法身也二乘自谓权理为己故以实理望己而名他也日者时也亦智也依法身之时用智照机故言他日前齐教领领化身用事故二乘称为己日今取意领领法身用事故二乘称为他日又就如来法身说者实智照实为己权智照方便为他又自行权实为己化他权实为他又化他照实为己化他照权为他今正探领法身之时用化他权智照权机之若有若无照权用之若可若否故言他日也牕牖者在屋曰牕在墙曰牖既非中门明处又狭譬权智照偏机也遥者小去大远也见者拟欲接之也子者昔曾结缘也此由子隔牕牖之外非关长者偏视之非。

　　△二领久知小法是其玩好。

　　羸瘦憔悴粪土尘坌污秽不净。

　　修因智力少故羸修因福力少故瘦内怖无常故憔外遭八苦故悴四住为粪土无知为尘坌。

　　△三领久知须叹三车。

　　即脱缨络细软上服严饰之具更着粗弊垢腻之衣尘土坌身右手执持除粪之器状有所畏。

　　即脱等者譬隐报身无量功德所谓四十二地戒定慧陀罗尼缨络寂灭忍细软上服大小相海严饰之具盖容服若盛子则惊畏二乘不宜见此相好是故脱之更着等者现丈六形名粗生忍法忍名弊示有烦恼有为有漏名尘土坌身也右手譬权用除粪之器譬治见思法门自以此法断结成佛又用此以化人故名执持示同怖畏生死又示寒风马麦等报故名状有所畏。

　　△四领久知适愿受行。

　　语诸作人汝等勤作勿得懈息以方便故得近其子后复告言咄男子汝常此作勿复余去常加汝价诸有所须盆器米面盐醋之属莫自疑难亦有老弊使人须者相给好自安意我如汝父勿复忧虑所以者何我年老大而汝少壮汝常作时无有欺怠瞋恨怨言都不见汝有此诸恶如余作人自今已后如所生子即时长者更与作字名之为儿尔时穷子虽欣此遇犹故自谓客作贱人由是之故于二十年中常令除粪。

　　此文具譬道品七科法门以显除粪之相领上诸子心各勇锐互相推排竞共驰走争出火宅也一者语诸作人句譬说四念处法是除粪之器断结之境即闻慧外凡位也二者汝等勤作勿得懈怠譬四正勤能发暖位暖是内凡故云得近其子三者后复告言等譬四如意足咄是惊觉之辞令舍散入静也正勤属智如男子是阳性如意足属定如女人是阴性若但正勤䇿动不得与真相应故咄令修如意足也念处正勤动不专一不名为常四如意中定不异缘思惟则定思惟则断定断专一故云汝常此作不复纷动故云勿复余去此是顶位也如意观中能发无漏故云当加汝价有漏无漏助道正道皆从如意观求欲须即得故云诸有所须莫自疑难盆器譬四禅体含支林米譬生空智粗面譬法空智细(藏教中亦有法空非大乘法空也)此属正道盐譬十六行观中无常醋譬于苦此属助道如米面难食须盐醋和之譬正道难显须助道佐之也亦有老弊使人者譬如意观能发神通以代手足但神通劣弱故云老弊又九想十想八背舍等助道法门譬以使人如意观中亦有此法须此助于正道即成俱解脱人故云须者相给也四者好自安意譬于五根若得五根则安固难坏此忍位也五者我如汝父等譬于五力世第一位似解邻真故云我如汝父乃至如所生子所以者何下释成如父之意佛居道终已具智断故言老大汝居道始未有智断故言少壮有信力故无欺有精进力故无怠有念力故无瞋有定力故无恨有慧力故无怨言余作人者远譬外道诸见求理近譬四念处等四位亦未免五过也六者即时更与作字名之为儿譬七觉八正入见道位世第一心无间证真故云即时从此转凡成圣故云更与作字阿含说五种佛子谓四果及辟支佛菩萨不断结子义未成即此义也七者尔时穷子虽欣此遇下譬修道位七觉八正以其不知堪任绍大故云犹故自谓客作贱人以其但禀权教修行尽苦故云二十年中常令除粪即是见谛一无碍一解脱思惟道九无碍九解脱也三追诱譬竟。

　　△四领付家业譬近领火宅中等赐大车远领方便中颂显实也文为二初领家业二付家业初中二初相体信二命领业。

　　今初。

　　过是已后心相体信入出无难然其所止犹在本处。

　　此正譬方等弹诃时也由其得涅槃价事既不虚今为菩萨说大乘法亦必不虚子信父也佛知此等见思已断闻大不谤无漏根利能微生信父信子也由此见尊特身闻大乘教名之为入复被诃折犹见丈六说小乘法名之为出大小出入虽无疑难犹谓大乘是菩萨事非己智分不肯回心向大故云所止犹在本处。

　　△二命领业又二初命知家事二受命领知。

　　今初。

　　世尊尔时长者有疾自知将死不久语穷子言我今多有金银珍宝仓库盈溢其中多少所应取与汝悉知之我心如是当体此意所以者何今我与汝便为不异宜加用心无令漏失。

　　此正譬般若转教时也将死不久者有机则应为生机尽应谢为死今化机将毕应谢非久也金譬中理银譬真理理则非多约种种门亦得言多例如空非十八约破十八法名十八空也劝学中明一切法门皆是珍宝仓譬定门即百八三昧库譬慧门即十八空境定慧仓库包藏一切禅定智慧无所缺少内充外溢故云盈溢其中多少者譬般若广略二门菩萨行般若应知广略相略则为少广则为多自行为取化他为与大品中云汝当为菩萨说故云汝悉知之我心如是者佛以般若为心当体此意者诫令同我体法空也今我与汝便为不异者有三义一是加被令说故与佛说不异二以诸法皆如故得不异所谓善吉如如来如一如无二如三就今日始悟父子天性本来不异而二乘人向自谓被加异耳(如般若云岂二乘人敢有所说有所说者皆是佛力由机未转且言被加)宜加用心无令漏失者有二义一是约教为菩萨说不可漏失二是约理此即汝物不可漏失也。

　　△二受命领知。

　　尔时穷子即受教敕领知众物金银珍宝及诸库藏而无希取一餐之意然其所止故在本处下劣之心亦未能舍。

　　无希取者如善吉虽说般若自谓我无其分也止本处者犹保小乘果证也未舍下劣心者虽复耻小未即回心向大也问二乘至般若时密得别益何云无希取意答领知无量差别法门故名别益无心希取故名密得若肯希取即是显得何名密得耶初领家业譬领上免难欢喜意竟。

　　△二付家业譬为二初正付家业二得付欢喜。

　　初正付家业领上索车及等赐大车二意也。

　　复经少时父知子意渐以通泰成就大志自鄙先心临欲终时而命其子并会亲族国王大臣刹利居士皆悉已集即自宣言诸君当知此是我子我之所生于某城中舍我逃走竛竮辛苦五十余年其本字某我名某甲昔在本城怀忧推觅忽于此间遇会得之此实我子我实其父今我所有一切财物皆是子有先所出内是子所知。

　　复经少时譬般若后正说无量义经之时既闻本从一法生无量法必思无量诸法理应还入一法如此思时渐以通泰故得大乘机发乃至今经发言三请名为自鄙先心此领索车意也临欲终时者如后文云如来不久将入涅槃正指法华时也命其子者二万亿佛所受化之人大机既熟十方云集也并会二字贯于下文言亲族者十方法身菩萨影响众也言国王者一切渐顿诸经当机益物部部不同名之为国皆言第一即各称王今经会通诸经故名并会国王也等觉菩萨为大臣十地菩萨为刹利三十心菩萨为居士诸君当知下是正结会父子实从我学故云此是我子从我得解故云我之所生于某城中者此经西国文多或可说昔名字国土例如大通智胜因缘今文简略但言某某也背大乘法遁入生死故言舍我逃走备经六趣故云五十余年法身地中常觅可化之机故云昔在本城怀忧推觅始于今日感应道交故云忽于此间遇会得之也今我所有下是正付与家业一切财物即大乘万行万德先所出内即追指广略般若共不共法先已领知今但付与所以法华但论开示悟入佛之知见不复广说一切行相此领等赐大车意也。

　　△二得付欢喜领上得车欢喜意也。

　　世尊是时穷子闻父此言即大欢喜得未曾有而作是念我本无心有所希求今此宝藏自然而至。

　　譬三藏中本心不求方等中虽耻小自谓望绝故不求般若中虽领知自谓非己分故不求如此不求而今自得也然此欢喜之由有远有近若不先教佣作与一日之价岂得心相体信委业付财譬由三藏断结方堪并闻大集受折净名转教般若而致今日开显授记耳故佣作取价即是远由体信委知即是近由又前诱引譬中共有二意一齐教领始自道树终讫出宅二取意探领始自法身终讫思尽今于领付譬中亦有二意一探领慈悲四味调熟二终领付财究竟一味远近始终合论五味何者即遣旁人旁人所说譬华严圆顿此教最初旁人譬牛所说譬乳故云从佛出十二部经即初味也若以此拟二乘人则无机不受迷闷躄地全生如乳也次明密遣二人说除粪法此譬鹿苑说三于小即信革凡成圣如转乳为酪故云从十二部出修多罗即第二味也次明心相体信出入无难譬说方等净名诸经扬大折小二乘闻大不谤折小不退良以三藏断结取一日价故得恣其褒贬倘未断结则不堪闻扬大如前不受劝门亦不堪闻折小如前不受诫门而今不谤不退者心相体信故也既亲证小故信大不虚得涅槃价故体折不瞋虽非己事而不疑谤此心淳熟如从酪出生酥故云从修多罗出方等经第三味也次长者自知将死不久下譬般若会中使其领教为大菩萨说摩诃般若既领知众物贯统法门心明口辩弥益慕乐但恨住小非是己物脱更开许岂不乐哉于是心渐通泰成就大志如从生酥出于熟酥故云从方等出摩诃般若第四味也次临欲终时而命其子譬般若之后判天性定父子会三归一付财与记说法华教开佛知见示真实相菩萨疑除声闻作佛悉以如来灭度而灭度之如从熟酥出于醍醐故云从摩诃般若出大涅槃第五味也四大弟子深得佛意探领一化五味之教始终次第其文出此(此为最钝声闻须经五味若稍利者四三二味即得入实故此别五时教止约一类根性所闻不可执别而难通也又华严如日照高山阿含如日照幽谷照幽谷时未尝不照高山说阿含时何得不说华严方等般若例此可知今人仅读四教仪一书不知广习习台宗宁知如来大机大用)初立譬竟。

　　△二法合甚略譬中已委故不更论贵在得意不俟费辞也文为四初合父子相失二合父子相见三合追诱四合领付家业。

　　今初。

　　世尊大富长者则是如来我等皆似佛子。

　　似有二义一取大机为子昔未逃逝既非真位犹居外凡故名似也二取小机为子子既逃父贬之言似即以似字而合相失。

　　△二合父子相见。

　　如来常说我等为子。

　　但合长者见子便识即得子见父父见子二文八义。

　　△三合追诱二初合旁人追二合二人诱。

　　今初。

　　世尊我等以三苦故于生死中受诸热恼迷惑无知乐着小法。

　　三苦谓坏苦行苦苦苦也受诸热恼即五浊障重迷惑无知即不受劝诫乐着小法即但有小志不堪大化也。

　　△二合二人诱又二初合齐教领二合取意领。

　　今初。

　　今日世尊令我等思惟蠲除诸法戏论之粪我等于中勤加精进得至涅槃一日之价既得此已心大欢喜自以为足便自谓言于佛法中勤精进故所得弘多。

　　令我等思惟等是合具陈上事勤加精进是合寻与除粪得至涅槃等是合先取其价也。

　　△二合取意领。

　　然世尊先知我等心着弊欲乐于小法便见纵舍不为分别汝等当有如来知见宝藏之分。

　　上言又以他日遥见子身今云先知上言羸瘦憔悴今云心着弊欲等上言即脱璎珞今言不为分别等三合追诱竟。

　　△四合领付家业二初合领家业二合付家业。

　　今初。

　　世尊以方便力说如来智慧我等从佛得涅槃一日之价以为大得于此大乘无有志求我等又因如来智慧为诸菩萨开示演说而自于此无有志愿所以者何佛知我等心乐小法以方便力随我等说而我等不知真是佛子。

　　以方便力说如来智慧合上心相体信出入无难也于此大乘无有志求合上所止犹在本处也又因如来智慧为诸菩萨开示演说合上受命领知也而自于此无有志愿合上无希取也所以者何下释出无希取意佛方便力以实相法共二乘说我等不识不共之意也。

　　△二合付家业又二初合付业二合欢喜。

　　今初。

　　今我等方知世尊于佛智慧无所吝惜所以者何我等昔来真是佛子而但乐小法(所以如来万不得已权施小法)若我等有乐大之心佛则为我说大乘法于此经中唯说一乘而昔于菩萨前毁訾声闻乐小法者(意欲我等舍伪取真)然佛实以大乘教化。

　　△二合欢喜。

　　是故我等说本无心有所希求今法王大宝自然而至如佛子所应得者皆已得之。

　　中根领解二白佛自陈中初长文竟。

　　妙法莲华经台宗会义卷二之二

　　妙法莲华经台宗会义卷二之余

　　古吴后学蕅益　智旭　述

　　△中根领解白佛自陈中二重颂二初颂法说二颂譬说。

　　今初。

　　尔时摩诃迦叶欲重宣此义而说偈言。

　　我等今日闻佛音教欢喜踊跃得未曾有佛说声闻当得作佛无上宝聚不求自得。

　　△二颂譬说二初颂立譬二颂法合初中四初颂父子相失二颂父子相见三颂追诱四颂领付家业初又四初颂子背父去二颂求子中止三超颂其父忧念四追颂遇到父城。

　　今初。

　　譬如童子幼稚无识舍父逃逝远到他土周流诸国五十余年。

　　周流诸国譬轮回三界五十余年譬备经六趣也。

　　△二颂求子中止。

　　其父忧念四方推求求之既疲顿止一城造立舍宅五欲自娱其家巨富多诸金银砗磲码瑙真珠琉璃象马牛羊辇舆车乘田业僮仆人民众多出入息利乃遍他国商估贾人无处不有千万亿众围绕恭敬常为王者之所爱念群臣豪族皆共宗重以诸缘故往来者众豪富如是有大力势。

　　四方推求譬观四生觅可度之机也顿止一城譬有余国方便净涅槃也起慈悲舍立性空宅受用胜妙五尘称性法乐良由佛居方便是即实报亦即寂光故也王譬法身及自受用身今是胜应故为王所爱念也群臣豪族譬法身大士往来者众譬诸土菩萨来往听法。

　　△三超颂其父忧念。

　　而年朽迈益忧念子夙夜惟念死时将至痴子舍我五十余年库藏诸物当如之何。

　　△四追颂遇到父城。

　　尔时穷子求索衣食从邑至邑从国至国或有所得或无所得饥饿羸瘦体生疮癣渐次经历到父住城。

　　历十二处及十八界以求正道助道故云从邑至邑从国至国也约有漏善则或有所得约无漏善则或无所得无大乘法食为饥饿无大力用为羸无大功德为瘦迷于谛理而起见思为体生疮癣初颂父子相失竟。

　　△二颂父子相见二初颂子见父二颂父见子。

　　今初。

　　佣赁展转遂至父舍尔时长者于其门内施大宝帐处师子座眷属围绕诸人侍卫或有计算金银宝物出内财产注记券疏穷子见父豪贵尊严谓是国王若国王等惊怖自怪何故至此覆自念言我若久住或见逼迫强驱使作思惟是已驰走而去借问贫里欲往佣作。

　　初二句颂见父之由次十句颂见父之相上明见父之处在于门侧今言长者于其门内即兼得处也菩萨行愿多明事数故云计算以广显略为注授决为记四弘誓为券修行为疏次穷子见父下十四句颂生畏避可知。

　　△二颂父见子但颂见子处及见即识不颂欢喜适愿。

　　长者是时在师子座遥见其子默而识之。

　　二颂父子相见竟。

　　△三颂追诱二初颂旁人追二颂二人诱。

　　今初。

　　即敕使者追捉将来穷子惊唤迷闷躄地是人执我必当见杀何用衣食使我至此长者知子愚痴狭劣不信我言不信是父。

　　△二颂二人诱二初颂雇作即齐教领二颂教作即取意领。

　　今初。

　　即以方便更遣余人眇目矬陋无威德者汝可语之云当相雇除诸粪秽倍与汝价穷子闻之欢喜随来为除粪秽净诸房舍。

　　眇目譬偏空小智矬者竖短譬不穷实相之源陋者横狭譬不具万善之饰非四无所畏故无威非常乐我净故无德净诸房舍者净六根房五阴舍也。

　　△二颂教作。

　　长者于牖常见其子念子愚劣乐为鄙事于是长者着弊垢衣执除粪器往到子所方便附近语令勤作既益汝价并涂足油饮食充足荐席厚暖如是苦言汝当勤作又以软语若如吾子。

　　初二句颂权智久欲拟宜次二句颂久知小法是其玩好次四句颂久知须叹三车次十句颂久知适愿受行也语字颂四念处令勤作三字颂四正勤既益汝价六句颂四如意足涂足油者油能除风譬禅定复能履水譬神通饮食即米面盐醋荐席厚暖譬观练熏修诸禅如是苦言汝当勤作结前咄男子汝常此作等也又以软语若如我子即颂好自安意以下五根五力七觉八正等文三颂追诱竟。

　　△四颂领付家业二初颂领业二颂付业。

　　今初。

　　长者有智渐令入出经二十年执作家事示其金银真珠玻璃诸物出入皆使令知犹处门外止宿草庵自念贫事我无此物。

　　初二句颂心相体信次六句颂受命领知后四句颂无希取也经二十年者教菩萨断界外见思与前二十年除粪不同。

　　△二颂付业二初颂正付业二颂得付欢喜。

　　今初。

　　父知子心渐已旷大欲与财物即聚亲族国王大臣刹利居士于此大众说是我子舍我他行经五十岁自见子来已二十年昔于某城而失是子周行求索遂来至此凡我所有舍宅人氏悉以付之恣其所用。

　　二十年者或约二乘自行即除粪二十年也或除粪之后方名为子则以转教执作名二十年或约二乘之名为二十年。

　　△二颂得付欢喜。

　　子念昔贫志意下劣今于父所大获珍宝并及舍宅一切财物甚大欢喜得未曾有。

　　初颂立譬竟。

　　△二颂法合三初颂合相失相见二颂合追诱三颂合领付家业。

　　今初。

　　佛亦如是知我乐小。

　　我乐小故与父相失佛知我故与子相见也。

　　△二颂合追诱。

　　未曾说言汝等作佛而说我等得诸无漏成就小乘声闻弟子。

　　初二句颂合追次四句颂合诱也。

　　△三颂合领付家业二初颂合领家业二颂合付家业初中二初颂合受命领知二颂合心无希取。

　　今初。

　　佛敕我等说最上道修习此者当得成佛我承佛教为大菩萨以诸因缘种种譬喻若干言辞说无上道诸佛子等从我闻法日夜思惟精勤修习是时诸佛即授其记汝于来世当得作佛一切诸佛秘藏之法但为菩萨演其实事而不为我说斯真要。

　　合中具合体信委业今但颂合委业也最上道即摩诃般若。

　　△二颂合心无希取此文则广又为三初牒譬总明无希取二释无希取意三结无希取。

　　今初。

　　如彼穷子得近其父虽知诸物心不希取我等虽说佛法宝藏自无志愿亦复如是。

　　△二释无希取意。

　　我等内灭自谓为足唯了此事更无余事我等若闻净佛国土教化众生都无欣乐所以者何一切诸法皆悉空寂无生无灭无大无小无漏无为如是思惟不生喜乐我等长夜于佛智慧无贪无著无复志愿而自于法谓是究竟我等长夜修习空法得脱三界苦恼之患住最后身有余涅槃佛所教化得道不虚则为已得报佛之恩。

　　初一偈由具小断故不希大断次一偈由具小智故不欣大智次二偈释成小断次一偈半释成小智次偈半重释小断后一偈重释小智也。

　　△三结无希取。

　　我等虽为诸佛子等说菩萨法以求佛道而于是法永无愿乐导师见舍观我心故初不劝进说有实利。

　　由我无愿乐故导师见舍乃由观我心非是吝大法也初颂合领业竟。

　　△二颂合付家业二初颂合付业二颂合欢喜。

　　今初先六句牒譬后六句正合。

　　如富长者知子志劣以方便力柔伏其心然后乃付一切财物佛亦如是现希有事知乐小者以方便力调伏其心乃教大智。

　　△二颂合欢喜。

　　我等今日得未曾有非先所望而今自得如彼穷子得无量宝世尊我今得道得果于无漏法得清净眼我等长夜持佛净戒始于今日得其果报法王法中久修梵行今得无漏无上大果我等今者真是声闻以佛道声令一切闻我等今者真阿罗汉于诸世间天人魔梵普于其中应受供养。

　　得道者得实相道得果者分得无上菩提大乘习果无漏法者中道不漏二边得清净眼者分得佛眼此明开佛知见也净戒成真实缘因故得妙报梵行成真实了因故得妙果所知所见即正因理性法身德也真是声闻真阿罗汉者圆初住位一分真一切分真即是分证十界三德但就本位开显故云声闻阿罗汉也初长文重颂正陈得解竟。

　　△次十三偈叹佛恩深。

　　世尊大恩以希有事怜愍教化利益我等无量亿劫谁能报者手足供给头顶礼敬一切供养皆不能报若以顶戴两肩荷负于恒沙劫尽心恭敬又以美膳无量宝衣及诸卧具种种汤药牛头栴檀及诸珍宝以起塔庙宝衣布地如斯等事以用供养于恒沙劫亦不能报诸佛希有无量无边不可思议大神通力无漏无为诸法之王能为下劣忍于斯事取相凡夫随宜为说诸佛于法得最自在知诸众生种种欲乐及其志力随所堪任以无量喻而为说法随诸众生宿世善根又知成熟未成熟者种种筹量分别知已于一乘道随宜说三。

　　世尊大恩者一佛始建慈悲拔六道苦与四圣乐普十法界入四弘中此如来室恩二如来行菩萨道示教利喜曾教我大乘虽复中忘智愿不失盖如来室清凉温暖大慈与乐恩三众生遭苦视父而已佛伺其宜如犊逐母备行六度以利众生盖如来室遮寒障热大悲拔苦恩四佛成道已应受寂灭无为之乐而隐其神德用贫所乐法五戒十善冷水洒面令得醒悟盖是佛衣遮贪欲热恩五示老比丘像方便附近与一日价盖是佛衣除见寒爱热恩六过是已后心相体信弹诃贬斥令耻小慕大盖是佛衣遮丑陋恩七命领家业金银库藏皆悉令知盖是佛衣与我庄严恩八会亲族定父子付以家业无上宝聚不求自得盖如来座恩九十既坐座已身意泰然快得安隐以佛道声令一切闻普于天人应受供养盖如来座令我具足自行化他恩两肩荷负等所不能报此之谓也牛头栴檀者华严经云出离垢山若用涂身火不能烧此中十恩室三衣四座三当知室得衣故有覆育之恩室有座故成与拔之用座假衣室令自他行成衣假座室令初后理显是故三义合成大恩正论荷恩难报不得直以亡报释之二譬说周中第二明中根领解竟。

　　妙法莲华经台宗会义卷二之余
卍新纂续藏经第 32 册 No. 0616 法华经会义


　　卷三之一

　　△释信解品竟次释药草喻品。

　　药草喻品第五

　　此中具山川云雨独以药草标名者土地是能生云雨是能润草木是所生所润所生所润通皆有用(若从如来所述义边则尽大地无不是药)而药草用强(若从迦叶等能领义边则正是中草)譬有漏诸善悉能除恶而无漏为最今无漏众中四大弟子以譬领佛譬深会圣心佛赞善哉甚为希有述其得解以喻其人故称药草喻品(世界悉檀)夫药草丛育日久一蒙云雨扶蔬暐晔芽茎丰蔚于外力用充润于内譬诸无漏住最后身有余涅槃更不愿求佛道今得闻经自乘佛乘兼以运人以佛道声令一切闻内外自他具胜力用故称药草喻品(为人悉檀)夫药草者能治四大补养五脏还年驻色(世药三品下治四大中益五脏上可还年驻色俱非药王譬昔除四住病养五分身还真理年驻变易色)今蒙云雨忽成药王饵之遍治众病变体成仙譬诸无漏闻经破无明惑开佛知见我等今日真是佛子无上宝聚不求自得故称药草喻品(破惑合遍治譬即对治悉檀开佛知见合成仙譬即第一义悉檀)约教者三草是藏教小树是通教大树是别教地雨是圆教昔未开显则权实迥异今既开显则三草二木同是一地所生一雨所润根茎枝叶四微何殊应具历五味以显独妙本迹者本住智地曾施云雨迹为草木引彼增长观心如玄文利益妙后说。

　　△譬说周四大段中第三如来述成为二初略述成二广述成初中二初双述善哉二领所不及。

　　今初。

　　尔时世尊告摩诃迦叶及诸大弟子善哉善哉迦叶善说如来真实功德诚如所言。

　　迦叶居僧之首故别告之信解具列四人虽空生居首然自陈之唱属在迦叶故今别告又言及诸大弟子信知得悟不但四人也一善哉述其法譬两处领实一善哉述其法譬两处领权又华严之拟宜领实也三藏之诱引领权也方迥之体信般若之转教俱领权实也法华之付财开权即实也辞致曲巧故言善说皆是佛法故言真实功德印定不谬故云诚如所言。

　　△二领所不及。

　　如来复有无量无边阿僧祇功德汝等若于无量亿劫说不能尽。

　　云何不及谓退进横竖亦横亦竖非横非竖皆不及也所以者何大云普覆遍荷清凉大雨俱沾无不蒙泽咸令世间皆得知见未曾有法那忽齐教止领二乘得益不道人天小草是为退所不及菩萨名上草亦名小树大树敷荣郁茂自他饶益而复不领是为进所不及又十法界同成佛法界那忽止领二乘余八法界都不涉言是为横所不及又七方便从浅至深皆入真实那忽止领二乘余五方便都不在言是为竖所不及又三世利益遍于十方十界未曾暂废都不涉言是为亦横亦竖领所不及又山川溪谷等总言一地一地能生未尝拣择草木种子皆依于地更无余依一云叆叇无处不密一雨一味不隔枯荣普润既同普得增长如来平等不可思议实不先顿后渐初三末一如龙兴云普雨一切不从身心降除热得清凉是为五乘七方便十方三世平等广大甚深博远不可思议无有差别是为非横非竖领所不及不及之言非都顿夺特以初心望后心未穷极地故云不尽耳(因缘)又既悟初阿亦具后茶功德但齐教之领未暇进领横竖周遍耳(约教)又权行大士宜应如此也(本迹)观心者退进横竖亦横亦竖无差而差也非横非竖差即无差也观心即空则差即无差观心即假则无差即差观心即中则非差非无差双照差与无差(今人仅读一本四教仪辄执别五时而判教止是窃取迦叶领解余涎宁知如来三轮不思议化若此)初略述成竟。

　　△二广述成二初长文二重颂初中二初正明权实不可思议二结叹述成盖既广明三草二木差无差等皆是迦叶领所不及仍接引之故结叹云汝等甚为希有能知如来随宜说法能信能受良以退进横竖等虽领不及而举其大意不出权实故也初中三初法说二立譬三法合初又二初明权实教不可思议二明权实智不可思议。

　　今初。

　　迦叶当知如来是诸法之王若有所说皆不虚也于一切法以智方便而演说之其所说法皆悉到于一切智地。

　　此正总示以领所不及也若据穷子之譬则必先拟以大后接以小体信之后方可领知领知之后方可付业自是钝根声闻具历五味受益之一途耳岂知如来是大法王得大自在一音演说随类各解三草二木受益不虚以智方便而演说法则何权不施宁止施三所说皆到一切智地则何实不显宁止二乘故不可思议也言一切智地者究竟非二故称一其性广博故称切寂而常照故称智无住之本立一切法故称地也。

　　△二明权实智不可思议。

　　如来观知一切诸法之所归趣亦知一切众生深心所行通达无碍又于诸法究尽明了示诸众生一切智慧。

　　此明权实诸教所以皆悉不虚不可思议者正由如来权实之智不可思议故也观知一切诸法之所归趣者契权实理也识浅深药也亦知一切众生深心所行通达无碍者契十界机也识标本病也一切诸法各有远趣近趣言近趣者戒善等趣人天念处道品等趣涅槃三祇六度趣三藏佛果体观无生趣三乘共实相次第三观趣别教果头妙觉言远趣者举手低头皆缘因善性随闻一句皆了因慧性无不究竟趣于圆极佛果夫一切诸法即十界法也深心所行即十界机也今云知所归趣通达无碍则差即无差即权而实矣究尽明了是实相理也一切智慧是圆极智也今云又于诸法示诸众生则无差即差即实而权矣无差而差奚止能诱穷子差而无差奚止局于次第五味故不可思议也初法说竟。

　　△二立譬二初明无差而差譬即实而权二明差而无差譬即权而实初中二初约能生所生明无差而差二约能润所润明无差而差。

　　今初。

　　迦叶譬如三千大千世界山川溪谷土地所生卉木丛林及诸药草种类若干名色各异。

　　三千大千山川溪谷土地举能生无差也卉木丛林药草举所生差别也三千大千譬众生世间众生无别法依于五阴和合而立其名三千大千亦无别法依于山川溪谷土地而立其名山譬色阴显而可见川譬受阴水流盈涸溪譬想阴屈曲晦明谷譬行阴幽隐难见土地譬识阴通为所依如此五阴皆为一切习因习果所依犹彼山川溪谷土地皆为一切草木种子根茎枝叶所依也卉者草之总名木者树之总名众草为丛众树为林治病力用胜者称之为药今云药草且举二乘无漏善也五乘七方便等因果不同故云种类若干各有称谓为名各有体相为色以要言之十界因果诸法不离假名五阴十万八千有毒无毒药品不离大千土地又三千大千可譬正因理性通为一切所依山川溪谷土地可譬众生果报五阴色心卉木丛林可譬众生十界习因此三法不相离习因依报阴报阴不出法性如卉木依山川土地山川土地依世界此即性德三因法性即正因法身德果报即缘因解脱德习因即了因般若德若以正因望十界缘了则无差而差种类若干名色各异若以缘了望理性正因则差而无差同归一地如此权实之境不可思议顿扣于佛那独约二乘自类领耶。

　　△二约能润所润明无差而差。

　　密云弥布遍覆三千大千世界一时等澍其泽普洽卉木丛林及诸药草小根小茎小枝小叶中根中茎中枝中叶大根大茎大枝大叶诸树大小随上中下各有所受一云所雨称其种性而得生长华果敷实。

　　密云遍覆等澍普洽举能润无差也根茎枝叶小中大等各有所受称其种性举所润差别也云有形色譬如来身密弥布遍覆譬普现一切群生之前又大慈等荫即譬意密下文云雷声远震即譬口密也一时等澍譬八音四辩宣注法雨其泽普洽譬秘密不定二种化仪念念之中十界各得权实诸益非同迦叶所领次第五味仅仅先拟后引先施后废而已根譬信茎譬戒枝譬定叶譬慧小譬人天信戒定慧中譬二乘信戒定慧大譬菩萨信戒定慧诸树大小即通别二种菩萨于中又各论上中下举凡万有不同之机咸于一时各有所受止一身云一音演说能使小不过分大不减少称其习报两因种性而得生长使彼习果华敷报果果实如此权实之教不可思议普应群机那独约五味次第领耶初明无差而差譬即实而权竟。

　　△二明差而无差譬即权而实。

　　虽一地所生一雨所润而诸草木各有差别。

　　若据文义似是结成无差而差若论譬意则前譬无差而差已竟今意正显三草二木各有差别而地与雨无差别也一地所生者譬道前心地所生终因道后智地(此道前后名有通别道后定在果后道前通至凡夫故方便品中亦以等觉已前为道前此中须以博地凡夫无戒善者为道前以五乘为道中所以道前道后真如之理等皆是地地体无别然皆能生故知众生道前心地奚尝不有能生性耶而不能生不能成者必假道后极果智地令生令成发心已后究竟已前皆假智地而成熟之)一雨所润者譬一音所宣一乘法门开发道中五乘善根终是一音平等之达而诸草木各有差别者譬五乘善根蒙佛法雨随分增长而不自知五种之因皆依一佛性亦不自知五乘之教皆是一大乘亦不自知同归佛慧唯有如来能知也二立譬竟。

　　△三法合二初合无差而差二合差而无差初中二初正合二提譬帖合初又三初先合能润二追合能生所生三复合能润所润。

　　今初。

　　迦叶当知如来亦复如是出现于世如大云起以大音声普遍世界天人阿修罗如彼大云遍覆三千大千国土于大众中而唱是言我是如来应供正遍知明行足善逝世间解无上士调御丈夫天人师佛世尊未度者令度未解者令解未安者令安未涅槃者令得涅槃今世后世如实知之我是一切知者一切见者知道者开道者说道者汝等天人阿修罗众皆应到此为听法故。

　　此正合密云弥布遍覆兼合颂中雷声远震之譬以显如来三密也出现于世即应身出世是身密也如大云起举譬帖合身密也以大音声普遍世界天人阿修罗即是口密颂中所谓雷声远震也身口二密皆由大慈所熏所以应不失时药必应病即兼显意密也世界总举三千大千六道四生意含十法界也天人阿修罗别举三善道能禀声教之益意譬三乘根性三十子也如彼大云遍覆等举譬帖合口密也于大众中而唱是言等重明大音普遍略唱六种法门集众听法犹如雷声远震也一如来等是十号法门二未度等是四弘法门未度苦者令得度苦未解集者令得解集未安道者令得安住道谛未证灭谛涅槃者令得证于涅槃至因名为僧那僧涅此云弘誓至果名为大慈大悲悲拔苦集慈与道灭也此四既依四谛四谛有生灭无生无量无作之不同发心克果亦各有异今自行唯圆化他用四虽遍用四四皆归圆若不归圆则非出世本意若不用四不能普遍收机也三今世后世如实知之是三达法门通达三世无有障碍四我是一切知者即一心三智法门五一切见者即具足五眼法门六知道者等即三不护法门知道谓意业随智慧行开道谓身业随智慧行说道谓口业随智慧行也问此一段文旧用合注雨譬今何不同答下文随其所堪而为说法正合注雨此既结明劝物听受况有大声普唱之言故知合雷声也。

　　△二追合能生所生。

　　尔时无数千万亿种众生来至佛所而听法。

　　众生二字即合三千大千世界假名兼得山川溪谷土地五阴以假名实法不相离故无数千万亿种即合卉木丛林及诸药草通而言之不出十法界机别而言之即取五乘七方便乃能受润也。

　　△三复合能润所润又二初合能润二合所润。

　　今初。

　　如来于时观是众生诸根利钝精进懈怠随其所堪而为说法。

　　此正合一时等澍譬也然大云雨之于如来说法仅为片喻何以故云雨是众生共业所感即是众生识所变相非情数摄但属无覆无记所以不能观根逗机而于诸物或损或益如来不尔有大誓愿有大慈悲有大智慧虽亦由于众生增上共业感佛出世虽亦各于众生识上自变佛相而本质境是无漏善全法报体所起应用故能以妙观察智观是众生诸根利钝精进懈怠随以成所作智随其所堪而为说法仍即大圆镜智之所普持平等性智之所印照也于时者众生来至佛所听法之时也诸根利钝者不能受道为钝能受道者为利又不能秉戒者为钝能秉戒者为利不能修定者钝能修定者利不能断惑者钝能断惑出三界者利析观断惑者钝体观断惑者利保证真空者钝出假化物者利二观为方便者钝直观中道者利传传不同又五乘七方便人各论利钝也精进懈怠亦尔随其所堪者称会机宜无增减之失也此则始从华严终至般若一一时中秘密不定一音说法随类各解神力不共不可思议但令得益不令堕苦故为一时等澍即一时中各具五味偏圆遍逗众生根性乃至法华会中五千退席移置他方虽一座席名为显露决定若望十方不妨仍称秘密佛三密化但同云雨之普洽而不同云雨之无记为若此也若据迦叶所领次第五时何名一时等澍。

　　△二合所润。

　　种种无量皆令欢喜快得善利是诸众生闻是法已现世安隐后生善处以道受乐亦得闻法既闻法已离诸障碍于诸法中任力所能渐得入道。

　　此具明闻法三世种熟脱益种种无量乃至现世安隐合其泽普洽譬也后生善处乃至亦得闻法合称其种性而得生长譬也既闻法已乃至渐令入道合华果敷实譬也皆令欢喜是世界益安隐生善是为人益离障诸碍是对治益渐得入道是第一义益且约今初闻法而种善根者次世熟后世脱或过去已种则今熟次脱或过去已熟则今闻即脱事非一概又四悉檀益该括权实一一四悉顿渐不同若欲具说浩然无涯粗示大纲俾知如来说法益遍未来而已又种种皆令欢喜即称其种性而得生长也快得善利具有四教权实善利即今世之华敷果实也现世安隐结上欢喜善利现在四益也后生善处以道受乐报因感报果也亦得闻法习因感习果也所受道乐必有权实于权实道复论浅深所闻之法亦复如是即次世中辨四益也既闻法已离诸障碍所离亦有浅深不同总是报因感于报果任力所能渐得入道所入亦有权实不同总是习因感于习果即是第三后世之中辨四益也所被之机横该十界所受之益竖彻四教如华严般若等并令地狱得益余可知也初正合竟。

　　△二提譬帖合。

　　如彼大云雨于一切卉木丛林及诸药草如其种性具足蒙润各得生长。

　　大云及雨为能润合如来三密及声教也一切二字合假名众生也卉木丛林药草合五乘七方便也种性合诸根利钝懈怠精进也具足蒙润合皆令欢喜快得善利也各得生长合现世安隐后生善处等也初合无差而差竟。

　　△二合差而无差二初正合二结释初中二初合一地所生一雨所润二合草木各有差别。

　　今初。

　　如来说法一相一味所谓解脱相离相灭相究竟至于一切种智。

　　一相者众生心性同一真如为相合一地也一味者一乘之法同诠一理合一雨也所谓下双释一相一味也解脱相者业即解脱本无二边业缚相也离相者惑即般若本离通别二惑相也灭相者苦即法身二种生死本寂灭也众生心性即是性德解脱相离相灭相即一而三即三而一之相如来一音说此即一而三即三而一之法则为即一味而三味即三味而一味之教众生秉教修行则以性德三相一相为所观境仗佛三味一味之教为增上缘起于中道三相一相之行究竟得成三相一相一切种智之果也夫佛于一实相法方便开为三五七九等相于一味教分别说为兼但对带等味众生秉教修行各获果证谁能知者唯佛能知究竟终归一相一味耳。

　　△二合草木各有差别三初正合众生如草木故不自知二明唯有如来能知故与大云同而不同三举譬帖合众生不知。

　　今初。

　　其有众生闻如来法若持读诵如说修行所得功德不自觉知。

　　其有众生者总举不知之人合三草二木也法即一音一味之法若持读诵如说修行正明不知何以故持说不同修行各异人天作戒善之解三乘作谛缘度解解既不同即是差别也所得功德不自觉知者不知佛是一味无差别教但于七种权功德中各得一种各作一解既不知其究竟归实亦不知其所得是权即是权实但迷名为不自觉知也。

　　△二明惟有如来能知故与大云同而不同。

　　所以者何唯有如来知此众生种相体性念何事思何事修何事云何念云何思云何修以何法念以何法思以何法修以何法得何法众生住于种种之地唯有如来如实见之明了无碍。

　　如来能知者即是一切种智知也如实见之者即是佛眼见也明了无碍者即是彻始彻终彻内彻外咸洞悉也若约能知能见唯有佛智佛眼若约所知所见则减数略举十境合为四意一一无不差即无差无差即差也四意者一约四法二约三法三约二法四约一法一约四法者种相体性也种有二义若就相对论种则三道是三德种故净名云一切烦恼之俦为如来种(由烦恼道即有般若种也)又云五无间皆解脱相(由不善业即有善法解脱种也)又云一切众生即涅槃相不可复灭(生死苦道即法身种也)若就类论种则一切低头举手悉是解脱种一切世智及三乘解心即般若种凡有心者皆当作佛即法身种如此诸种差别惟佛能知一切种只一种即无差别亦惟佛能知差即无差无差即差亦惟佛能知相者据外体者主质性者据内具如十界十如中释若论差别即十法界相惟佛能知若论无差别即一佛界相亦惟佛能知差即无差无差即差亦惟佛能知体性例然二约三法者闻思修三慧也仍有三重一云念何事思何事修何事者三慧所取境也教下所诠种相体性随教则有思修不同对界为境多少增减观体巧拙随义应知为差无差以权对实二云云何念云何思云何修者三慧之当体也此体即是能闻能思能修亦有差无差等例前可知三云以何法念以何法思以何法修者三慧之因缘也由闻法故方取于境故以闻法而为因缘如此三乘三慧昔谓境体因缘有异即是差别若入圆妙三慧即无差别此有差别惟佛能知此无差别亦惟佛能知又差即无差无差即差亦惟佛能知三约二法者因果也以何法为因得何法之果五乘之因各得其果即是差别惟佛能知众生如佛如一如无二如惟是一因一果即无差别亦惟佛能知又差即无差无差即差亦惟佛能知四约一法者众生住于种种诸地也即是七方便人住于七位此即差别惟佛能知如实见之惟是一地即无差别亦惟佛能知又差即无差无差即差亦惟佛能知故云明了无碍也此中四意摄尽诸法种相体性为三慧所取所取四法不出因果因果之体体惟实性也。

　　△三举譬帖合众生不知。

　　如彼卉木丛林诸药草等而不自知上中下性。

　　未开显时七方便人皆同卉木但能受润增长不能自知既开显后方知三草二木若根若茎若枝若叶若华若果一一无非地之四微则能全悟众生性德理地而为诸佛究竟一切智地从此智地兴大悲云注权实雨化化无尽如来所以说法华经欲人悟此性修秘要而已初正合竟。

　　△二结释又二初结成差即无差二释出不即说意。

　　今初。

　　如来知是一相一味之法所谓解脱相离相灭相究竟涅槃常寂灭相终归于空。

　　一相一味等已如前释为众生故分别说此一相一味解脱离灭之法即是一中无量究竟涅槃常寂灭相终归于空即是无量中一所以结成毕竟无差别也言究竟涅槃者不同二乘有余无余二涅槃也言常寂灭相者非以断缚名为解脱法本无缚今亦无脱非以舍合名为离相法本无合今亦无离非以生尽名为灭相法本无生今亦无灭所谓诸法从本来常自寂灭相不同二乘之三相也终归于空者归于中道第一义空非是二乘灰断之空也勤勤再释简实异权佛之大慈殷切甚矣。

　　△二释出不即说意。

　　佛知是已观众生心欲而将护之是故不即为说一切种智。

　　如来既知始末皆一何不一切时中但说一实故今释云观众生心欲而将养护持之恐其诽谤不即说也初正明权实不可思议竟。

　　△二结叹述成。

　　汝等迦叶甚为希有能知如来随宜说法能信能受所以者何诸佛世尊随宜说法难解难知。

　　前明如来无量功德汝等若于无量亿劫说不能尽如大云雨不可思议若此恐人疑四弟子齐教领解何必是实故佛称述虽未及究竟佛地而具领五时权实开佛知见分证佛果亦诚不虚兼欲引发下根令同得悟也先叹希有者凡夫有反覆闻能得益菩萨是已事解不为奇今以无为正位而能舍证入实故甚希有能知随宜说法述其能领开三能信能受述其能领显一也所以者何下释成希有可知又前云汝等说不能尽今云汝等甚为希有者前约佛恩普被犹如云雨靡不覆润佛恩普载犹如大地靡不生成岂直但为一方一机而已故云说不能尽也今以佛恩虽普众生日用不自觉知如三草二木根植于地禀润于雨而不能知汝等能知始终十恩甚为希有未度令度等述其知佛四弘誓恩甚为希有现世安隐后生善处以道受乐述其知大慈与乐恩甚为希有离诸障碍渐得入道述其知大悲拔苦恩甚为希有轮王释梵是小药草述其知劝善除烦恼恩甚为希有知无漏法能得涅槃及缘觉证是中药草述其知除寒热见爱恩甚为希有上草小树是为耻小慕大述其知遮丑陋恩甚为希有大树是述其知庄严恩甚为希有最实事一地一雨述其知付财坐座身心财法自在安乐恩甚为希有佛述其差别叹者叹十恩文尽述其无差别叹者即是一大恩也广述成中初长文竟。

　　△二重颂三初颂法说二颂立譬三颂法合。

　　今初。

　　尔时世尊欲重宣此义而说偈言。

　　破有法王出现世间随众生欲种种说法如来尊重智慧深远久默斯要不务速说有智若闻则能信解无智疑悔则为永失是故迦叶随力为说以种种缘令得正见。

　　破有法王者因果不亡名之为有凡夫以见思为因分段生死为果二乘以尘沙为因方便变易为果菩萨以无明为因自性变易为果唯有诸佛五住因亡二死果丧乃于诸法得大自在也出现世间即是为利众生故凡权实诸教皆使受者得益不虚随众生欲二句颂权智说权教也如来尊重四句颂实智说实教也有智若闻四句释不速说实之由也是故迦叶四句显先权后实之巧也以种种缘即先施权令得正见即后显实惟此一实名为正见故涅槃中迦叶童子领解云自此以前我等皆名邪见人也。

　　△二颂立譬二初颂无差而差二颂差而无差初中二初超颂能润无差二追颂能生所生受润差别。

　　今初。

　　迦叶当知譬如大云起于世间遍覆一切慧云含润雷光晃曜雷声远震令众悦豫日光掩蔽地上清凉叆叇垂布如可承揽其雨普等四方俱下流澍无量率土充洽。

　　云譬应身应身随智慧行故言慧云能具十二部法故言含润雷光晃曜譬身放大光雷声远震譬口宣四辩日光掩蔽譬九十五种邪光不现地上清凉譬九十八种恼热得除叆叇垂布如可承揽譬应身相好威仪似同三有有心往取实不可得也其雨普等四方俱下譬八音四辩普应群机流澍无量譬一一时中咸具五时八教率土充洽譬凡有心者皆蒙利润一一时中各得藏通别圆顿渐秘密不定五味之益也。

　　△二追颂能生所生受润差别。

　　山川险谷幽邃所生卉木药草大小诸树百谷苗稼甘蔗葡萄雨之所润无不丰足干地普洽药木并茂其云所出一味之水草木丛林随分受润一切诸树上中下等称其大小各得生长根茎枝叶华果光色一雨所及皆得鲜泽。

　　山川险谷略颂能生也幽邃譬众生久远所植习因隐在果报色心内也百谷譬十善互严十善为百甘蔗质一可譬禅定所缘境一蒲萄形多可譬智慧所破惑多干地普洽譬未信者令信余如文初颂无差而差竟。

　　△二颂差而无差。

　　如其体相性分大小所润是一而各滋茂。

　　初二句颂所生所润第三句正颂能润无差略不颂能生即以所生兼之第四句颂差别不自知也二颂立譬竟。

　　△三颂法合二初颂合无差而差二颂合差而无差初中三初颂合能润二颂合能生所生三颂复合能润所润。

　　今初。

　　佛亦如是出现于世譬如大云普覆一切既出于世为诸众生分别演说诸法之实大圣世尊于诸天人一切众中而宣是言我为如来两足之尊出于世间犹如大云充润一切枯槁众生皆令离苦得安隐乐世间之乐及涅槃乐诸天人众一心善听皆应到此觐无上尊我为世尊无能及者安隐众生故现于世为大众说甘露净法其法一味解脱涅槃以一妙音演畅斯义常为大乘而作因缘。

　　既出于世等三偈略颂十号充润一切等六句略颂四弘不颂余四法门也诸天人众下四偈颂劝听受其法一味者七种方便无不皆归一乘差而无差也常为大乘而作因缘者既作因缘必用方便即无差而差也。

　　△二颂合能生所生。

　　我观一切普皆平等无有彼此爱憎之心我无贪着亦无限碍恒为一切平等说法如为一人众多亦然常演说法曾无他事去来坐立终不疲厌充足世间如雨普润。

　　上文法合能生所生则云无数千万亿种众生来至佛所而听法今颂则明佛观一切普皆平等也佛机为此余机为彼佛平等说不于佛机者爱余机者憎譬如雨注不择溪谷也佛事为自魔事为他应后为去应初为来入实为坐出权为立余如文。

　　△三颂复合能润所润二初颂合能润二颂合所润。

　　今初。

　　贵贱上下持戒毁戒威仪具足及不具足正见邪见利根钝根等雨法雨而无懈倦。

　　此颂如来于时观是众生诸根利钝精进懈怠随其所堪而为说法也贵贱上下约位持戒毁戒约行利根钝根约习须约五乘七方便展转说之。

　　△二颂合所润又二初颂欢喜善利现世安隐合普洽譬二颂后生善处乃至渐得入道合生长敷实譬。

　　今初。

　　一切众生闻我法者随力所受住于诸地或处人天转轮圣王释梵诸王是小药草知无漏法能得涅槃起六神通及得三明独处山林常行禅定得缘觉证是中药草求世尊处我当作佛行精进定是上药草又诸佛子专心佛道常行慈悲自知作佛决定无疑是名小树安住神通转不退轮度无量亿百千众生如是菩萨是名大树佛平等说如一味雨随众生性所受不同如彼草木所禀各异佛以此喻方便开示种种言辞演说一法于佛智慧如海一滴。

　　初一偈总明受润次七偈别明受润后三偈结明能润不可思议也人天诸王俱未断惑故合为小草二乘俱有断证故合为中草事六度菩萨志求作佛发心已胜二乘故独为上草通教菩萨已断通惑誓扶余习而化众生故名小树别教菩萨自行化他福慧高广故名大树又可义约三教菩萨各作小中大三树六度约三僧祇通教约七八九地别教约三十心也于佛智慧如海一滴者能润如海所润如一滴也一滴功德已于无量亿劫说不能尽矣。

　　△二颂后生善处乃至渐得入道合生长敷实譬。

　　我雨法雨充满世间一味之法随力修行如彼丛林药草诸树随其大小渐增茂好诸佛之法常以一味令诸世间普得具足渐次修行皆得道果声闻缘觉处于山林住最后身闻法得果是名药草各得增长若诸菩萨智慧坚固了达三界求最上乘是名小树而得增长复有住禅得神通力闻诸法空心大欢喜放无数光度诸众生是名大树而得增长。

　　初二偈总颂增长次六偈半别颂增长也就别颂中诸佛之法等六句是明人天增长次声闻下六句是明二乘增长住最后身有二义一者二乘若不值佛未必是最后身由见佛故成最后身即是增长义也二者二乘已住有余涅槃名最后身今得闻大乘法得大乘果乃是增长义也次若诸菩萨下六句是明通教增长体法智利故名坚固断三界惑故名了达次复有住禅下二偈是明别教增长禅及神通是入假力闻诸法空心大欢喜谓闻中道第一义空能随顺观察也略不颂六度增长者六度是权中之权有教无人又未断惑可摄入人天也初颂合无差而差竟。

　　△二颂合差而无差长文广今颂略也。

　　如是迦叶佛所说法譬如大云以一味雨润于人华各得成实迦叶当知以诸因缘种种譬喻开示佛道是我方便诸佛亦然今为汝等说最实事诸声闻众皆非灭度汝等所行是菩萨道渐渐修学悉当成佛。

　　前六句举譬帖合无差而差差即无差一味雨无差也润于人华指七善因华而差也各得成实究竟同归地之四微差即无差也次三偈半结成权实不二以诸因缘种种譬喻即实而权也开示佛道即权而实也今为汝等说最实事者乃开显之实不同华严方等般若中对权之实即教一也声闻皆非灭度即人一也汝等所行是菩萨道即行一也渐渐修学悉当成佛佛所知见即理一也譬说周中第三如来述成竟。

　　△释药草喻品竟次释授记品。

　　授记品第六

　　梵音和伽罗此云授记亦云受记受决受莂授是与义受是得义记是记事决是决定莂是了莂诸经或破受记如净名云为从如生得受记为从如灭得受记如无生灭则知无记思益云愿不闻记名大品云受记是戏论今经云何答若见有记记人此见须破若菩萨誓记此记须与(此通途答)又世谛故记第一义故无(四教并论二谛何得以真难俗)又四悉适时故记如下说(四教各论四悉)今经有五若通途记如法师品初若别与记如三周后(一通别)若正因记如常不轻若缘因记如法师品十种供养若了因记如授三根人正因记则广缘了记则狭(二三因)或迟记或速记(三迟速迟如声闻物如龙女)或佛记如此文或菩萨记如常不轻虽无劫国之定亦得是记(四师弟)复有悬记如化城品未来弟子是(五现未)首楞严三昧经明四种记今经具之未发心与记如常不轻品发心现前无生三周记是也四悉者原夫诸佛本为大事因缘出世令诸众生开示悟入佛之知见今大事已显佛已说竟众生已入畅佛本怀众生愿满法应与记如父遇子岂不付财又行人无量世行愿愿在今佛文云其本愿如此故获斯记此两缘是世界悉檀故记(初约机应相对第二单约速机)又二乘闻经改小入大圆因已足因必招果故如来与记又时众咸知发愿为生身法身内外眷属或愿但生彼土饶益众生此两是为人悉檀故记(一已生己善二能生他善)又授二乘记破欲退大入小菩萨何者若定有二乘可退为小今无二乘何所可退(一破欲退为小之恶)又破欲发二乘心者彼证已舍我何为取(二破欲发小心之恶)又破未改小者则便改小(三正破小恶)又将证小者即不取证(四破将欲证小之恶)此四是对治悉檀故记又无生现前必由实解开佛知见不谬故与受记又一切众生但正无缘今小乘闻经信解缘正具足开佛知见故与受记此两是第一义悉檀故记此四记摄一切诸受记尽也中根人闻法譬二周开三显一具足领解如来述成虽自知作佛而时事未审若蒙佛诚言授其当果劫国决定近远了莂则大欢喜今从佛授与得名故言授记品又通论则记十界事皆名授记今但记作佛又四教佛皆有授记今唯在圆又法身应身二记今且在应本迹则诸大弟子久已得记今迹示初受以引实行观心者能观心性即空假中即为诸佛授记亦能授一切记如常不轻。

　　△譬说周中第四与受决为二初正授中根记二许为下根宿世说初中二初授大迦叶记二授三人记初又二初长文二重颂长文为六初行因(至)六国净。

　　今初。

　　尔时世尊说是偈已告诸大众唱如是言我此弟子摩诃迦叶于未来世当得奉觐三百万亿诸佛世尊供养恭敬尊重赞叹广宣诸佛无量大法。

　　按世尊入灭迦叶即白大众如来舍利非我等事我等事者宜应结集法藏勿令正法速灭此广宣大法之明证也传佛心印而为西土初祖苦心若此又觐尔所诸佛方示成佛今人甫得小小光影便欲诃佛骂祖哀哉哀哉。

　　△二得果。

　　于最后身得成为佛名曰光明如来应供正遍知明行足善逝世间解无上士调御丈夫天人师佛世尊。

　　因中身常圆满紫金光聚果号光明如来又传持大法普照一切故号光明也。

　　△三劫国名。

　　国名光德劫名大庄严。

　　△四寿命。

　　佛寿十二小劫。

　　△五正像久近。

　　正法住世二十小劫像法亦住二十小劫。

　　△六国净。

　　国界严饰无诸秽恶瓦砾荆棘便利不净其土平正无有高下坑坎堆阜琉璃为地宝树行列黄金为绳以界道侧散诸宝华周遍清净其国菩萨无量千亿诸声闻众亦复无数无有魔事虽有魔及魔民皆护佛法。

　　因中深心护持正法故感国净无魔事也余悉如文初长文竟。

　　△二重颂五初颂行因得果(至)五总结。

　　今初。

　　尔时世尊欲重宣此义而说偈言。

　　告诸比丘我以佛眼见是迦叶于未来世过无数劫当得作佛而于来世供养奉觐三百万亿诸佛世尊为佛智慧净修梵行供养最上二足尊已修习一切无上之慧于最后身得成为佛。

　　△二颂国净。

　　其土清净琉璃为地多诸宝树行列道侧金绳界道见者欢喜常出好香散众名华种种奇妙以为庄严其地平正无有丘坑诸菩萨众不可称计其心调柔逮大神通奉持诸佛大乘经典诸声闻众无漏后身法王之子亦不可计乃以天眼不能数知。

　　△三颂佛寿。

　　其佛当寿十二小劫。

　　△四颂正像。

　　正法住世二十小劫像法亦住二十小劫。

　　△五总结略不颂劫国名。

　　光明世尊其事如是。

　　切授大迦叶记竟。

　　△二授三人记二初请记二与记初中四初正请二立譬三法合四结请。

　　今初。

　　尔时大目犍连须菩提摩诃迦旃延等皆悉悚栗一心合掌瞻仰尊颜目不暂舍即共同声而说偈言。

　　大雄猛世尊诸释之法王哀愍我等故而赐佛音声。

　　悚栗者改小入大不啻脱皮换骨真有一番天旋地转境界。

　　△二立譬。

　　若知我深心见为授记者如以甘露洒除热得清凉如从饥国来忽遇大王膳心犹怀疑惧未敢即便食若复得王教然后乃敢食。

　　△三法合。

　　我等亦如是每惟小乘过不知当云何得佛无上慧虽闻佛音声言我等作佛心尚怀忧惧如未敢便食若蒙佛授记尔乃快安乐。

　　△四结请。

　　大雄猛世尊常欲安世间愿赐我等记如饥须教食。

　　初请记竟。

　　△二与记三初记须菩提二记迦旃延三记目犍连初中二初长文二重颂长文五初行因(至)五正像。

　　今初。

　　尔时世尊知诸大弟子心之所念告诸比丘是须菩提于当来世奉觐三百万亿那由他佛供养恭敬尊重赞叹常修梵行具菩萨道。

　　△二得果。

　　于最后身得成为佛号曰名相如来应供正遍知明行足善逝世间解无上士调御丈夫天人师佛世尊。

　　今名空生果称名相者名相本空空则具足一切名相不同示迹石室观空但悟偏理也。

　　△三劫国庄严。

　　劫名有宝国名宝生其土平正玻璃为地宝树庄严无诸丘坑沙砾荆棘便利之秽宝华覆地周遍清净其土人民皆处宝台珍妙楼阁声闻弟子无量无边算数譬喻所不能知诸菩萨众无数千万亿那由他。

　　△四寿命。

　　佛寿十二小劫。

　　△五正像。

　　正法住世二十小劫像法亦住二十小劫其佛常处虚空为众说法度脱无量菩萨及声闻众。

　　常处虚空表中道第一义空也长文竟。

　　△二重颂五初诫听二颂行因得果(至)五颂正像。

　　今初。

　　尔时世尊欲重宣此义而说偈言。

　　诸比丘众今告汝等皆当一心听我所说。

　　△二颂行因得果。

　　我大弟子须菩提者当得作佛号曰名相当供无数万亿诸佛随佛所行渐具大道最后身得三十二相端正姝妙犹如宝山。

　　△三颂国净。

　　其佛国土严净第一众生见者无不爱乐佛于其中度无量众其佛法中多诸菩萨皆悉利根转不退轮彼国常以菩萨庄严诸声闻众不可称数皆得三明具六神通住八解脱有大威德其佛说法现于无量神通变化不可思议诸天人民数如恒沙皆共合掌听受佛语。

　　△四颂寿命。

　　其佛当寿十二小劫。

　　△五颂正像。

　　正法住世二十小劫像法亦住二十小劫。

　　初记须菩提竟。

　　△二记迦旃延二初长文二重颂长文五初行因(至)五正像。

　　今初。

　　尔时世尊复告诸比丘众我今语汝是大迦旃延于当来世以诸供具供养奉事八千亿佛恭敬尊重诸佛灭后各起塔庙高千由旬纵广正等五百由旬以金银琉璃砗磲码瑙真珠玫瑰七宝合成众华璎珞涂香末香烧香缯盖幢幡供养塔庙过是已后当复供养二万亿佛亦复如是供养是诸佛已具菩萨道。

　　△二得果。

　　当得作佛号曰阎浮那提金光如来应供正遍知明行足善逝世间解无上士调御丈夫天人师佛世尊。

　　△三国净。

　　其土平正玻璃为地宝树庄严黄金为绳以界道侧妙华覆地周遍清净见者欢喜无四恶道地狱饿鬼畜生阿修罗道多有天人诸声闻众及诸菩萨无量万亿庄严其国。

　　△四寿命。

　　佛寿十二小劫。

　　△五正像。

　　正法住世二十小劫像法亦住二十小劫。

　　长文竟。

　　△二重颂四初诫听(至)四颂国净。

　　今初。

　　尔时世尊欲重宣此义而说偈言。

　　诸比丘众皆一心听如我所说真实无异。

　　△二颂行因。

　　是迦旃延当以种种妙好供具供养诸佛诸佛灭后起七宝塔亦以华香供养舍利。

　　△三颂得果。

　　其最后身得佛智慧成等正觉。

　　△四颂国净略不颂寿命正像也。

　　国土清净度脱无量万亿众生皆为十方之所供养佛之光明无能胜者其佛号曰阎浮金光菩萨声闻断一切有无量无数庄严其国。

　　二记迦旃延竟。

　　△三记目犍连二初长文二重颂初中五初行因(至)五正像。

　　今初。

　　尔时世尊复告大众我今语汝是大目犍连当以种种供具供养八千诸佛恭敬尊重诸佛灭后各起塔庙高千由旬纵广正等五百由旬以金银琉璃砗磲码瑙真珠玫瑰七宝合成众华璎珞涂香末香烧香缯盖幢幡以用供养过是已后当复供养二百万亿诸佛亦复如是。

　　△二得果。

　　当得成佛号曰多摩罗䟦旃檀香如来应供正遍知明行足善逝世间解无上士调御丈夫天人师佛世尊。

　　△三劫国。

　　劫名喜满国名意乐其土平正玻璃为地宝树庄严散真珠华周遍清净见者欢喜多诸天人菩萨声闻其数无量。

　　△四寿命。

　　佛寿二十四小劫。

　　△五正像。

　　正法住世四十小劫像法亦住四十小劫。

　　长文竟。

　　△二重颂五初颂行因(至)五颂正像。

　　今初。

　　尔时世尊欲重宣此义而说偈言。

　　我此弟子大目犍连舍是身已得见八千二百万亿诸佛世尊为佛道故供养恭敬于诸佛所常修梵行于无量劫奉持佛法诸佛灭后起七宝塔长表金刹华香伎乐而以供养诸佛塔庙。

　　刹者具云刹摩此翻土田以柱表刹示所居处也。

　　△二颂得果兼国名。

　　渐渐具足菩萨道已于意乐国而得作佛号多摩罗旃檀之香。

　　△三颂寿命。

　　其佛寿命二十四劫。

　　△四颂国净。

　　常为天人演说佛道声闻无量如恒河沙三明六通有大威德菩萨无数志固精进于佛智慧皆不退转。

　　△五颂正像。

　　佛灭度后正法当住四十小劫像法亦尔。

　　初正授中根记竟。

　　△二许为下根宿世说。

　　我诸弟子威德具足其数五百皆当授记于未来世咸得成佛我及汝等宿世因缘吾今当说汝等善听。

　　下根之人已闻法譬二周复见上中受记恐其犹疑不了深生愧耻故先六句许其总记次四句许说宿缘所以引进之也第二譬说周竟。

　　妙法莲华经台宗会义卷三之一

　　妙法莲华经台宗会义卷三之二

　　古吴后学蕅益　智旭　述

　　△释授记品竟次释化城喻品。

　　化城喻品第七

　　化者神力所为也以神力故无而倏有名之为化防非御敌称之为城譬二乘涅槃(城)权智所为也(化)以权智力无而说有用教为化防思御见名为涅槃苏息引入(三藏苏息二酥引法华入)实未究竟(化)而言灭度(城)权假施设故言化城喻如前释此因缘释也(若从机说无而倏见见已生喜即世界益得入苏息即为人益防非御敌即对治益而言灭度第一义益若从应说权立此城即世界化为生小善即为人化且除见思即对治化终引入大即第一义化)约教者三藏于涅槃生安隐想生灭度想通教二乘与三藏同菩萨不尔释论云如父过险一脚入城一脚门外忆其子故从城入险誓扶余习入生死而不以空为证也别教不道城如化用城防险从城门径过将城作方便断见思惑不道此为极也圆教知无贼病亦不须城故言化城今是圆教意故题为化城喻品(圆教言化者在昔斥夺但云不堪亦未曾云涅槃是化故至今教勤执开权方云是化乃至显实化乃成真即宝处故故知藏通谓极非化别教非极非化圆教非极是化亦可是极是化亦可是极非化与藏通教言同意别言今是圆教意者亦从破计故且云化若开显已无非真实)本迹者若从机说应云本住三德之城迹入化城若从应说则迹示说化也观心者观因缘生法即空是入化城因缘即假是出化城因缘即中是归宝处又观空即中则了化非化即权而实又化城宝所通论六即心性本空无不空时理即化城也心性本中无不中时理即宝所也闻此理性能生信解为名字化城宝所圆伏五住为观行化城宝所乃至究竟例此可知问此品说因缘事下根得悟应名宿世品答品初广说因缘末则结譬化城若从初应称宿世经家从末故言化城又上根疑薄但取道树三七思惟以明机缘中根疑厚加以譬喻探取二万亿佛所教无上道以明机缘下根疑更厚故明宿世久远机缘若从久远之始则名宿世若从中间则言化城若从究竟则言宝所经家处中标品收得初后从此义便故言化城喻品(正法华名往古品所以有此问答)问化城是权宝所是实何意弃实从权答由知城是化则知宝所是实故标化不失实也。

　　△三因缘说周二初正说因缘二授下根记其领解述成二意文或前后不定又领解或默念发言不同文少不足分品故皆入授记段中初正说因缘二初先明知见久远二正明宿世因缘初中二初长文二重颂长文为三初出所见事二举譬明久远三结见昔如今。

　　今初。

　　佛告诸比丘乃往过去无量无边不可思议阿僧祇劫尔时有佛名大通智胜如来应供正遍知明行足善逝世间解无上士调御丈夫天人师佛世尊其国名好城劫名大相诸比丘彼佛灭度已来甚大久远。

　　△二举譬明久远。

　　譬如三千大千世界所有地种假使有人磨以为墨过于东方千国土乃下一点大如微尘又过千国土复下一点如是展转尽地种墨于汝等意云何是诸国土若算师若算师弟子能得边际知其数不不也世尊诸比丘是人所经国土若点不点尽抹为尘一尘一劫彼佛灭度已来复过是数无量无边百千万亿阿僧祇劫。

　　△三结见昔如今。

　　我以如来知见力故观彼久远犹若今日。

　　此显如来三达远明所引往事分明不虚然后说宿缘也当知十世古今的确始终不离当念离此当念心性之外别无去来实法可得由无明故妄计迁灭于迁灭中有忆有忘就彼所忆有远有近然所忆若远若近之事并是现前一念所变相分非于心外别有他物也且如吾人追忆十年二十年事亦复宛在目前便可例知心性本来竖彻三世三世不出现前一念但由无明不能远见佛既无明断尽心性洞朗故竖极三际之始终横极法界之边际炳然知见何足致疑长文竟。

　　△二重颂三初颂所见事二颂举譬明久远三颂见昔如今。

　　今初。

　　尔时世尊欲重宣此义而说偈言。

　　我念过去世无量无边劫有佛两足尊名大通智胜。

　　△二颂举譬明久远。

　　如人以力磨三千大千土尽此诸地种皆悉以为墨过于千国土乃下一尘点如是展转点尽此诸尘墨如是诸国土点与不点等复尽抹为尘一尘为一劫此诸微尘数其劫复过是彼佛灭度来如是无量劫。

　　△三颂见昔如今。

　　如来无碍智知彼佛灭度及声闻菩萨如见今灭度诸比丘当知佛智净微妙无漏无所碍通达无量劫。

　　即空故净即假故微即中故妙又三智一心故净一心三智故微非一非三而三而一故妙体圆满故无漏用通达周遍故无所碍初先明知见久远竟。

　　△二正明宿世因缘二初广述二重颂初中二初结缘之由二正结缘初又二初远由二近由初又二初明大通智胜成佛二明十方梵王请法初又五初佛寿长远二成道前事三正明成道四明成道后眷属供养五请转法轮。

　　今初。

　　佛告诸比丘大通智胜佛寿五百四十万亿那由他劫。

　　△二成道前事。

　　其佛本坐道场破魔军已垂得阿耨多罗三藐三菩提而诸佛法不现在前如是一小劫乃至十小劫结加趺坐身心不动而诸佛法犹不现前。

　　诸佛道同为缘事异释迦苦行六年弥勒即日得道彼佛十劫犹不现前非根有利钝道有难易也但缘宜赊促应示长短耳一切八相垂迹之处皆先破魔准说法华亦应先渐复云破魔似同秽土若准寿长复非秽土故知同居净秽其相盖多成道等事不必全同此土三藏。

　　尔时(佛未坐道场前)忉利诸天先为彼佛于菩提树下敷师子座高一由旬(咸作是念)佛于此坐当得阿耨多罗三藐三菩提(逮佛)适坐此座时诸梵天王雨众天华面百由旬香风时来吹去萎华更雨新者如是不绝满十小劫供养于佛乃至灭度常雨此华四王诸天为供养佛常击天鼓其余诸天作天伎乐满十小劫至于灭度亦复如是。

　　△二正明成道。

　　诸比丘大通智胜佛过十小劫诸佛之法乃现在前成阿耨多罗三藐三菩提。

　　△四明成道后眷属供养。

　　其佛未出家时有十六子其第一者名曰智积诸子各有种种珍异玩好之具闻父得成阿耨多罗三藐三菩提皆舍所珍往诣佛所诸母涕泣而随送之其祖转轮圣王与一百大臣及余百千万亿人民皆共围绕随至道场咸欲亲近大通智胜如来供养恭敬尊重赞叹到已头面礼足绕佛毕已一心合掌瞻仰世尊以偈颂曰。

　　大威德世尊为度众生故于无量亿岁尔乃得成佛诸愿已具足善哉吉无上世尊甚希有一坐十小劫身体及手足静然安不动其心常憺怕未曾有散乱究竟永寂灭安住无漏法今者见世尊安隐成佛道我等得善利称庆大欢喜众生常苦恼盲瞑无导师不识苦尽道不知求解脱长夜增恶趣减损诸天众从冥入于冥永不闻佛名今佛得最上安隐无漏道我等及天人为得最大利是故咸稽首归命无上尊。

　　十六王子若约表法即自行化他八正道也。

　　△五请转法轮。

　　尔时十六王子偈赞佛已劝请世尊转于法轮咸作是言世尊说法多所安隐怜愍饶益诸天人民重说偈言。

　　世雄无等伦百福自庄严得无上智慧愿为世间说度脱于我等及诸众生类为分别显示令得是智慧若我等得佛众生亦复然世尊知众生深心之所念亦知所行道又知智慧力欲乐及修福宿命所行业世尊悉知已当转无上轮。

　　既云令得是智慧又云若我等得佛又结云当转无上轮当知即是请满字教如今佛华严也初明大通智胜成佛竟。

　　△二明十方梵王请法二初威光照动二梵王来请。

　　今初。

　　佛告诸比丘大通智胜佛得阿耨多罗三藐三菩提时十方各五百万亿诸佛世界六种震动其国中间幽冥之处日月威光所不能照而皆大明其中众生各得相见咸作是言此中云何忽生众生又其国界诸天宫殿乃至梵宫六种震动大光普照遍满世界胜诸天光。

　　佛降神时初生时成道时法尔世界震动大光普照但有缘者远在他方亦觉无缘者近亦不知耳观心释忽生众生者心性本净阴入界覆之则暗若修观慧本性理显又两山是二谛其间是中道日月光是二智佛光是中道无分别智光照本有三谛洞明也。

　　△二梵王来请五初东方二东南方三南方四总举余六方五上方初东方六初睹瑞惊骇二互相问决三寻光见佛四三业供养五请转法转六如来默许。

　　今初。

　　尔时东方五百万亿诸国土中梵天宫殿光明照曜倍于常明诸梵天王各作是念今者宫殿光明昔所未有以何因缘而现此相。

　　△二互相问决。

　　是时诸梵天王即各相诣共议此事时彼众中有一大梵天王名救一切为诸梵众而说偈言。

　　我等诸宫殿光明昔未有此是何因缘宜各共求之为大德天生为佛出世间而此大光明遍照于十方。

　　△三寻光见佛。

　　尔时五百万亿国土诸梵天王与宫殿俱各以衣裓盛诸天华共诣西方推寻是相见大通智胜如来处于道场菩提树下坐师子座诸天龙王乾闼婆紧那罗摩睺罗伽人非人等恭敬围绕及见十六王子请佛转法轮。

　　△四三业供养。

　　即时诸梵天王头面礼佛绕百千匝即以天华而散佛上其所散华如须弥山并以供养佛菩提树其菩提树高十由旬华供养已各以宫殿奉上彼佛而作是言惟见哀愍饶益我等所献宫殿愿垂纳处时诸梵天王即于佛前一心同声以偈颂曰。

　　世尊甚希有难可得值遇具无量功德能救护一切天人之大师哀愍于世间十方诸众生普皆蒙饶益我等所从来五百万亿国舍深禅定乐为供养佛故我等先世福宫殿甚严饰今以奉世尊惟愿哀纳受。

　　问梵天雨华如须弥山树座犹下其相如何答不思议事彼此不碍。

　　△五请转法轮。

　　尔时诸梵天王偈赞佛已各作是言惟愿世尊转于法转度脱众生开涅槃道时诸梵天王一心同声而说偈言。

　　世雄两足尊惟愿演说法以大慈悲力度苦恼众生。

　　既云度苦众生即是请半字教如今鹿苑。

　　△六如来默许。

　　尔时大通智胜如来默然许之。

　　诸佛受请之仪法尔皆是默许随顺先佛规则故生人尊重渴仰故不同凡夫外道故能令目击道存故初东方竟。

　　△二东南方六初睹瑞惊骇(至)六如来默许。

　　今初。

　　又诸比丘东南方五百万亿国土诸大梵王各自见宫殿光明照曜昔所未有欢喜踊跃生希有心。

　　△二互相问决。

　　即各相诣共议此事时彼众中有一大梵天王名曰大悲为诸梵众而说偈言。

　　是事何因缘而现如此相我等诸宫殿光明昔未有为大德天生为佛出世间未曾见此相当共一心求过千万亿土寻光共推之多是佛出世度脱苦众生。

　　△三寻光见佛。

　　尔时五百万亿诸梵天王与宫殿俱各以衣裓盛诸天华共诣西北方推寻是相见大通智胜如来处于道场菩提树下坐师子座诸天龙王乾闼婆紧那罗摩睺罗伽人非人等恭敬围绕及见十六王子请佛转法轮。

　　△四三业供养。

　　时诸梵天王头面礼佛绕百千匝即以天华而散佛上所散之华如须弥山并以供养佛菩提树华供养已各以宫殿奉上彼佛而作是言惟见哀愍饶益我等所献宫殿愿垂纳受尔时诸梵天王即于佛前一心同声以偈颂曰。

　　圣主天中王迦陵频伽声哀愍众生者我等今敬礼世尊甚希有久远乃一现一百八十劫空过无有佛三恶道充满诸天众减少今佛出于世为众生作眼世间所归趣救护于一切为众生之父哀愍饶益者我等宿福庆今得值世尊。

　　△五请转法轮。

　　尔时诸梵天王偈赞佛已各作是言惟愿世尊哀愍一切转于法轮度脱众生时诸梵天王一心同声而说偈言。

　　大圣转法轮显示诸法相度苦恼众生令得大欢喜众生闻此法得道若生天诸恶道减少忍善者增益。

　　此亦同前请半字教也。

　　△六如来默许。

　　尔时大通智胜如来默然许之。

　　二东南方竟。

　　△三南方六初睹瑞惊骇(至)六如来默许。

　　今初。

　　又诸比丘南方五百万亿国土诸大梵王各自见宫殿光明照曜昔所未有欢喜踊跃生希有心。

　　△二互相问决。

　　即各相诣共议此事以何因缘我等宫殿有此光曜而彼众中有一大梵天王名曰妙法为诸梵众而说偈言。

　　我等诸宫殿光明甚威曜此非无因缘是相宜求之过于百千劫未曾见是相为大德天生为佛出世间。

　　△三寻光见佛。

　　尔时五百万亿诸梵天王与宫殿俱各以衣裓盛诸天华共诣北方推寻是相见大通智胜如来处于道场菩提树下坐师子座诸天龙王乾闼婆紧那罗摩睺罗伽人非人等恭敬围绕及见十六王子请佛转法轮。

　　△四三业供养。

　　时诸梵天王头面礼佛绕百千匝即以天华而散佛上所散之华如须弥山并以供养佛菩提树华供养已各以宫殿奉上彼佛而作是言惟见哀愍饶益我等所献宫殿愿垂纳受尔时诸梵天王即于佛前一心同声以偈颂曰。

　　世尊甚难见破诸烦恼者过百三十劫今乃得一见诸饥渴众生以法雨充满昔所未曾睹无量智慧者如优昙钵华今日乃值遇我等诸宫殿蒙光故严饰世尊大慈愍惟愿垂纳受。

　　△五请转法轮。

　　尔时诸梵天王偈赞佛已各作是言惟愿世尊转于法轮令一切世间诸天魔梵沙门婆罗门皆获安隐而得度脱时诸梵天王一心同声以偈颂曰。

　　惟愿天人尊转无上法轮击于大法鼓而吹大法螺普雨大法雨度无量众生我等咸归请当演深远音。

　　既云无上法轮又云大法鼓大法螺即是请对半明满之教如今方等也。

　　△六如来默许。

　　尔时大通智胜如来默然许之。

　　三南方竟。

　　△四总举余六方。

　　西南方乃至下方亦复如是。

　　列十方梵正法华中先四方次四维次上下并是随译者意未知梵本次第如何。

　　△五上方五初睹瑞惊骇(至)五请转法轮十方请竟世尊即说故无默许也。

　　今初。

　　尔时上方五百万亿国土诸大梵王皆悉自睹所止宫殿光明威曜昔所未有欢喜踊跃生希有心。

　　△二互相问决。

　　即各相诣共议此事以何因缘我等宫殿有斯光明时彼众中有一大梵天王名曰尸弃为诸梵众而说偈言。

　　今以何因缘我等诸宫殿威德光明曜严饰未曾有如是之妙相昔所未闻见为大德天生为佛出世间。

　　△三寻光见佛。

　　尔时五百万亿诸梵天王与宫殿俱各以衣裓盛诸天华共诣下方推寻是相见大通智胜如来处于道场菩提树下坐师子座诸天龙王乾闼婆紧那罗摩睺罗伽人非人等恭敬围绕及见十六王子请佛转法轮。

　　△四三业供养。

　　时诸梵天王头面礼佛绕百千匝即以天华而散佛上所散之华如须弥山并以供养佛菩提树华供养已各以宫殿奉上彼佛而作是言惟见哀愍饶益我等所献宫殿愿垂纳处时诸梵天王即于佛前一心同声以偈颂曰。

　　善哉见诸佛救世之圣尊能于三界狱勉出诸众生普智天人尊哀愍群萌类能开甘露门广度于一切于昔无量劫空过无有佛世尊未出时十方常闇瞑三恶道增长阿修罗亦盛诸天众转减死多堕恶道不从佛闻法常行不善事色力及智慧斯等皆减少罪业因缘故失乐及乐想住于邪见法不识善仪则不蒙佛所化常堕于恶道佛为世间眼久远时乃出哀愍诸众生故现于世间超出成正觉我等甚欣庆及余一切众喜叹未曾有我等诸宫殿蒙光故严饰今以奉世尊惟垂哀纳受愿以此功德普及于一切我等与众生皆共成佛道。

　　前东南方云百八十劫空过无佛南方云百三十劫乃得一见今云于昔无量劫空过无有佛机缘不同见佛奢促若此蒙光并集岂偶然哉以古例今理无二致一见一闻咸从感应闻法之士宜何如作欣幸难遭想也。

　　△五请转法轮。

　　尔时五百万亿诸梵天王偈赞佛已各白佛言惟愿世尊转于法轮多所安隐多所度脱时诸梵天王而说偈言。

　　世尊转法轮击甘露法鼓度苦恼众生开示涅槃道惟愿受我请以大微妙音哀愍而敷演无量劫习法。

　　既云以大微妙音敷演无量劫习法又云度苦众生等即是请带半明满之教如今般若也然佛法道同不应偏请如今佛自始至终具转五味法轮一一皆是酬梵王请彼亦应然今寄文便十六王子初请华严乃至上方请于般若十六王子后请法华节目宛然今古一致也初明结缘远由竟。

　　△二近由由佛受请说法故得覆讲结缘也文为二初转半字法轮二转废半明满法轮初中三初受请二正转三闻法得道。

　　今初。

　　尔时大通智胜如来受十方诸梵天王及十六王子请。

　　△二正转此中应说三乘如序品文而今不说者正为下根论结缘开显等略不言六度耳又彼佛成道亦必演大华严以非结缘正由故略不说就文为二初明四谛二明十二因缘。

　　今初。

　　即时三转十二行法轮若沙门婆罗门若天魔梵及余世间所不能转谓是苦是苦集是苦灭是苦灭道。

　　三转者一示转二劝转三证转也示转者谓此是苦三界二十五有果报皆是生死苦法乐是坏苦苦是苦苦不苦不乐是行苦真实是苦不可令乐此是苦集三界见思烦恼及有漏善不善不动三业的是招苦之因更无异因此是苦灭谓见思灭故有漏灭有漏灭故生死灭惟有此处寂静安隐更无余处此是苦灭道因戒生定因定发慧依四念处具足三十七品入三脱门乃为灭苦之道更无余道也劝转者谓此是苦汝应知此是集汝应断此是灭汝应证此是道汝应修也证转者谓此是苦我已知不复更知此是集我已断不复更断此是灭我已证不复更证此是道我已修不复更修也何故三转诸佛说法法至于三为众生有三根故为生闻思修三慧故为生见修无学三道故十二行者一约教二约行约教者即示劝证是也(三四十二)约行者三转皆生眼智明觉谓苦法忍为眼苦法智为智苦类忍为明苦类智为觉余三谛亦尔故成十六心三根人各得十六心故成四十八行且约一谛名十二行也十二谛是教法轮十二行是行法轮教十二为能转行十二为所转教轮则能转唯是一权智所转有十二教也若行法轮能转之教有十二所转之行亦十二或通三人或约一人今就见谛道三乘利根闻示转即各生眼智明觉三人合举故言十二行也轮者转也将佛心中所悟法门度入彼心故言轮也又轮者摧碾也众生闻教起行摧破诸惑故名轮也沙门不闻尚不能知何况能转支佛虽悟口不能说婆罗门虽闻其名不解其理天魔梵等亦尔故云所不能转也然此四谛义通大小及以偏圆所谓生灭无生无量无作随智所解各各不同略如玄义中明华严经有四圣谛品文殊承佛力所宣岂可判作但声闻法。

　　△二明十二因缘。

　　及广说十二因缘法无明缘行行缘识识缘名色名色缘六入六入缘触触缘受受缘爱爱缘取取缘有有缘生生缘老死忧悲苦恼无明灭则行灭行灭则识灭识灭则名色灭名色灭则六入灭六入灭则触灭触灭则受灭受灭则爱灭爱灭则取灭取灭则有灭有灭则生灭生灭则老死忧悲苦恼灭。

　　及广说者十二因缘还是别相说于四谛故也无明行爱取有五支还是集谛其养七支还是苦谛无明灭则行灭乃至老死灭还是灭谛观因缘智即是道谛故云及广说也此十二法亦通大小偏圆所谓思议生灭思议不生灭不思议生灭不思议不生灭略如玄义中明华严经六地菩萨十种观察十二因缘成就般若无分别智岂可判作但辟支法今且依唯识稍示思议生灭之相一无明者谓发业无明即是异熟果愚不可善恶定有果报及真实义愚不了三界是苦空故能发正招生死之业虽瞋慢等皆能发业无明是主故偏说之二行者即彼无明所发善恶不动三种有漏之业能感将来真异熟果此二共名能引支也二识者由无明行为能引故所引将来总报种子四名色者由有总报识种子故即具将来初受生时歌逻罗等种子受想行识四阴为名色阴为色五六入者既有识名色种即具将来六处种子谓眼耳鼻舌身意六触者既有识名色六入种即具将来六根触境之时触心所种七受者既有识名色六入触种即具将来领纳违顺等境三受心所种子此五皆名为所引支以无明不发引业则已既发引业法尔即引此五种子不失不坏故名为所引支也八爱者谓由无明与行既引将来识等五种得成就已复由迷事无明不了境虚妄于所受而生贪爱虽于逆境亦起瞋等而爱习如水最能润生故偏说之九取者谓由爱故种种追求所爱境界深生染着十有者谓由爱取所起业力数数滋润识等五支之种子故种子被润而生有芽定感将来异熟果报此三共名能生支也十一生者谓后有之芽既已成就舍此生已即受彼生十二老死者谓既生已渐渐衰变名之为老终归无常名之为死此二皆名所生支也前十是因同约现在后二是果别约未来由前世十支感得今世生死由今世十支复感后世生死三世因果轮回不绝故名十二因缘生相即苦集二谛而广说之者也若厌老死知老死由生故有次即厌生知生由有知有由取知取由爱爱由于受受由于触触由六入六入由于名色名色由识识由于行行由无明无明止是妄想颠倒故有更无所由正念观察不愚于异熟果深信为恶得殃为善得乐不愚于真实义深信三界内是苦出三界是乐是名观因缘智以是智故无明则灭无明灭则行灭乃至老死忧悲苦恼皆灭故名十二因缘灭相即道灭二谛而广说之者也料简十二支义更有多门非此所急故不备录分段生死既尔变易生死亦有缘生缘灭之相分段十二即思议生灭也若达即空即思议不生灭也变易十二即不思议生灭也若达即中即不思议不生灭也又复若悟不思议不生灭者则分段十二亦即不思议不生灭也故曰惑即般若业即解脱苦即法身当处清净当处自在当处究竟一清净一切清净一自在一切自在一究竟一切究竟二正转竟。

　　△三闻法得道。

　　佛于天人大众之中说是法时六百万亿那由他人以不受一切法故而于诸漏心得解脱皆得深妙禅定三明六通具八解脱第二第三第四说法时千万亿恒河沙那由他等众生亦以不受一切法故而于诸漏心得解脱从是已后诸声闻众无量无边不可称数。

　　不受一切法者即不受四见证初果也于诸漏心得解脱者即脱尽见思诸缚证无学也深妙禅定者观练熏修诸禅即俱解脱也问四谛十二因缘既通四教亦有证大者不答例如释迦初说三归五戒尚有八万诸天悟无生忍佛佛道同彼安得无今文意在略叙结缘之由何暇广述往古秘密不定等益初转半字法轮竟。

　　△二转废半明满法轮七初诸子出家二请法三所将亦出家四佛受请五时众有解不解六时节七说已入定。

　　今初。

　　尔时十六王子皆以童子出家而为沙弥诸根通利智慧明了已曾供养百千万亿诸佛净修梵行求阿耨多罗三藐三菩提。

　　诸根通利即六根清净也又六根互用曰通证佛境界曰利智慧明了即开示悟入也(初约相似位释次约分证位释)。

　　△二请法。

　　俱白佛言世尊是诸无量千万亿大德声闻皆已成就世尊亦当为我等说阿耨多罗三藐三菩提法我等闻已皆共修学世尊我等志愿如来知见深心所念佛自证知。

　　彼佛初说圆顿诸子大乘功德悉已具足愍诸方便重请佛开权显实也声闻皆已成就者明其障除机动是故为请我等志愿如来知见者此法华经但明佛之知见唯志于此即正请满字废半之文也。

　　△三所将亦出家。

　　尔时转轮圣王所将众中八万亿人见十六王子出家亦求出家王即听许。

　　△四佛受请。

　　尔时彼佛受沙弥请过二万劫已乃于四众之中说是大乘经名妙法莲华教菩萨法佛所护念说是经已十六沙弥为阿耨多罗三藐三菩提故皆共受持讽诵通利。

　　过二万劫者上施三既久不容中间无事望下颂意二万劫中必说方等般若颂云说六波罗蜜及诸神通事般若是行神通是事诸方等经多明不可思议事行也颂中又云分别真实法即是大品明实相般若意也。

　　△五时众有解不解。

　　说是经时十六菩萨沙弥皆悉信受声闻众中亦有信解其余众生千万亿种皆生疑惑。

　　信受则能弘通信解则能入实疑惑不解千万亿众即与十六子结法华缘者也问自佛受请以来已过二万劫矣何故十六王子犹不进具而称沙弥既是沙弥云何复称菩萨答十六子本是菩萨急于学大乘故无暇进具始终现童子身也沙弥得受菩萨大戒自是诸佛常规何足致疑虽受大戒位仍沙弥未尝僭越比丘以乱住持僧宝之体例如文殊大圣一切行坐皆让摩诃迦叶经有明文人自不察耳问千万亿众既不能解何不令如五千退席何不移置他方佛土乃令生疑惑耶答生疑亦得作结缘众故不遣也若生谤堕苦乃须遣耳即今佛说法华时安保无生疑者。

　　△六时节。

　　佛说是经于八千劫未曾休废。

　　问相传释迦说法华经仅得八载已自难信谓开权显实开迹显本要言不烦故也彼佛于八千劫未曾休废不知所说云何答只此开权显实四字假使恒河沙劫说亦不尽何况仅八千劫仅八年耶且如诸法实相数语义理浩然该彻百界千如性修因果横竖三法罄无不尽便可穷未来际而演说之何况开迹显本具明旷劫不思议事耶又如地涌菩萨以诸菩萨种种赞法而赞于佛便经五十小劫诸佛出广长舌现神力时便即满百千岁奈何以凡夫心欲测如来无上甚深微妙法耶。

　　△七说已入定。

　　说是经已即入静室住于禅定八万四千劫。

　　此正是结缘之近由由佛入定诸疑惑众无处咨问十六王子为不解者覆讲说经也文中明入定处所即是静室正入定即是住于禅定入定时节即是八万四千劫然诸佛无不定心宁有出入只因时众机缘在十六子结缘齐限应尔许时耳初结缘之由竟。

　　△二正结缘二初法说结缘二譬说结缘初中三初明昔共结缘二明中间更相值遇三明今日还说法华初中二初覆讲利生二佛起称叹。

　　今初。

　　是时十六菩萨沙弥知佛入室寂然禅定各升法座亦于八万四千劫为四部众广说分别妙法华经一一皆度六百万亿那由他恒河沙等众生示教利喜令发阿耨多罗三藐三菩提心。

　　沙弥升座不惟十六菩萨为然只今毗尼藏中亦有明文重在解而不在年也令发大菩提心即名为度誓愿当作佛已过于世间即是度七方便彼岸义也。

　　△二佛起称叹二初正称叹二劝亲信。

　　今初。

　　大通智胜佛过八万四千劫已从三昧起往诣法座安详而坐普告大众是十六菩萨沙弥甚为希有诸根通利智慧明了已曾供养无量千万亿数诸佛于诸佛所常修梵行受持佛智开示众生令入其中。

　　△二劝亲信。

　　汝等皆当数数亲近而供养之所以者何若声闻辟支佛及诸菩萨能信是十六菩萨所说经法受持不毁者皆当得阿耨多罗三藐三菩提如来之慧。

　　此昔佛普悬授记之文也初明昔共结缘竟。

　　△二明中间更相值遇。

　　佛告诸比丘是十六菩萨常乐说是妙法莲华经一一菩萨所化六百万亿那由他恒河沙等众生世世所生与菩萨俱从其闻法悉皆信解以此因缘得值四万亿诸佛世尊于今不尽。

　　值遇有三种一者从初常受大乘中间皆已成就不至于今二者初受大中遇退大仍接以小此则中间犹故未尽今得还闻大教三者但论遇小不论遇大或初虽受大退后无机则中间未度于今亦不尽乃至灭后得道者是也(此人即以初闻小时为初结缘复于中间唯习于小今遇王子初且闻小人见释迦一代教中一分声闻未发心者便即判云永灭不发是则不知如来长远之化)问如上尘数多劫今始得阿罗汉当知无生法忍何易可阶答一云大圣善巧依四悉檀作如是说或说佛道长远或说佛道易得或随世间所欲或为发生宿善或对治厌道长者说短于道生轻易想者说长或为闻说长短即得入第一义当知言如许劫方今得罗汉者乃是权行四悉檀引诸实行令入道耳又理无长短长短在机但须不笃自勤何须论他时长时短。

　　△三明今日还说法华二初先结会古今二正明还说法华初中二初结师之古今二会弟子古今。

　　今初。

　　诸比丘我今语汝彼佛弟子十六沙弥今皆得阿耨多罗三藐三菩提于十方国土现在说法有无量百千万亿菩萨声闻以为眷属其二沙弥东方作佛一名阿閦在欢喜国二名须弥顶东南方二佛一名师子音二名师子相南方二佛一名虚空住二名常灭西南方二佛一名帝相二名梵相西方二佛一名阿弥陀二名度一切世间苦恼西北方二佛一名多摩罗䟦旃檀香神通二名须弥相北方二佛一名云自在二名云自在王东北方佛名坏一切世间怖畏第十六我释迦牟尼佛于娑婆国土成阿耨多罗三藐三菩提。

　　十六沙弥是古八方作佛是今也阿閦此云无动。

　　△二会弟子古今四初明本结大缘二释今住声闻疑三正结会古今四释未来弟子疑。

　　今初。

　　诸比丘我等为沙弥时各各教化无量百千万亿恒河沙等众生从我闻法为阿耨多罗三藐三菩提。

　　此明初闻法时皆为无上菩提所谓三乘初心不愚于法也但此后有退不退致使得脱前后差别耳。

　　△二释今住声闻疑。

　　此诸众生于今有住声闻地者我常教化阿耨多罗三藐三菩提是诸人等应以是法渐入佛道所以者何如来智慧难信难解。

　　先明此诸众生大通佛时从我闻法便为无上菩提何故直至于今犹有尚住声闻地者释曰我常教化之以无上菩提但由是诸人等应以是权小法渐入佛道故也又有疑曰何故是人应以是法渐入释曰良以如来智慧难信难解故也。

　　△三正结会古今。

　　尔时所化无量恒河沙等众生者汝等诸比丘及我灭度后未来世中声闻弟子是也。

　　汝等诸比丘即结会于今有住声闻地者之古今也及我灭度后声闻弟子即结会于今不尽之古今也。

　　△四释未来弟子疑。

　　我灭度后复有弟子不闻是经不知不觉菩萨所行自于所得功德生灭度想当入涅槃我于余国作佛更有异名是人虽生灭度之想入于涅槃而于彼土求佛智慧得闻是经唯以佛乘而得灭度更无余乘除诸如来方便说法。

　　疑者云现在声闻得闻佛说法华开显悟入可是结缘之流未来者不闻法华而入灭度岂能舍小而入一乘释云彼虽生涅槃想仍生方便有余土中受变易身我于彼土仍必为说是经必令入一乘道更无余乘也除诸如来方便说法正断疑也三是方便假说其实决无三也初先结会古今竟。

　　△二正明还说法华二初明应时故说二释前开三意。

　　今初。

　　诸比丘若如来自知涅槃时到众又清净信解坚固了达空法深入禅定便集诸菩萨及声闻众为说是经世间无有二乘而得灭度唯一佛乘得灭度耳。

　　涅槃时到者诸佛出世化道将毕时也如迦叶佛日月灯明佛等说此经竟即入涅槃释迦亦于此经唱灭不久故此经为最后极唱也众清净即断德成就信是四不坏信解是无漏正解了达空法是证于真谛皆即智德成就智断既立又复深入禅定具二解脱堪闻大教能信受也又众清净者得三藏教益免火宅难也信解坚固者得方等教益心相体信也了达空法者得般若教益能转教人也集诸菩萨是会亲族也及声闻众是命其子也假使涅槃时到而众不清净亦不能说此经如多宝如来以现世无机缘故不得说法华经所以留全身塔誓于灭后处处作证也。

　　△二释前开三意。

　　比丘当知如来方便深入众生之性知其志乐小法深着五欲为是等故说于涅槃是人若闻则便信受。

　　若实无二乘得灭度者何故如来前说权教释云如来深知众生有小性欲着干五尘弊于五浊故先说三令破浊免难后说一也初法说结缘竟。

　　△二譬说结缘二初立譬二法合初中二初导师譬二将导譬。

　　今初。

　　譬如五百由旬险难恶道旷绝无人怖畏之处若有多众欲过此道至珍宝处有一导师聪慧明达善知险道通塞之相。

　　五百由旬者若约果报则同居分段处为三百方便变易处为四百实报变易处为五百若约烦恼则三界见思为三百尘沙为四百无明为五百入空观能过三百入假观能过四百入中观能过五百也险难恶道譬生死因果分段变易即果险难见思五住即因险难由此因果故言恶道也道有二种一虽旷绝有人可依二者旷绝无人可依譬生死中有涅槃烦恼中有菩提则虽旷绝有人可依若生死烦恼无涅槃菩提药中无病病中无药则旷绝无人怖畏处也(别圆二教非旷有人通教二乘旷而有人三藏二乘旷而无人故为此人设化)若有多众者譬王子所化未脱之众也欲过此道至珍宝处者譬发心为求无上菩提也有一导师者譬第十六王子也耳清净曰聪意清净曰慧眼清净曰明余根清净曰达总而言之即六根清净也又慧即一心三智明即具足五眼又三明为明十力为达善知险道通塞之相者虽是险道有塞有通具方便者即塞成通乏善巧者即通成塞资粮器械胆识勇力皆须具足前路水草皆须谙识也。

　　△二将导譬三初所将人众譬二中路懈退譬三灭化引至宝所譬。

　　今初。

　　将导众人欲过此难。

　　譬本结缘未得脱者本缘不失而为导师所将也。

　　△二中路懈退譬又二初退大二接小。

　　今初。

　　所将人众中路懈退白导师言我等疲极而复怖畏不能复进前路犹远今欲退还。

　　中路非半途也但以发心为始至佛为终此两楹间而起退意故名中路白导师者大机已退小机可生以此冥感法身慈悲义如白也疲极者譬善根微弱无明所翳也怖畏者譬惮恶生死也前路犹远者譬三惑难断也由乏大乘勇力故疲极由乏大乘胆识及资粮器械故怖畏由不谙识前路水草故云前路犹远。

　　△二接小二初方便设化二欢喜前入。

　　今初。

　　导师多诸方便而作是念此等可愍云何舍大珍宝而欲退还作是念已以方便力于险道中过三百由旬化作一城告众人言汝等勿怖莫得退还今此大城可于中止随意所作若入是城快得安隐若能前至宝所亦可得去。

　　多诸方便譬如来权智能拟宜也此等可愍知其无大机也化作一城知其可小接也汝等勿怖莫得退还即是劝令前进譬劝转也今此大城可于中止随意所作即是示城可住譬示转也若入是城快得安隐即是赞城功德譬证转也若能前至宝所亦可得去者今佛未开显前不得彰灼而有此语若论密闻则便不妨若论宿世应有是言何者王子既知彼等退意即教化云汝等若畏生死且取涅槃消息然后更行大道亦可随意也又开权显实后即得说之如涅槃经中诸取罗汉者皆是其义。

　　△二欢喜前入。

　　是时疲极之众心大欢喜叹未曾有我等今者免斯恶道快得安隐于是众人前入化城生已度想生安隐想。

　　大欢喜譬闻慧叹未曾有譬暖位免恶道譬顶位快安隐譬忍位前入化城譬见谛位已度想譬得尽智安隐想譬得无生智又已度想譬具智德安隐想譬证断德也二中路懈退譬竟。

　　△三灭化引至宝所譬。

　　尔时导师知此人众既得止息无复疲倦即灭化城语众人言汝等去来宝处在近向者大城我所化作为止息耳。

　　既得止息譬免难无复疲倦譬大乘机发宝处在近譬显实大城化作譬废权也宝所有二义若约究竟则以极果为宝所如上文云唯佛与佛乃能究尽诸法实相也若约分入即以初发心住为宝所如上文云无上宝聚不求自得又云得佛法分如佛子所应得者皆已得之也问凡五处开三显一为有何异答通论无异别论有差方便品约教开三显一文云如来但以一佛乘故为众生说法无有余乘若二若三也火宅约行门三显一车是运义运则譬行文云各乘大车游于四方嬉戏快乐也信解约人开三显一结会作人即长者子文云我等昔来真是佛子也药草约差别无差别明权实不的去取但众生不知佛令其知若知七种差别即知权同依一理无差别即知实差而无差无差而差令知此意耳终不说言无一有一此约自行权实二智随自意语故佛能知而众生不知也亦是通前通后知不知明权实也今化城正约理开三显一宝所化城是大小两理破除二乘权理显如来真实一理也下文五百领解举衣珠为譬亦是约理也此随文相一往而说仍一一文并具四一并是如来能知众生不知知即开佛知见矣初立譬竟。

　　△二法合二初正合二举譬帖合初中二初合导师譬二合将导譬。

　　今初。

　　诸比丘如来亦复如是今为汝等作大导师知诸生死烦恼恶道险难长远应去应度。

　　如来合导师也汝等合多众也生死合果险难烦恼合因险难也长远合五百由旬也应去应度合善知通塞之相亦合欲至宝处也。

　　△二合将导譬。

　　若众生但闻一佛乘者则不欲见佛不欲亲近便作是念佛道长远久受勤苦乃可得成佛知是心怯弱下劣以方便力而于中道为止息故说二涅槃若众生住于二地如来尔时即便为说汝等所作未办汝所住地近于佛慧当观察筹量所得涅槃非真实也但是如来方便之力于一佛乘分别说三。

　　若众生三字合所将人众譬也但闻一佛乘至乃可得成合中路懈退譬也佛知是心至说二涅槃合化作一城譬也已出同居未到实报两楹之间名为中道有余无余名二涅槃亦是声闻缘觉二人所证名二涅槃也若众生住于二地以下合灭化引至宝所譬也初正合竟。

　　△二举譬帖合。

　　如彼导师为止息故化作大城既知息已而告之言宝处在近此城非实我化作耳。

　　化作大城帖合施三宝处在近帖合显一初广述竟。

　　△二重颂二初颂结缘之由二颂正结缘初中二初颂远由二颂近由初又二初颂大通智胜成佛二颂十方梵王请法。

　　今初。

　　尔时世尊欲重宣此义而说偈言。

　　大通智胜佛十劫坐道场佛法不现前不得成佛道诸天神龙王阿修罗等众常雨于天华以供养彼佛诸天击天鼓并作众伎乐香风吹萎华更雨新好者过十小劫已乃得成佛道诸天及世人心皆怀踊跃彼佛十六子皆与其眷属千万亿围绕俱行至佛所头面礼佛足而请转法轮圣师子法雨充我及一切。

　　初三偈颂第二成道前事次一偈颂第三正明成道后二偈颂第五请转法轮兼第四眷属供养略不颂第一佛寿长远也。

　　△二颂十方梵王请法二初颂威光照动二颂梵王来请。

　　今初。

　　世尊甚难值久远时一现为觉悟群生震动于一切。

　　△二颂梵王来请。

　　东方诸世界五百万亿国梵宫殿光曜昔所未曾有诸梵见此相寻来至佛所散华以供养并奉上宫殿请佛转法轮以偈而赞叹佛知时未至受请默然坐三方及四维上下亦复尔散华奉宫殿请佛转法轮世尊甚难值愿以本慈悲广开甘露门转无上法轮。

　　前三偈颂东方后二偈总颂九方也初颂远由竟。

　　△二颂近由二初颂转半字法轮二颂转废半明满法轮。

　　今初。

　　无量慧世尊受彼众人请为宣种种法四谛十二缘无明至老死皆从生缘有如是众过患汝等应当知宣畅是法时六百万亿垓得尽诸苦际皆成阿罗汉第二说法时千万恒沙众于诸法不受亦得阿罗汉从是后得道其数无有量万亿劫算数不能得其边。

　　初半偈颂受请次偈半颂正转后三偈颂闻法得道言无明至老死皆从生缘有者谓此有故彼有即指无明为行之生缘行为识之生缘乃至生为老死之生缘也知其过患则当用观智力灭彼无明此灭故彼灭矣。

　　△二颂转废半明满法轮。

　　时十六王子出家作沙弥皆共请彼佛演说大乘法我等及营从皆当成佛道愿得如世尊慧眼第一净佛知童子心宿世之所行以无量因缘种种诸譬喻说六波罗蜜及诸神通事分别真实法菩萨所行道说是法华经如恒河沙偈彼佛说经已静室入禅定一心一处坐八万四千劫。

　　初二句颂第一诸子出家次六句颂第二请法略不颂第三所将亦出家但以营从二字该之佛知下二偈颂第四受请中二万劫先说方等般若次二句颂受请正说法华略不颂第五有解不解及第六时节后一偈颂第七说已入定也初颂结缘之由竟。

　　△二颂正结缘二初颂法说二颂譬说初中三初颂昔共结缘二颂中间更相值遇三颂今日还说法华。

　　今初。

　　是诸沙弥等知佛禅未出为无量亿众说佛无上慧各各坐法座说是大乘经于佛宴寂后宣扬助法化一一沙弥等所度诸众生有六百万亿恒河沙等众。

　　△二颂中间更相值遇。

　　彼佛灭度后是诸闻法者在在诸佛土常与师俱生。

　　△三颂今日还说法华二初颂结会古今二颂正明还说法华。

　　今初。

　　是十六沙弥具足行佛道今现在十方各得成正觉尔时闻法者各在诸佛所其有住声闻渐教以佛道我在十六数曾亦为汝说是故以方便引汝趣佛慧。

　　初一偈颂结师之古今次二偈但颂会现在弟子古今略不颂未来弟子也。

　　△二颂正明还说法华。

　　以是本因缘今说法华经令汝入佛道慎勿怀惊惧。

　　但颂应时故说略不颂释开三意初颂法说竟。

　　△二颂譬说二初颂立譬二颂法合初中二初颂导师譬二颂将导譬。

　　今初。

　　譬如险恶道迥绝多毒兽又复无水草人所怖畏处无数千万众欲过此险道其路甚旷远经五百由旬时有一导师强识有智慧明了心决定在险济众难。

　　长文云旷绝无人今颂云迥绝多毒兽人譬菩提涅槃兽譬烦恼生死兽多且毒正以小机见思惑重五浊障深不得行大直道也水譬禅定草譬智慧强识二句颂聪慧明达在险一句颂善知险道通塞之相余可知。

　　△二颂将导譬二初颂所将人众中路懈退二颂灭化引至宝所初中二初颂众人退大二颂导师接小。

　　今初。

　　众人皆疲倦而白导师言我等今顿乏于此欲退还。

　　△二颂导师接小又二初颂方便设化二颂欢喜前入。

　　今初。

　　导师作是念此辈甚可愍如何欲退还而失大珍宝寻时思方便当设神通力化作大城郭庄严诸舍宅周匝有园林渠流及浴池重门高楼阁男女皆充满即作是化已慰众言勿惧汝等入此城各可随所乐。

　　内曰城外曰郭譬有余无余二涅槃也舍譬二乘生缘慈悲宅譬二乘生空智境园林譬二乘总持无漏法林渠流譬九次第定浴池譬八解脱重门譬空无相无愿三三昧门亦譬二乘重空三昧谓生空法空乃至无愿亦无愿也(与大乘二空不同)高楼阁譬尽智无生智迥出三界也男譬智慧女譬禅定观心释者智体周备如城善法圆足如郭毕竟空为舍宅性具万行为园林九种大禅为渠流浴池生法二空为重门一心三智为高楼阁直善能成自行如男干家慈悲能外化他如女外适(观心释化亦通四教今须约圆)。

　　△二颂欢喜前入。

　　诸人既入城心皆大欢喜皆生安隐想自谓已得度。

　　初颂所将人众中路懈退竟。

　　△二颂灭化引至宝所。

　　导师知息已集众而告言汝等当前进此是化城耳我见汝疲极中路欲退还故以方便力权化作此城汝今勤精进当共至宝所。

　　初颂立譬竟。

　　△二颂法合二初颂正合二颂举譬帖合初中二初颂合导师二颂合将导。

　　今初。

　　我亦复如是为一切导师。

　　△二颂合将导。

　　见诸求道者中路而懈废不能度生死烦恼诸险道故以方便力为息说涅槃言汝等苦灭所作皆已办既知到涅槃皆得阿罗汉尔乃集大众为说真实法诸佛方便力分别说三乘唯有一佛乘息处故说二今为汝说实汝所得非灭为佛一切智当发大精进汝证一切智十力等佛法具三十二相乃是真实灭。

　　初一句颂合所将人众次三句颂合中路懈退次一偈颂合方便设化次四偈颂合灭化引至宝所也三乘约能趣权行二约所趣权理即有余无余之二亦声闻缘觉果证之二也一切智是般若三十二相是法身真实灭是解脱三德不纵不横即是如来秘密之藏又一切智即法性识十力等即法性受想行三十二相即法性色获得究竟常乐我净法性五阴尽未来际不生不灭乃名为真实灭岂同二乘妄计灰断仍受变易生死耶初颂正合竟。

　　△二颂举譬帖合。

　　诸佛之导师为息说涅槃既知是息已引入于佛慧。

　　初二句帖合施权次二句帖合显实也三因缘说周中初正说因缘竟。

　　妙法莲华经台宗会义卷三之二
卍新纂续藏经第 32 册 No. 0616 法华经会义


　　妙法莲华经台宗会义卷四之一

　　古吴后学蕅益　智旭　述

　　△释化城喻品竟次释五百弟子受记品。

　　五百弟子受记品第八

　　此品具记千二百而但标五百者五百得记名同五百口陈领解故也。

　　△因缘说周中二授下根记二初此品授千二百记二学无学品授二千人记初中二初授满慈子二授千二百人初又二初序默领解二如来述记初又二初叙其得解欢喜二叙其默念领解。

　　今初。

　　尔时富楼那弥多罗尼子从佛闻是智慧方便随宜说法又闻授诸大弟子阿耨多罗三藐三菩提记复闻宿世因缘之事复闻诸佛有大自在神通之力得未曾有心净踊跃即从座起到于佛前头面礼足却住一面瞻仰尊颜目不暂舍。

　　先叙得解之由有四一者闻法譬二周开三显一智慧是领二处显实方便随宜是领二处开权也二者闻授舍利弗等五人记诸大弟子即领开权授菩提记即领显实也三者复闻宿世因缘先教无上道今还说法华是显实常与师俱生渐教以佛道是开权也四者复闻大自在神通力观彼久远犹若今日权立化城如彼导师亦各具权实二义也次叙内解欢喜得未曾有者从昔未闻开显而今始得闻也心净者除涅槃爱破无明惑也踊跃者开佛知见大乐欢喜也后叙外形恭敬如文若约本迹则是庆诸实行耳观心如前说。

　　△二叙其默念领解。

　　而作是念世尊甚奇特所为希有随顺世间若干种性以方便知见而为说法拔出众生处处贪着我等于佛功德言不能宣唯佛世尊能知我等深心本愿。

　　文有二意初明默念领解次唯佛世尊下明默求发迹请记问前二周得悟皆发言领解此何默念答前为下根未悟事须彰言劝动今下根已悟无所劝动故默念也(世界)又上来但领解不求发迹言明不嫌今亦解亦发亦解故念避物讥嫌故默默念允宜也(对治)又默念领解是大领解如净名默然是真入不二法门也(为人)又权实不可思议非言非念而言而念非言而言故前来口陈领解非念而念故今则默念领解也(第一义)问前来何意不求发迹答为下根未悟故今下根已解权化事足若下根发迹则知中上亦权若约上中先发则于下根不便也世尊甚奇特所为希有领实智也随顺世间若干种性而为说法领权智也此领方便中开显意也拔出众生处处贪着领火宅中开显意也我等于佛功德言不能宣领药草中如来复有无量功德等也求发迹中言我等者通念请发诸人迹也深心者三世助佛宣化之本怀也本愿者本求无上大菩提也从深心故须发迹从本愿故须授记初叙默领解竟。

　　△二如来述记二初长文二偈颂初中二初述本迹二与授记初又三初就释迦世行因发迹二约过去世显其本行三约三世佛所修因。

　　今初。

　　尔时佛告诸比丘汝等见是富楼那弥多罗尼子不我常称其于说法人中最为第一亦常叹其种种功德精勤护持助宣我法能于四众示教利喜具足解释佛之正法而大饶益同梵行者自舍如来无能尽其言论之辩。

　　标言汝等见不者有二意一见其迹为小不二见其本功德不众人但见迹为声闻而不能知本是菩萨故云见不也我常称其下是标其迹迹于说法人中最为第一若非法身妙本无以垂于第一胜迹此举迹以显本也亦常叹其下是标其本本地福慧万行庄严故云种种本地既有种种功德何但迹为一乘此举本以明迹也精勤护持下是释本迹助宣我法即是迹中助宣半满之法也迹在三藏悟四真谛是护持助宣酪法迹在方等示受弹诃是护持助宣生酥法迹领般若转教菩萨是护持助宣熟酥法迹在法华三周得悟是护持助宣醍醐法具足权实功德而迹起五味助佛调熟实行众生故云亦常叹其种种功德也能于四众示教利喜是述其迹中助宣半字法门具足解释佛之正法是述其迹中助宣满字法门而大饶益同梵行者是助佛饶益半满弟子自舍如来者谓降妙觉已下皆无能知此即述其本地功德也。

　　△二约过去世显其本行。

　　汝等勿谓富楼那但能护持助宣我法亦于过去九十亿诸佛所护持助宣佛之正法于彼说法人中亦最第一又于诸佛所说空法明了通达得四无碍智常能审谛清净说法无有疑惑具足菩萨神通之力随其寿命常修梵行彼佛世人咸皆谓之实是声闻而富楼那以斯方便饶益无量百千众生又化无量阿僧祇人令立阿耨多罗三藐三菩提为净佛土故常作佛事教化众生。

　　显本有二一远本二近本远本冥邈为信良难故略而不述但举九十亿近本有宿命智能知近本故举近以证远就九十亿文具明助佛宣扬权实之教调伏众生护持助宣佛之正法即总明权实皆正法也又于空法明了等即别明助宣为实施权了知析空即空第一义空建立差别用拟阿含方等般若三味也彼佛世人咸皆谓之实是声闻者于时既未发迹但谓三藏实证方等被诃般若被加令说不知是大菩萨也又化无量令立菩提即别明助宣开权显实同今法华醍醐味也然于过去佛所岂不亦助单半单满等法但由今佛出五浊世宜引施开废会等化是故皆从同类以说例如光照东方文殊叙古岂无余途引同类耳又单半单满为化不难施开废会方尽如来应病与药之妙。

　　△三约三世佛所修因。

　　诸比丘富楼那亦于七佛说法人中而得第一今于我所说法人中亦为第一于贤劫中当来诸佛说法人中亦复第一而皆护持助宣佛法亦于未来护持助宣无量无边诸佛之法教化饶益无量众生令立阿耨多罗三藐三菩提为净佛土故常勤精进教化众生。

　　亦例前助宣半满五味利益大小也初述本迹竟。

　　△二与授记五初明因圆果满二明国土广净三明劫国名字四明佛寿法住五明灭后供养舍利。

　　今初。

　　渐渐具足菩萨之道过无量阿僧祇劫当于此土得阿耨多罗三藐三菩提号曰法明如来应供正遍知明行足善逝世间解无上士调御丈夫天人师佛世尊。

　　初一句牒前明因圆过无量下明果满也。

　　△二明国土广净又五初明国大严净二明纯是善道三明人天福慧具足四明菩萨声闻众数甚多五总结庄严。

　　今初。

　　其佛以恒河沙等三千大千世界为一佛土七宝为地地平如掌无有山陵溪涧沟壑七宝台观充满其中诸天宫殿近处虚空人天交接两得相见。

　　地平如掌者或云海底有石名掌此石无有一微尘许不平或云贤劫经正明如佛手掌非引人掌也。

　　△二明纯是善道。

　　无诸恶道亦无女人一切众生皆以化生无有淫欲。

　　有女人而无恶道如阿閦佛国虽有女人而无女事也今恶道女人俱无则如阿弥陀国清净最为第一。

　　△三明人天福慧具足。

　　得大神通身出光明飞行自在志念坚固精进智慧普皆金色三十二相而自庄严其国众生常以二食一者法喜食二者禅悦食。

　　闻法欢喜以资慧命名法喜食入禅适悦以持法身名禅悦食不须分段饮食也。

　　△四明菩萨声闻众数甚多。

　　有无量阿僧祇千万亿那由他诸菩萨众得大神通四无碍智善能教化众生之类其声闻众算数校计所不能知皆得具足六通三明及八解脱。

　　△五总结庄严。

　　其佛国土有如是等无量功德庄严成就。

　　二明国土广净竟。

　　△三明劫国名字。

　　劫名宝明国名善净。

　　△四明佛寿法住。

　　其佛寿命无量阿僧祇劫法住甚久。

　　△五明灭后供养舍利。

　　佛灭度后起七宝塔遍满其国。

　　二如来述记中长文竟。

　　△二偈颂二初颂发迹二颂授记初中二初总发诸声闻迹二颂发富楼那迹。

　　今初。

　　尔时世尊欲重宣此义而说偈言。

　　诸比丘谛听佛子所行道善学方便故不可得思议知众乐小法而畏于大智是故诸菩萨作声闻缘觉以无数方便化诸众生类自说是声闻去佛道甚远度脱无量众皆悉得成就虽小欲懈怠渐当令作佛内秘菩萨行外现是声闻少欲厌生死实自净佛土示众有三毒又现邪见相我弟子如是方便度众生若我具足说种种化现事众生闻是者心则怀疑惑。

　　小欲谓志乐小乘懈怠谓不求大乘也示众有三毒等者非但示为声闻亦作三毒凡夫及邪见外道也又如身子示瞋难陀示贪调达示痴等。

　　△二颂发富楼那迹。

　　今此富楼那于昔千亿佛勤修所行道宣护诸佛法为求无上慧而于诸佛所现居弟子上多闻有智慧所说无所畏能令众欢喜未曾有疲倦而以助佛事已度大神通具四无碍智知诸根利钝常说清净法演畅如是义教诸千亿众令住大乘法而自净佛土未来亦供养无量无数佛护助宣正法亦自净佛土常以诸方便说法无所畏度不可计众成就一切智。

　　先五偈颂约过去显本后二偈颂约未来佛所行因略不颂现佛及七佛也初颂发迹竟。

　　△二颂授记三初颂因圆果满二超颂国劫名字三颂国土广净略不颂佛寿法住及灭后起塔也。

　　今初。

　　供养诸如来护持法宝藏其后得成佛号名曰法明。

　　△二超颂国劫名字。

　　其国名善净七宝所合成劫名为宝明。

　　△三颂国土广净。

　　菩萨众甚多其数无量亿皆度大神通威德力具足充满其国土声闻亦无数三明八解脱得四无碍智以是等为僧其国诸众生淫欲皆已断纯一变化生具相庄严身法喜禅悦食更无余食想无有诸女人亦无诸恶道富楼那比丘功德悉成满当得斯净土贤圣众甚多如是无量事我今但略说。

　　初授满慈子记竟。

　　△二授千二百人记三初念请二与记三领解。

　　今初。

　　尔时千二百阿罗汉心自在者作是念我等欢喜得未曾有若世尊各见授记如余大弟子者不亦快乎。

　　△二与记二初长文二偈颂初中三初总记千二百二别记憍陈如三别记五百。

　　今初。

　　佛知此等心之所念告摩诃迦叶是千二百阿罗汉我今当现前次第与授阿耨多罗三藐三菩提记。

　　△二别记憍陈如。

　　于此众中我大弟子憍陈如比丘当供养六万二千亿佛然后得成为佛号曰普明如来应供正遍知明行足善逝世间解无上士调御丈夫天人师佛世尊。

　　陈如最初得度为僧上座故别授记。

　　△三别记五百。

　　其五百阿罗汉优楼频螺迦叶伽耶迦叶那提迦叶迦留陀夷优陀夷阿㝹楼陀离婆多劫宾那薄拘罗周陀莎伽陀等皆当得阿耨多罗三藐三菩提尽同一号名曰普明。

　　迦留陀夷此云黑光佛成道后父王遣令请佛佛命出家者也据宝积经则善来得道以神通力转化父王据阿含毗尼则是六群比丘之一虽出家后仍犯多过年七十余方得调伏证阿罗汉劝化第一所化夫妇俱见谛者足一千家故知大小两机所见各别如此何但佛之身密不可思议即诸大弟子身密亦皆不可思议也优陀夷亦云优波离亦云邬波离梵音轻重耳持律第一周陀此云大路证阿罗汉能持三藏作大法师即是兄名莎伽陀此云小路亦云继道即是弟名其兄授以一句伽陀一百日中不能成诵兄逐出房佛亲授以我拂尘我除垢六字犹复得前遗后得后遗前教以调息方证圣果具大神力降毒火龙此四尊者前列众中未有名字故今释出又列众中有憍梵波提毕陵伽婆蹉摩诃拘絺罗难陀孙陀罗难陀凡五人不见别授或是梵文未来或总摄在五百人及千二百人中长文竟。

　　△二偈颂二初颂记陈如及五百二颂总授一切声闻记。

　　今初。

　　尔时世尊欲重宣此义而说偈言。

　　憍陈如比丘当见无量佛过阿僧祇劫乃成等正觉常放大光明具足诸神通名闻遍十方一切之所敬常说无上道故号为普明其国土清净菩萨皆勇猛咸升妙楼阁游诸十方国以无上供具奉献于诸佛作是供养已心怀大欢喜须臾还本国有如是神力佛寿六万劫正法住倍寿像法复倍是法灭天人忧其五百比丘次第当作佛同号曰普明转次而授记我灭度之后某甲当作佛其所化世间亦如我今日国土之严净及诸神通力菩萨声闻众正法及像法寿命劫多少皆如上所说。

　　长文略偈颂广先颂授陈如中初二句明行因次二偈明得果次二偈半明国净次一句明佛寿次二句明正像次法灭天人忧句结上起下次三偈半颂授五百记也。

　　△二颂总授一切声闻记。

　　迦叶汝已知五百自在者余诸声闻众亦当复如是其不在此会汝当为宣说。

　　余诸声闻指千二百人中已授五百余七百人并总指一切声闻也其不在此会者无论在与不在得记是同也授千二百记中二与记竟。

　　△三领解二初长文二偈颂初中二初经家叙喜二自陈领解。

　　今初。

　　尔时五百阿罗汉于佛前得受记已欢喜踊跃即从座起到于佛前头面礼足悔过自责。

　　欢喜踊跃是庆今得解悔过自责是愧昔不解也。

　　△二自陈领解二初法说二譬说。

　　今初。

　　世尊我等常作是念自谓已得究竟灭度今乃知之如无智者所以者何我等应得如来智慧而便自以小智为足。

　　自谓已得究竟灭度是悔责昔迷今乃知之如无智者是庆今始悟方知从前小智竟同无智亦自责根钝不能早悟也所以者何下释成无智之意今日乃知应得如来大智而向日便以小智为足封小失大岂非竟同无智乎。

　　△二譬说二初立譬二法合初中二初醉酒譬譬自谓灭度小智为足二亲友觉悟譬譬今乃知之应得如来智慧初又二初系珠譬领上王子结缘二醉卧不觉譬领上中间退大二起已游行譬领上接之以小。

　　今初。

　　世尊譬如有人至亲友家醉酒而卧是时亲友官事当行以无价宝珠系其衣里与之而去。

　　有人即五百自譬也亲友譬昔日第十六王子也家譬大乘教为家也醉酒而卧譬无明从未醒也醉有二义一重醉都不觉知譬一句一偈结缘未曾登品二轻醉微觉寻忘亦名不觉譬薄有闻慧在五品初未入似位也官事当行譬王子余处机兴逗缘往应也弘法化他非是私务故云官事无价宝珠譬一乘实相真如智宝也系其衣里者衣譬彼时惭愧忍辱及信乐心由闻法时微生信乐得成了因智愿种子也。

　　△二醉卧不觉譬。

　　其人醉卧都不觉知。

　　此譬无明心重寻复不忆领中间懈退不受大法。

　　△三起已游行譬。

　　起已游行到于他国为衣食故勤力求索甚大艰难若少有所得便以为足。

　　起已游行譬善根欲发厌苦求乐也到于他国譬无明覆解不知还向大乘本国也衣食譬正助二道也求索艰难譬未入正法时空无证获也得少为足譬秉权教修行得小乘果正领中间以小接也初醉酒譬竟。

　　△二亲友觉悟譬领上以是本因缘今说法华经等赐诸子白牛大车也文亦为三初诃责二示珠三劝贸。

　　今初。

　　于后亲友会遇见之而作是言咄哉丈夫何为衣食乃至如是。

　　会遇见之譬大乘机发也咄哉诃责譬动执生疑也三周中皆有此意法说中云我令脱苦缚等譬说中云我先不言皆为三菩提耶因缘中云宿世因缘我今当说皆诃责之辞也。

　　△二示珠。

　　我昔欲令汝得安乐五欲自恣于某年日月以无价宝珠系汝衣里今故现在而汝不知勤苦忧恼以求自活甚为痴也。

　　安乐譬无上大涅槃也五欲自恣譬大乘称性真实受用如所云实报胜妙五尘能令迦叶起舞者是也某年日月譬大通佛覆讲法华时也今故现在譬正显实法说中广明五佛譬说中等赐大车因缘中还为说大皆示珠之义也。

　　△三劝贸。

　　汝今可以此宝贸易所须常可如意无所乏短。

　　珠虽价直无量仍须贸易方有济用譬了因内解虽复究竟必以种易现以昔一解一切解而贸一行一切行珠体不竭贸亦无穷故须更听更修方显宝之功用如华严中得摩尼珠十种莹治方能雨宝解行相称方堪佛记从是以后则具有寂灭忍衣首楞严食自行化他无量众宝无功用位彼此不穷故云常可如意无所乏短也法说中身子得记譬说中四人得记因缘中千二二千得记皆即劝贸之义初立譬竟。

　　△二法合二初合醉酒二合觉悟初中三初合系珠二合醉卧不知三合起已游行得少为足。

　　今初。

　　佛亦如是为菩萨时教化我等令发一切智心。

　　△二合醉卧不知。

　　而寻废忘不知不觉。

　　△三合起已游行得少为足。

　　既得阿罗汉道自谓灭度资生艰难得少为足。

　　由三界内资生艰难故于小果自谓为足也然无大乘功德法财则亦仍是资生艰难初合醉酒譬竟。

　　△二合亲友觉悟譬三初合诃责二合示珠三合劝贸。

　　今初。

　　一切智愿犹在不失今者世尊觉悟我等作如是言诸比丘汝等所得非究竟灭。

　　△二合示珠。

　　我久令汝等种佛善根以方便故示涅槃相而汝谓为实得灭度。

　　△三合劝贸。

　　世尊我今乃知实是菩萨得受阿耨多罗三藐三菩提记以是因缘甚大欢喜得未曾有。

　　三领解中初长文竟。

　　△二偈颂二初颂内心得解二颂自陈领解。

　　今初。

　　尔时阿若憍陈如等欲重宣此义而说偈言。

　　我等闻无上安隐授记声欢喜未曾有礼无量智佛今于世尊前自悔诸过咎。

　　初一偈颂欢喜得解次半偈颂悔过自责也。

　　△二颂自陈领解二初颂法说二颂譬说。

　　今初。

　　于无量佛宝得少涅槃分如无智愚人便自以为足。

　　△二颂譬说二初颂立譬二颂法合初中二初颂醉酒譬二颂亲友觉悟譬。

　　今初。

　　譬如贫穷人往至亲友家其家甚大富具设诸肴膳以无价宝珠系着内衣里默与而舍去时卧不觉知是人既已起游行诣他国求衣食自济资生甚艰难得少便为足更不愿好者不觉内衣里有无价宝珠。

　　初七句颂系珠譬第八一句颂醉卧不觉譬后二偈颂起已游行譬也凡夫未有修德名贫穷人诸佛菩萨与诸众生同一心性名为亲友具足权实种种功德名为大富诸方便教名为肴膳一乘圆顿教理名为宝珠惭愧忍辱名为外衣信乐之心名为内衣初结缘时具足二衣退大堕恶则无外衣若约现无信乐乃似内衣亦无而种子仍在但是衣弊非全无也余如文。

　　△二颂亲友觉悟譬。

　　与珠之亲友后见此贫人苦切责之己示以所系珠贫人见此珠其心大欢喜富有诸财物五欲而自恣。

　　初颂立譬竟。

　　△二颂法合二初颂合醉酒二颂合觉悟。

　　今初。

　　我等亦如是世尊于长夜常愍见教化令种无上愿我等无智故不觉亦不知得少涅槃分自足不求余。

　　初一偈颂合系珠次半偈颂合醉卧不知后半偈颂合起已游行得少为足也。

　　△二颂合觉悟。

　　今佛觉悟我言非实灭度得佛无上慧尔乃为真灭我今从佛闻授记庄严事及转次授决身心遍欢喜。

　　初半偈颂合诃责次半偈颂合示珠后一偈颂合劝贸初授千二百记竟。

　　△释五百弟子受记品竟次释授学无学人记品。

　　授学无学人记品第九

　　研真断惑慕求胜见名之为学即三果四向真无漏慧也真穷惑尽胜见已极无所复学名为无学即阿罗汉果也(学无学别即世界研真即为人断惑即对治真穷惑尽即第一义)约教者析法研真名学惑尽真穷名无学三藏意也体法研真名学无真无惑名无学通意也自浅之深名学通别惑尽权实理穷名无学别意也研如来藏有学无学法性实相非学非无学而学而无学圆意也是二千人或是学或是无学同是一流一时受记同一名号故别为一品也本迹者阿难迹为学人罗睺罗迹为无学而本地不可思议以例余二千人亦应各有本迹观心者名字乃至分证四位名为学究竟一位名无学理即一位非学非无学又六即通皆非学非无学分证已去而学而无学又可理即学无学乃至究竟学无学。

　　△授下根记中二授二千人记二初请记二授记初中二初二人请次二千人请初又二初默念请二发言请。

　　今初。

　　尔时阿难罗睺罗而作是念我等每自思惟设得授记不亦快乎。

　　△二发言请又二初引例二引望。

　　今初。

　　即从座起到于佛前头面礼足俱白佛言世尊我等于此亦应有分唯有如来我等所归。

　　△二引望。

　　又我等为一切世间天人阿修罗所见知识阿难常为侍者护持法藏罗睺罗是佛之子若佛见授阿耨多罗三藐三菩提记者我愿既满众望亦足。

　　准前列众二人皆在多知识中今与学无学二千人同受记者为引实故四悉檀故初二人请竟。

　　△次二千人请。

　　尔时学无学声闻弟子二千人皆从座起偏袒右肩到于佛前一心合掌瞻仰世尊如阿难罗睺罗所愿住立一面。

　　但有引例一意而无引望故但默念请不发言也初请记竟。

　　△二授记二初记二人次记二千人初中二初记阿难二记罗睺罗初又五初长文二重颂三新发意者生疑四如来释疑五阿难述叹。

　　今初。

　　尔时佛告阿难汝于来世当得作佛号山海慧自在通王如来应供正遍知明行足善逝世间解无上士调御丈夫天人师佛世尊(初明得果)当供养六十二亿诸佛护持法藏然后得阿耨多罗三藐三菩提(二明行因)教化二十千万亿恒河沙诸菩萨等令成阿耨多罗三藐三菩提(三明说法度人)国名常立胜幡其土清净琉璃为地劫名妙音遍满(四明国劫名字)其佛寿命无量千万亿阿僧祇劫若人于千万亿无量阿僧祇劫中算数校计不能得知(五明佛寿)正法住世倍于寿命像法住世复倍正法(六明法住)阿难是山海慧自在通王佛为十方无量千万亿恒河沙等诸佛如来所共赞叹称其功德(七明诸佛称赞)。

　　△二重颂。

　　尔时世尊欲重宣此义而说偈言。

　　我今僧中说阿难持法者当供养诸佛然后成正觉号曰山海慧自在通王佛其国土清净名常立胜幡教化诸菩萨其数如恒沙佛有大威德名闻满十方寿命无有量以愍众生故正法住倍寿像法复倍是如恒河沙等无数诸众生于此佛法中种佛道因缘。

　　△三新发意者生疑。

　　尔时会中新发意菩萨八千人咸作是念我等尚不闻诸大菩萨得如是记有何因缘而诸声闻得如是决。

　　△四如来释疑。

　　尔时世尊知诸菩萨心之所念而告之曰诸善男子我与阿难等于空王佛所同时发阿耨多罗三藐三菩提心阿难常乐多闻我常勤精进是故我已得成阿耨多罗三藐三菩提而阿难护持我法亦护将来诸佛法藏教化成就诸菩萨众其本愿如是故护斯记。

　　△五阿难述叹。

　　阿难面于佛前自闻授记及国土庄严所愿具足心大欢喜得未曾有即时忆念过去无量千万亿诸佛法藏通达无碍如今所闻亦识本愿尔时阿难而说偈言。

　　世尊甚希有令我念过去无量诸佛法如今日所闻我今无复疑安住于佛道方便为侍者护持诸佛法。

　　初记阿难竟。

　　△二记罗睺罗二初长文二重颂。

　　今初。

　　尔时佛告罗睺罗汝于来世当得作佛号蹈七宝华如来应供正遍知明行足善逝世间解无上士调御丈夫天人师佛世尊当供养十世界微尘等数诸佛如来常为诸佛而作长子犹如今也是蹈七宝华佛国土庄严寿命劫数所化弟子正法像法亦如山海慧自在通王如来无异亦为此佛而作长子过是已后当得阿耨多罗三藐三菩提。

　　△二重颂。

　　尔时世尊欲重宣此义而说偈言。

　　我为太子时罗睺为长子我今成佛道受法为法子于未来世中见无量亿佛皆为其长子一心求佛道罗睺罗密行唯我能知之现为我长子以示诸众生无量亿千万功德不可数安住于佛法以求无上道。

　　初记二人竟。

　　△次记二千人三初长文二重颂三得记欢喜。

　　今初。

　　尔时世尊见学无学二千人其意柔软寂然清净一心观佛佛告阿难汝见是学无学二千人不唯然已见阿难是诸人等当供养五十世界微尘数诸佛如来恭敬尊重护持法藏末后同时于十方国各得成佛皆同一号名曰宝相如来应供正遍知明行足善逝世间解无上士调御丈夫天人师佛世尊寿命一劫国土庄严声闻菩萨正法像法皆悉同等。

　　△二重颂。

　　尔时世尊欲重宣此义而说偈言。

　　是二千声闻今于我前住悉皆与授记未来当成佛所供养诸佛如上说尘数护持其法藏后当成正觉各于十方国悉同一名号俱时坐道场以证无上慧皆名为宝相国土及弟子正法与像法悉等无有异咸以诸神通度十方众生名闻普周遍渐入于涅槃。

　　△三得记欢喜。

　　尔时学无学二千人闻佛授记欢喜踊跃而说偈言世尊慧灯明我闻授记音心欢喜充满如甘露见灌。

　　二迹门正说竟。

　　△释授学无学人记品竟次释法师品。

　　法师品第十

　　此品明五种法师一受持二读三诵四解说五书写大论明六种法师一信力故受二念力故持三看文为读四不忘为诵五宣传为说六圣人经书难解须解释今经合受持为一合解说为一足书写为五若别论则四是自行解说一种是化他若通论则自轨五法名自行法师教他五法名化他法师何以言之法者轨则也师者训匠也法虽可轨体不自弘通之在人五种通经皆得称师举法成其自行皆以妙法为师师于妙法自行成就故名法师又五种人能以妙法训匠于他故举法目师名为法师若自轨法若法匠他俱得称法师品此因缘释也(自行化他不同即世界自行成就即生善化他除恶即对治自他俱得名法师即第一义)约教者四教各有能诠所诠俱名为法各论自行化他俱得称师今唯在圆也就圆教五种若作减数说者束五为四即四安乐行如后说又束为三即是三业受持是意业读诵说是口业书写是身业别论则口业是化他身意是自行通论则三业自轨即自行法师三业教诏即化他法师故言法师品又是三门行此五法以自熏修即福德门弘宣五法广利益他即化他门自修益彼皆顺佛教即报恩门别论则自修报恩名自行益彼即是化他通论则自轨轨他皆称法师故言法师品又是三轨读诵书写是外行即如来衣受持是内行即如来座解说益他即如来室别论则室是匠他衣座自匠通论则慈悲覆物惠利归己名之如室遮彼恶障己丑名之为衣安心于空方能安他安他安已名之为座此则自轨三法亦名法师化他三法亦名法师利物必以慈悲入室为首涉有必以忍辱为基济他必以亡我为本能行三法大教宣通堪为世间依止故名法师品又束为二谓自行化他此易可知又束为一谓如来行具一切行通论则悲拔一切苦谓四趣三界二乘菩萨等苦慈与一切乐谓人天涅槃常住等乐柔和衣障一切丑谓四住无知无明等丑空座亡一切相谓有相无相非有非无相别论则慈悲生一切善柔和遮一切恶空座荡一切相又慈忍立一切福德空座成一切智慧智慧是目福德是足又慈悲胜一切声闻缘觉柔和胜一切凡夫外道空座胜析体偏等菩萨又慈悲破天魔柔和破阴魔空破烦恼魔死魔又慈忍故能问空座故能答具二庄严又观空故能问慈忍故能答又慈忍故能种能立能资空慧故能耘能破能导又慈悲故何所隔柔和故何所碍空座故何所诤故经言一切善法慈为根本忍辱第一道无相最上(无相即诸法空)若论圆行说不可尽具如玄义一心五行摄一切行也问何故约三法明法师答若一往事论者必须登堂整服坐座乃可敷弘故约三耳若事理合论者迷惑不出三种一约苦果起惑须用慈悲与拔二约结业起惑须用柔忍远离三约谛理起惑须用法空了达也(初二属事后一属理事理并是所迷之境)若单约理者迷真故堕苦须用慈悲门迷俗故沉空受乐须用和忍门迷中故成智障须用法空门也本迹观心可解。

　　△迹门第三流通段凡五品经非止荫益当时复欲津洽来世故也一法师品二宝塔品皆明弘经功深福重利益广大三达多品引往古弘经彼我兼益以证功德深重四持品八万大士忍力成者此土弘经新得记者他土弘经五安乐行品外凡初心欣斯胜福见声闻畏惮闻菩萨摈辱顾己力弱无益自他便生退没佛为此人说安乐行依之弘法不虑危苦又法师品释尊自说弘经功福命觅流通宝塔品多宝分身且证且助劝觅流通(宝塔证法华经故来分身助开宝塔故集)初法师品二初叹美能持法人二叹美所持之法及示通经方轨初中二初明禀道弟子功深福重二明授道师功深福重初又二初佛世弟子二灭后弟子。

　　今初。

　　尔时世尊因药王菩萨告八万大士药王汝见是大众中无量诸天龙王夜叉乾闼婆阿修罗迦楼罗紧那罗摩睺罗伽人与非人及比丘比丘尼优婆塞优婆夷求声闻者求辟支佛者求佛道者如是等类咸于佛前闻妙法华经一偈一句乃至一念随喜者我皆与授记当得阿耨多罗三藐三菩提。

　　因者凭寄也告者普语也药王菩萨为法焚身八万大士忍力深固故今流通妙法先因药王普告八万欲其精勤护持助宣故也汝见是大众等者普授记也不惟身子四人满慈五百及千二二千得记而已举凡八部四众求三乘人但闻一偈一句一念随喜皆得成佛决定无疑故今普皆与授记也一偈一句者举少以况多也一念随喜者举浅以况深也所闻不论何偈何句但令义合权实本迹十妙四一之流功福皆尔随喜未论读诵修行但令能于一念心中深解开权显实即是理本非权非实所以能权能实权实不二事理圆融具烦恼性能知如来秘密之藏又复即于一念心中广解一切心及一切法皆是佛法无有障碍若欲分别辩说无穷法既如此人亦如是下文常不轻授四众记即是得此意也故大经云宁愿少闻多解义味此义至后释随喜品当更说之。

　　△二灭后弟子。

　　佛告药王又如来灭度之后若有人闻妙法华经乃至一偈一句一念随喜者我亦与授阿耨多罗三藐三菩提记。

　　灭后闻经随喜其功福与佛现在是同故亦同授记也初明禀道弟子功深福重竟。

　　△二明授道师功深福重二初长文二偈颂初中二初别明二总明别者人有下上时有现未总者不论下上及以现未通明逆之得罪顺之得福也初别中二初明现世二明来世初又二初明下品师二明上品师皆约凡位判也。

　　今初。

　　若复有人受持读诵解说书写妙法华经乃至一偈于此经卷敬视如佛种种供养华香璎珞末香涂香烧香缯盖幢幡衣服技乐乃至合掌恭敬。

　　此先明下品师相也一受持二读三诵四解说五书写即是五种法师一华二香三璎珞四末香五涂香六烧香七缯盖幢幡八衣服九技乐十合掌即是十种供养。

　　药王当知是诸人等已曾供养十万亿佛于诸佛所成就大愿愍众生故生此人间药王若有人问何等众生于未来世当得作佛应示是诸人等于未来世必得作佛何以故若善男子善女人于法华经乃至一句受持读诵解说书写种种供养经卷华香璎珞末香涂香烧香缯盖幢幡衣服技乐合掌恭敬是人一切世间所应瞻奉应以如来供养而供养之当知此人是大菩萨成就阿耨多罗三藐三菩提哀愍众生愿生此间广演分别妙法华经。

　　此广明下品师功报也已曾供养等是先因深愍众生故等明现功大若有人问等明未来报重。

　　△二明上品师。

　　何况尽能受持种种供养者药王当知是人自舍清净业报于我灭度后愍众生故生于恶世广演此经。

　　先况出上品师相次药王当知下略明上品师功报也悲愿牵故仍是业生眷属未是神通应生愿兼于业具如玄义眷属妙说初明经世竟。

　　△二明来世亦二初明下品师二明上品师。

　　今初。

　　若是善男子善女人我灭度后能窃为一人说法华经乃至一句当知是人则如来使如来所遣行如来事。

　　窃为一人极言所化之少乃至一句极言所说之少良以有慧无闻未堪处众广演此明下品师相也然此经是如智所说说于如理今行人秉此如教而宣如理故即是如来使如来之所遣也又如智照如理为事今行人依如教行如理故是行如来事也又以如智如理化众生为事今行人能有大悲以此经中真如之理为余人说令得利益故名行如来事此明下品师功报也观心释者智心观境境即真如境来发智智为如所使也如来所遣者观智从如中来也行如来事者历一切法无不真如真如即佛事也。

　　△二明上品师。

　　何况于大众中广为人说。

　　以窃为一人况出普为大众以乃至一句况出广说此是上品师相功报之大不言可知初别明竟。

　　△二总明现未下上法师逆之得罪顺之得福。

　　药王若有恶人以不善心于一劫中现于佛前常毁骂佛其罪尚轻若人以一恶言毁訾在家出家读诵法华经者其罪甚重。

　　此先明逆之得罪也夫罪福重轻或时论田或时论心或论损益有重有轻今正约损益重轻论也且如恶人以不善心心既重矣现前骂佛田又尊矣一劫常骂业又久矣而云尚轻者非谓罪报果轻但尤未若毁訾读诵法华之罪为尤重耳何以故佛证平等大慈恒于恶人生悲愍心又非恶人所能逼恼故彼骂者始则譬如以礼送人而人不受持祸自归堕落三涂百千亿劫终则譬如打骂栴檀亦染香气反受佛化毕竟得成出世因缘今初心行人读诵法华忍力未成易于退没倘一言毁訾阻碍胜事是断佛种损害尤深故其罪甚重也。

　　药王其有读诵法华经者当知是人以佛庄严而自庄严则为如来肩所荷担其所至方应随向礼一心合掌恭敬供养尊重赞叹华香璎珞末香涂香烧香缯盖幢幡衣服肴馔作诸技乐人中上供而供养之应持天宝而以散之天上宝聚应以奉献所以者何是人欢喜说法须臾闻之即得究竟阿耨多罗三藐三菩提故。

　　此次明顺之得福也佛以定慧庄严此人能修定慧故言以佛庄严而自庄严也在背为荷在肩为担修非权非实法身之体即是为如来荷具能权能实二智之用即是为如来担其所至方应随向礼者此人有所趣向悉与实相相应皆可敬顺顺即是向敬即是礼教而顺之及兴供养也应持天宝等举重况轻天宝尚应奉供况仅人中上供耶所以者何下释成应礼应供之意须臾即得究竟以能圆显究竟妙理故也仍须分别始从名字究竟乃至究竟究竟二明授道师功深福重中初长文竟。

　　△二偈颂三初奖劝自行利他二重颂别总两义三结叹经最第一。

　　今初。

　　尔时世尊欲重宣此义而说偈言。

　　若欲住佛道成就自然智常当勤供养受持法华者其有欲疾得一切种智慧当受持是经并供养持者。

　　△二重颂别总两义二初颂别明二颂总明初中二初颂现世二颂来世。

　　今初。

　　若有能受持妙法华经者当知佛所使愍念诸众生诸有能受持妙法华经者舍于清净土愍众故生此当知如是人自在所欲生能于此恶世广说无上法应以天华香及天宝衣服天上妙宝聚供养说法者。

　　初二句颂下品师次二句颂下品功报次二句颂上品师后十句颂上品功报也。

　　△二颂来世。

　　吾灭后恶世能持是经者当合掌礼敬如供养世尊上馔众甘美及种种衣服供养是佛子冀得须臾闻若能于后世受持是经者我遣在人中行于如来事。

　　初二句超颂上品师次六句明上品功报(长文不言今偈则有)次二句追颂下品师后二句颂下品功报也初颂别明竟。

　　△二颂总明。

　　若于一劫中常怀不善心作色而骂佛获无量重罪其有读诵持是法华经者须臾加恶言其罪复过彼有人求佛道而于一劫中合掌在我前以无数偈赞由是赞佛故得无量功德叹美持经者其福复过彼于八十亿劫以最妙色声及与香味触供养持经者如是供养已若得须臾闻则应自欣庆我今获大利。

　　初二偈颂逆之得罪后四偈颂顺之得福也赞佛功德固为无量佛不因赞而有增进若赞持法华经经典所在即为有佛功德已同又使持经者从此增进所以福倍胜也二重颂别总两义竟。

　　△三结叹经最第一。

　　药王今告汝我所说诸经而于此经中法华最第一。

　　此经中犹言此诸经中通即举一代所说始自华严终至涅槃也诸大乘经各各称为第一之说然是对待第一未若此经绝待第一故名最第一也初叹美能持法人竟。

　　△二叹美所持之法及示通经方轨二初长文二偈颂初中二初叹经法二示方轨初又五初约法叹二约人叹三约处叹四约因叹五约果叹。

　　今初。

　　尔时佛复告药王菩萨摩诃萨我所说经典无量千万亿已说今说当说而于其中此法华经最为难信难解药王此经是诸佛秘要之藏不可分布妄授与人诸佛世尊之所守护从昔已来未曾显说而此经者如来现在犹多怨嫉况灭度后。

　　已说指般若已前渐顿诸说也今说指同一座席无量义经也当说指大涅槃经也般若等渐顿诸经皆带方便取信为易无量义经明一生无量未明无量还一取信亦易今法华经论法则一切差别融通归一论人则师弟本迹俱甚久远二门悉与昔反难信难解当锋难事法华已说涅槃在后则易可信也秘要之藏者隐而不说名之为秘总一切法名之为要真如实相包蕴无外名之为藏不可分布者法妙难信惟有深智乃可授与无智益罪故不可妄授也从昔已来未曾显说者于三藏中不说二乘作佛亦不明师弟本迹方等般若虽说实相如来藏理亦未说五乘作佛亦未发迹显本顿渐诸经皆未融会故名为秘此经具说昔所秘法即是开秘密藏亦即是秘密藏如此秘藏昔为一类根熟众生虽有密说而四十余年未曾彰灼显说也犹多怨嫉者如五千退席佛世尚尔何况未来理在难化也。

　　△二约人叹。

　　药王当知如来灭后其能书持读诵供养为他人说者如来则为以衣覆之又为他方现在诸佛之所护念是人有大信力及志愿力诸善根力当知是人与如来共宿则为如来手摩其头。

　　此法在人则人尊贵如来衣覆者即是修学大忍为衣也诸佛护念者实相为佛实智为子尊崇实相发生实智即为诸佛所护念也圆教四不坏信为大信力圆四弘誓为志愿力圆妙大智为善根力信则信理理即法身志愿是立行行即解脱善根根固难动即是般若当知三力即三德秘藏初心栖此与佛不殊故名与如来共宿又信力修毕竟空如来智如来栖毕竟空舍此人亦学毕竟空故与如来共宿以志愿力善根力自行权实而为机感机感名头如来以化他权实二智之手开发此人自行权实之头感应道交故言摩头摩头即授记也。

　　△三约处叹。

　　药王在在处处若说若读若诵若书若经卷所住处皆应起七宝塔极令高广严饰不须复安舍利所以者何此中已有如来全身此塔应以一切华香璎珞缯盖幢幡技乐歌颂供养恭敬尊重赞叹若有人得见此塔礼拜供养当知是等皆近阿耨多罗三藐三菩提。

　　此法在处即处尊贵夫佛生处得道处转法轮处入涅槃处皆应起塔此经是法身生处得道之场法轮正体大涅槃窟故应起塔供养也不须复安舍利者释论云碎骨是生身舍利经卷是法身舍利也已有如来全身者生身舍利有碎有全碎如释迦全如多宝法身舍利亦有碎全诸方便教为碎法华一实为全也(四教五时委简或纯碎无全或全碎相半唯法华为纯全)。

　　△四约因叹。

　　药王多有人在家出家行菩萨道若不能得见闻读诵书持供养是法华经者当知是人未善行菩萨道若有得闻是经典者乃能善行菩萨之道。

　　余经带方便因名为拙度此经正显圆因闻解圆因方名巧度巧度为善行也(大论通以衍门为巧今经别以一实为巧)。

　　△五约果叹又五初明近果二立譬三法合四释近五拣非。

　　今初。

　　其有众生求佛道者若见若闻是法华经闻已信解受持者当知是人得近阿耨多罗三藐三菩提。

　　阿耨菩提有二义一者初心菩提即圆初住二者后心菩提即妙觉极果今言近者正近初住菩提也前约因叹修通别因即是未善去圆果远若修圆因即是善行去圆果近今以圆如实智为因还以为果道前真如虽有三因同名正因(理即)道中真如亦有三因同名缘因(名字即观行即相似即)亦名了因(分证即)道后真如亦只三法转名圆果(究竟即)故普贤观云大乘因者诸法实相是大乘果者亦诸法实相是释论云初观实相名因观竟名果就理而论真如实相不当因果亦非前后今约修行则有前后及以因果也。

　　△二立譬。

　　药王譬如有人渴乏须水于彼高原穿凿求之犹见干土知水尚远施功不已转见湿土遂渐至泥其心决定知水必近。

　　释此为二一约观门二约教门观门者众生之心具诸烦恼名高原修习观智名穿掘方证理味如得清水约通观则干慧地如干土性地为湿土泥见谛为得清水约别观则从假入空但见于空不见不空断四住惑如掘干土去水尚远从空入假先知非假今知非空因是二观得入中道能伏无明转见湿土去水则近若圆观中道非空非假而照空假四住已尽无明已伏已得中道相似圆解故云如渐至泥若入初住发真中解即破无明如泥澄清得见中道如得清水故法华论云佛性水当知次第也教门者土譬经教水譬中道教诠中道如土含水三藏未诠中道犹如干土方等般若带方便说中道犹如湿土法华正直显露说中道犹如泥因法华教然闻思修即悟中道真见佛性所发真慧不复依文如获清水无复土相故华严云初发心时便成正觉成就慧身不由他悟也。

　　△三法合。

　　菩萨亦复如是若未闻未解未能修习是法华经当知是人去阿耨多罗三藐三菩提尚远若得闻解思惟修习必知得近阿耨多罗三藐三菩提。

　　于法华中获闻思惟即是圆家三慧方能近果非干湿等教中三慧也。

　　△四释近。

　　所以者何一切菩萨阿耨多罗三藐三菩提皆属此经此经开方便门示真实相是法华经藏深固幽远无人能到今佛教化成就菩萨而为开示。

　　一切菩萨指诸权因阿耨菩提指诸权果权因权果皆摄属于此经如干湿等土悉依于水也开方便门示真实相者昔所不说今皆说之昔说二观为方便门今皆开之即是真实宁复是门昔说小乘方便及小乘果小乘果尚非实相况小方便而常是门今皆开之即是实相汝等所行是菩萨道决了声闻法是诸经之王乃至治世语言资生业等昔何尝说是方便今皆开之即是实相不相违背咸令众生开示悟入佛之知见一色一香无非佛法若门若非门悉皆开之示真实相显佛性水若不开者则深固幽远无人能到而今开之即得见水无干土也。

　　△五拣非。

　　药王若有菩萨闻是法华经惊疑怖畏当知是为新发意菩萨若声闻人闻是经惊疑怖畏当知是为增上慢者。

　　新发意菩萨增上慢声闻既于此经惊疑怖畏悉是干土尚非湿土况能见水耶初叹经法竟。

　　△二示方轨二初正明方法二明五利益初中三初标章二解释三劝修。

　　今初。

　　药王若有善男子善女人如来灭后欲为四众说是法华经者云何应说是善男子善女人入如来室着如来衣坐如来座尔乃应为四众广说斯经。

　　△二解释。

　　如来室者一切众生中大慈悲心是如来衣者柔和忍辱心是如来座者一切法空是。

　　大慈悲室者若就同体即法身也若被众生即解脱也能令众生会于同体即般若也柔忍衣者若就所覆即法身也若就能覆严身即般若也若就和光利物即解脱也法空座者若就能坐即般若也若就所坐即法身也身座冥称即解脱也又大慈安乐即资成轨柔和伏瞋断惑即观照轨坐座即真性轨安乐行中还广此三法也上云以佛庄严又云以衣覆之即此衣也上云如来肩所荷担又云手摩其头即此座也上云与如来共宿即此室也。

　　△三劝修。

　　安住是中然后以不懈怠心为诸菩萨及四众广说是法华经。

　　既劝安住三法仍劝不懈怠心然后广说故知此勖观行初心人耳至相似位任运妙音遍满三千不待劝也初正明方法竟。

　　△二明五利益。

　　药王我于余国遣化人为其集听法众(一遣化人)亦遣化比丘比丘尼优婆塞优婆夷听其说法是诸化人闻法信受随顺不逆(二遣化四众)若说法者在空闲处我时广遣天龙鬼神乾闼婆阿修罗等听其说法(三遣八部)我虽在异国时时令说法者得见我身(四见佛身)若于此经忘失句读我还为说令得具足(五与总持)。

　　若初心未淳止可遣化人未可遣化四众八部若见天龙倚此自高妨损其道故不可令见也若心无倚着则堪见佛兼得总持证大利益况复天龙等耶二叹经法及示方轨中初长文竟。

　　△二偈颂三初总劝二颂长文三结劝。

　　今初。

　　尔时世尊欲重宣此义而说偈言。

　　欲舍诸懈怠应当听此经此经难得闻信受者亦难。

　　△二颂长文二初但颂约果叹二颂方轨初中二初颂立譬二颂法合略不颂近果释近及拣非也。

　　今初。

　　如人渴须水穿凿于高原犹见干燥土知去水尚远渐见湿土泥决定知近水。

　　△二颂法合。

　　药王汝当知如是诸人等不闻法华经去佛智甚远若闻是深经决了声闻法是诸经之王闻已谛思惟当知此人等近于佛智慧。

　　初但颂约果叹竟。

　　△二颂方轨二初颂正明方法二颂明五利益。

　　今初。

　　若人说此经应入如来室著于如来衣而坐如来座处众无所畏广为分别说大慈悲为室柔和忍辱衣诸法空为座处此为说法若说此经时有人恶口骂加刀杖瓦石念佛故应忍。

　　初偈半颂标章次一偈颂解释后一偈颂劝修也。

　　△二颂明五利益。

　　我千万亿土现净坚固身于无量亿劫为众生说法。

　　此总明如来以五事利益之意正由应身遍满十方能为五事守护行人也。

　　若我灭度后能说此经者我遣化四众比丘比丘尼及清净士女供养于法师。

　　此超颂第二遣四众也。

　　引导诸众生集之令听法若人欲加恶刀杖及瓦石则遣变化人为之作卫护。

　　此追颂第一遣化人也。

　　若说法之人独在空闲处寂寞无人声读诵此经典我尔时为现清净光明身若忘失章句为说令通利。

　　此超颂第五与总持也。

　　若人具是德或为四众说空处读诵经皆得见我身。

　　此颂第四令见佛也具是德谓室衣座三德。

　　若人在空闲我遣天龙王夜叉鬼神等为作听法众是人乐说法分别无挂碍诸佛护念故能令大众喜。

　　此追颂第三遣八部也二颂长文竟。

　　△三结劝。

　　若亲近法师速得菩萨道随顺是师学得见恒沙佛。

　　法师品竟。

　　妙法莲华经台宗会义卷四之一

　　妙法莲华经台宗会义卷四之二

　　古吴后学蕅益　智旭　述

　　见宝塔品第十一

　　塔具云塔婆或云偷婆新云窣堵波此翻方坟亦翻灵庙亦翻高显亦翻浮图有舍利者名塔无舍利者名支提舍利复论全碎如释迦碎身为八斛舍利阿育王后造八万四千宝塔以供养之遍布天下名山今多宝佛全身舍利不散故唯一塔又按律中四处起塔谓佛生处得道处转法轮处入涅槃处今法华实相诸佛三身皆从此生诸佛于此而坐道场诸佛于此而转法轮诸佛于此而般涅槃只此法华即是三世佛之四塔先佛已居今佛并坐当佛亦然此塔出来明显此事四众皆睹故言见宝塔品(世界)璎珞经云供养一佛舍利起塔满四天下不如供养如来生身由色身有舍利故又起塔满大千供养色身不如供养法身由法身有色身故当知见色不及闻经以由闻经有法身故经有偏圆即法身全碎功德不等今经纯诠圆理是全法身故持经功深弘宣力大多宝佛塔从地涌出证明此事四众皆睹故言见宝塔品(为人)三周说法已竟从地涌出出大音声再叹善哉印成实说即是证前为开塔故须集分身既开塔已入塔并坐大声普告召本弟子由疑地涌方明寿量展转为由即是请后正为证前请后从地涌出四众皆睹故言见宝塔品(对治)多宝示灭全身舍利俨然不散又闻其言则是灭而不灭可表法身释尊入塔二身相称如智称境可表报身分身云集可表应身三佛三身而不一异令四众睹故言见宝塔品(第一义)塔出有两意一发音声以证前三周说法流通功德皆是真实不同兼但对带之谈即约教义二因开塔以起后声彻下方召本弟子乃明长寿顿破寂场近成之疑即本迹义又久远之塔从地涌出开自在神通之力显过去世益物也发大音声开师子奋迅之力显现在十方开权显实也有大誓愿未来诸佛若说此经我之宝塔皆到其所为作证明开大势威猛之力显未来常住不灭也观心释者依经修观与法身相应境智必会如塔来证经境智既会则大报圆满如释迦与多宝同坐一座大报圆故则随机出应如分身皆集由多宝出故三佛得显由持经故即具三身普贤观云佛三种身从方等生即此义也。

　　△迹门流通中第二见宝塔品为二初长文二偈颂初中三初明多宝涌现二明分身远集三明释迦唱募初又六初现塔之相二诸天供养三多宝称叹四时众惊疑五大乐说问六如来答。

　　今初。

　　尔时佛前有七宝塔高五百由旬纵广二百五十由旬从地涌出住在空中种种宝物而庄校之五千栏楯龛室千万无数幢幡以为严饰垂宝璎珞宝铃万亿而悬其上四面皆出多摩罗䟦栴檀之香充遍世界其诸幡盖以金银琉璃砗磲码瑙真珠玫瑰七宝合成高至四天王宫。

　　七宝表性德七觉七圣法财也塔表实相之境法身所依处也(四教各论七觉七财今唯在圆因位亦有七觉七财今约极果七觉七财皆是修得今明全性起修全修显性故是无作性德)高五百由旬者是二万里竖表因中万行果中万德也纵广二百五十由旬者是一万里横表万善庄严也地表无明心地空表第一义空以无所破破无明地以无所住住第一义空故言从地涌出住在空中此亦证前起后七方便人藏理未开无明所隐如塔在地今闻三周开显开佛知见显出法身如塔涌空此即证前修得法身久已明着如塔在空无能开者表本地久成众所不识若发迹显本了达无疑此即起后也若塔从地出表法身显与余经亦同亦异菩萨显法身则同二乘显法身则异若塔在空开门见佛表发迹显本与余经永异若塔来证前事已彰灼盖不须疑塔来起后则密有其意众所未知也种种宝物者表众多定慧而庄校也栏楯表总持龛室表无量慈悲室亦表无量空舍幢幡表神通胜相垂诸璎珞表四十地戒定慧陀罗尼功德上严法身下被众生也宝铃表八音四辩四面出香表无作四谛道风吹四德香也七宝幡盖高至四天王宫表神通慈力皆是性德七觉七财所成皆穷无作四谛之理也。

　　△二诸天供养。

　　三十三天雨天曼陀罗华供养宝塔余诸天龙夜叉乾闼婆阿修罗迦楼罗紧那罗摩睺罗伽人非人等千万亿众以一切华香璎珞幡盖技乐供养宝塔恭敬尊重赞叹。

　　事解可知更约理者三十三天即表住行向为三十十地为一等觉为一妙觉为一合为三十三同依实相第一义境也雨天曼陀罗华者初心亦具四十二地功德后心亦尔皆以四十地所有因华归向法身也余诸天龙下即表内凡外凡等亦依宝相向果行因也。

　　△三多宝称叹。

　　尔时宝塔中出大音声叹言善哉善哉释迦牟尼世尊能以平等大慧教菩萨法佛所护念妙法华经为大众说如是如是释迦牟尼世尊如所说者皆是真实。

　　善哉善哉叹其契理契机也平等有二义一法平等即中道理二生平等一切众生同得佛慧大者如前高广义也如是如是者一如法性实理之是二如众生根性之是故皆是真实也此正证前开权显实不虚。

　　△四时众惊疑。

　　尔时四众见大宝塔住在空中又闻塔中所出音声皆得法喜怪未曾有从座而起恭敬合掌却住一面。

　　皆得法喜显领证前怪未曾有起住一面密助起后也。

　　△五大乐说问。

　　尔时有菩萨摩诃萨名大乐说知一切世间天人阿修罗等心之所疑而白佛言世尊以何因缘有此宝塔从地涌出又于其中发是音声。

　　准下答意问亦有三一问何因有此塔二问何故塔从地出三问何故发是音声也。

　　△六如来答为三初超答何故涌出二追答何因有塔三答何故发是音声。

　　今初。

　　尔时佛告大乐说菩萨此宝塔中有如来全身乃往过去东方无量千万亿阿僧祇世界国名宝净彼中有佛号曰多宝其佛行菩萨道时作大誓愿若我成佛灭度之后于十方国土有说法华经处我之塔庙为听是经故涌现其前为作证明赞言善哉。

　　此明宝塔为证法华所以从地涌出也问前云地涌今曰东方何耶答东是述其本缘涌乃申其昔愿不相乖也若约表法则东方为群方之首所以表开地涌所以表显。

　　△二追答何因有塔由彼佛命令造此塔也。

　　彼佛成道已临灭度时于天人大众中告诸比丘我灭度后欲供养我全身者应起一大塔。

　　△三答何故发是音声由有神通本愿故也。

　　其佛以神通愿力十方世界在在处处若有说法华经者彼之宝塔皆涌出其前全身在于塔中赞言善哉善哉大乐说今多宝如来塔闻说法华经故从地涌出赞言善哉善哉。

　　释论明多宝佛不得说法而取灭度南岳师云彼佛告诸比丘比丘即受化之人何谓全不说法当是但得施三不得显一故云不得说法耳以是义故虽复灭度在在处处有说法华便皆随喜作证也问十方世界岂无他佛不得开显若不开显皆应发愿何独多宝若不发愿佛道不同若发愿者皆合听经又诸佛化皆预照机岂待成佛不得开显方始发愿答同与不同开与不开有愿无愿皆是随缘若宜有愿皆悉尽来何虑不集后方发愿亦是鉴机初明多宝涌现竟。

　　△二明分身远集七初大乐说请见多宝二明应集分身三大乐说请集四放光远召五诸佛同来六严净国界七与欲开塔。

　　今初。

　　是时大乐说菩萨以如来神力故白佛言世尊我等愿欲见此佛身。

　　欲开塔须集佛集佛即付嘱付嘱即召下方下方出即应开近显远此是大事之由故是如来神力令问也。

　　△二明应集分身。

　　佛告大乐说菩萨摩诃萨是多宝佛有深重愿若我宝塔为听法华经故出于诸佛前时其有欲以我身示四众者彼佛分身诸佛在于十方世界说法尽还集一处然后我身乃出现耳大乐说我分身诸佛在于十方世界说法者今应当集。

　　须集分身乃可开塔正密示本地功德也根深则枝茂源远则流长分身既尔横遍十方本地宁不竖超尘劫。

　　△三大乐说请集。

　　大乐说白佛言世尊我等亦愿欲见世尊分身诸佛礼拜供养。

　　△四放光远召。

　　尔时佛放白毫一光即见东方五百万亿那由他恒河沙等国土诸佛彼诸国土皆以玻璃为地宝树宝衣以为庄严无数千万亿菩萨充满其中遍张宝幔宝网覆上彼国诸佛以大妙音而说诸法及见无量千万亿菩萨遍满诸国为众说法南西北方四维上下白毫相光所照之处亦复如是。

　　分身诸佛多是净土惟此娑婆乃是秽土佛能于此娑婆秽土说法华经盖是难中之难然因兹秽土所以必须为实施权又因施权所以必须开权显实因此显实方得具明如来设化之妙原始要终罄无不尽可谓莲出淤泥也又复应知此土释迦则指诸佛为分身各土之佛又指余佛及释迦为分身此土说法华经诸佛既来与欲开塔各土有说法华经处诸佛及此土释迦亦必同往与欲开塔是则净秽交彻彼此互融宾主历然能所不二一乘实相之旨法界无碍之宗昭昭在视听间矣。

　　△五诸佛同来。

　　尔时十方诸佛各告众菩萨言善男子我今应往娑婆世界释迦牟尼佛所并供养多宝如来宝塔。

　　△六严净国界三初变娑婆二变八方各二百万亿那由他三更变八方各二百万亿那由他。

　　今初。

　　时娑婆世界即变清净琉瑙为地宝树庄严黄金为绳以界八道无诸聚落村营城邑大海江河山川林薮烧大宝香曼陀罗华遍布其地以宝网幔罗覆其上悬诸宝铃唯留此会众移诸天人置于他土是时诸佛各将一大菩萨以为侍者至娑婆世界各到宝树下一一宝树高五百由旬枝叶华果次第庄严诸宝树下皆有师子之座高五由旬亦以大宝而校饰之尔时诸佛各于其座结加趺坐如是展转遍满三千大千世界而于释迦牟尼佛一方所分之身犹故未尽。

　　△二变八方各二百万亿那由他。

　　时释迦牟尼佛欲容受所分身诸佛故八方各更变二百万亿那由他国皆令清净无有地狱饿鬼畜生及阿修罗又移诸天人置于他土所化之国亦以琉璃为地宝树庄严树高五百由旬枝叶华果次第严饰树下皆有宝师子座高五由旬种种诸宝以为庄校亦无大海江河及目真邻陀山摩诃目真邻陀山铁围山大铁围山须弥山等诸山王通为一佛国土宝地平正宝交露幔遍覆其上悬诸幡盖烧大宝香诸天宝华遍布其地。

　　△三更变八方各二百万亿那由他。

　　释迦牟尼佛为诸佛当来坐故复于八方各更变二百万亿那由他国皆令清净无有地狱饿鬼畜生及阿修罗又移诸天人置于他土所化之国亦以琉璃为地宝树庄严树高五百由旬枝叶华果次第庄严树下皆有宝师子座高五由旬亦以大宝而校饰之亦无大海江河及目真邻陀山摩诃目真邻陀山铁围山大铁围山须弥山等诸山王通为一佛国土宝地平正宝交露幔遍覆其上悬诸幡盖烧大宝香诸天宝华遍布其地尔时东方释迦牟尼佛所分之身百千万亿那由他恒河沙等国土中诸佛各各说法来集于此如是次第十方诸佛皆悉来集坐于八方尔时一一方四百万亿那由他国土诸佛如来遍满其中。

　　三变土净正由三昧三昧有三初变娑婆是背舍力能变秽为净次变八方各二百万亿那由他是胜处力转变自在三变八方更各二百万亿那由他是十一切处力广普无碍又初一变表净除见思第二变表净除尘沙第三变表净除无明也问华严经中十方同名诸佛菩萨来证所说法门但云充满十方不云变秽为净正显净秽平等净秽无性又显自他不隔大小无碍也今变秽为净则净秽未忘移诸天人则自他相隔欲容分身而更变土则大小宛存得无不及华严耶答诸经所用神通不论多少广狭贵在被机显理华严独被大机直显圆理故神力境界虽多且广未是难事今经开小成大即偏明圆如破劲敌故为希有况净秽设实有性何能变秽为净自他设果有隔何能安然被移大小设果有碍何能通为一土当知融绝净秽彼此大小之事而显理者犹是事理无碍门也不坏净秽彼此大小之事而即显无净无秽无彼无此无大无小之理虽显无净无秽无彼无此无大无小之理而净秽彼此大小之事仍历然者正是事事无碍门也是故若约平等大慧则华严方等般若法华不应妄计优劣若约开权显实开迹显本则法华独擅其功善读经者贵达体宗用相不当徒以事迹而妄较评致于如来所说大法一赞一毁如赞帝释而毁憍尸迦也问三变土净应是首楞严三昧力何以仍用小乘事禅答小乘背舍仅变小千胜处仅变中千十一切处仅变大千今开权显实即小事禅是首楞严故名虽附小力用则大也问若尔则随一三昧便能三变何必定用三三昧耶答亦正不坏诸法假名故也问若小乘三种三昧不能遍破三惑若佛果三种三昧不应次第破惑答既首楞严即理之事自能一一圆破三惑今约三昧正论功用复约所表故云破惑功用在佛所表在机机虽三根已破三惑后来仍当更破故也六严净国界竟。

　　△七与欲开塔又五初诸佛问讯说欲二释迦开塔三四众皆同见闻四二佛分座而坐五四众请加处空。

　　今初。

　　是时诸佛各在宝树下坐师子座皆遣侍者问讯释迦牟尼佛各赍宝华满掬而告之言善男子汝往诣者阇崛山释迦牟尼佛所如我辞曰少病少恼气力安乐及菩萨声闻众悉安隐不以此宝华散佛供养而作是言彼某甲佛与欲开此宝塔诸佛遣使亦复如是。

　　诸佛同与欲开塔如僧中作法与欲意也大集明若干佛与欲大品亦明千佛同说般若然皆不云即是释迦分身准今经者应是分身彼带方便故不显说耳今经非但数多亦直说是分身咸来与欲也。

　　△二释迦开塔。

　　尔时释迦牟尼佛见所分身佛悉已来集各各坐于师子之座皆闻诸佛与欲同开宝塔即从座起住虚空中一切四众起立合掌一心观佛于是释迦牟尼佛以右指开七宝塔户出大音声如却关钥开大城门。

　　以右指开表用权也开塔表开权见佛表显实即是证前又将开后故以如却关钥表却障开大城门密表开迹也。

　　△三四众同皆见闻。

　　即时一切众会皆见多宝如来于宝塔中坐师子座全身不散如入禅定又闻其言善哉善哉释迦牟尼佛快说是法华经我为听是经故而来至此尔时四众等见过去无量千万亿劫灭度佛说如是言叹未曾有以天宝华聚散多宝佛及释牟尼佛上。

　　△四二佛分座而坐。

　　尔时多宝佛于宝塔中分半座与释迦牟尼佛而作是言释迦牟尼佛可就此座即时释迦牟尼佛入其塔中坐其半座结加趺坐。

　　△五四众请加处空。

　　尔时大众见二如来在七宝塔中师子座上结加趺坐各作是念佛坐高远惟愿如来以神通力令我等辈俱处虚空即时释迦牟尼佛以神通力接诸大众皆在虚空。

　　问众俱在空分身何故犹处于地答时众已闻迹门开权初入常寂光土故以空居表之分身示迹各有所化之土故居地以表之又释迦不久显本亦先居空以表之各有其致不须疑也二明分身远集竟。

　　△三明释迦唱募。

　　以大音声普告四众谁能于此娑婆国土广说妙法华经今正是时如来不久当入涅槃佛欲以此妙法华经付嘱有在。

　　一募谁能广说谓于此娑婆二明付嘱时至谓当入涅槃三明付嘱有在此复二意一者近明有在意指法师品初八万大士持品之初二万菩萨及世尊所视八十万亿那由他诸菩萨众二者远明有在意指地涌本弟子众令触处流通又发起寿量也初长文竟。

　　△二偈颂三初颂多宝二颂分身三颂付嘱。

　　今初。

　　尔时世尊欲重宣此义而说偈言。

　　圣主世尊虽久灭度在宝塔中尚为法来诸人云何不勤为法此佛灭度无央数劫处处听法以难遇故彼佛本愿我灭度后在在所往常为听法。

　　△二颂分身。

　　又我分身无量诸佛如恒沙等来欲听法及见灭度多宝如来各舍妙土及弟子众天人龙神诸供养事令法久住故来至此为坐诸佛以神通力移无量众令国清净诸佛各各诣宝树下如清净池莲华庄严其宝树下诸师子座佛坐其上光明严饰如夜闇中然大炬火身出妙香遍十方国众生蒙熏喜不自胜譬如大风吹小树枝以是方便令法久住。

　　上明分身远集共有七文今颂甚略初三偈颂第二应集义兼初请见多宝及三请集次一偈颂净国界后四偈半颂诸佛同来。

　　△三颂付嘱二初举三佛以劝流通二举难持之法以劝流通初中三初募觅其人二正举三佛以劝持经三释劝意。

　　今初。

　　告诸大众我灭度后谁能护持读说斯经今于佛前自说誓言。

　　△二正举三佛以劝持经。

　　其多宝佛虽久灭度以大誓愿而师子吼多宝如来及与我身所集化佛当知此意诸佛子等谁能护法当发大愿令得久住。

　　△三释劝意。

　　其有能护此经法者则为供养我及多宝此多宝佛处于宝塔当游十方为是经故亦复供养诸来化佛庄严光饰诸世界者若说此经则为见我多宝如来及诸化佛。

　　能护持经即为供养三佛若说此经即为具见三佛所以释劝意也初举三佛以劝流通竟。

　　△二举难持之法以劝流通二初正举劝二释劝意初中三初诚劝二正举难持以劝三释难持意。

　　今初。

　　诸善男子各谛思惟此为难事宜发大愿。

　　△二正举难持以劝。

　　诸余经典数如恒沙虽说此等未足为难若接须弥掷置他方无数佛土亦未为难若以足指动大千界远掷他国亦未为难若立有顶为众演说无量余经亦未为难若佛灭后于恶世中能说此经是则为难假使有人手把虚空而以游行亦未为难于我灭后若自书持若使人书是则为难若以大地置足甲上升于梵天亦未为难佛灭度灭于恶世中暂读此经是则为难假使劫烧担负干草入中不烧亦未为难我灭度后若持此经为一人说是则为难若持八万四千法藏十二部经为人演说令诸听者得六神通虽能如是亦未为难于我后后听受此经问其义趣是则为难若人说法令千万亿无量无数恒沙众生得阿罗汉具六神通虽有是益亦未为难于我灭后若能奉持如斯经典是则为难。

　　八万四千法藏十二部经俱通大小弘通前四味教皆带方便故犹易持说此经纯明一实故倍难也。

　　△三释难持意。

　　我为佛道于无量土从始至今广说诸经而于其中此经第一若有能持则持佛身。

　　不但此土四十余年未曾显说即无量土中从始至今所说虽多亦未有如此经之深谈佛意者此经体宗用三衣座室三即是佛之三身能持即持佛身此意岂易初正举劝竟。

　　△二释劝意三初重募持经之人二明能持难持则诸佛喜叹三明即成自行化他胜行。

　　今初。

　　诸善男子于我灭后谁能受持读诵此经今于佛前自说誓言。

　　△二明能持难持则诸佛喜叹。

　　此经难持若暂持者我则欢喜诸佛亦然如是之人诸佛所叹。

　　△三明即成自行化他胜行。

　　是则勇猛是则精进是名持戒行头陀者则为疾得无上佛道能于来世读持此经是真佛子住淳善地。

　　此自行胜行也。

　　佛灭度后能解其义是诸天人世间之眼于恐畏世能须臾说一切天人皆应供养。

　　此化他胜行也见宝塔品竟。

　　提婆达多品第十二

　　提婆达多亦言达兜亦云调达此翻天热以其应行三逆所以生时人天心热因此立名即因缘释也(问恶人出世何名感应答令无量人不敢造恶亦具四悉见者喜己身不作即世界不作生善即为人不作恶即对治无障果事即第一义)约教者前三教逆只是逆今即逆而顺是圆教意本迹者本地清凉众生烦恼故菩萨示热同其病行而度脱之大经云提婆达多必不破僧报恩经云若有人言提婆达多实是恶人入阿鼻狱者无有是处大云经云提婆达多不可思议所有行业同于如来观心者究竟断彼异相诸阴和合积集名为破僧究竟断彼诸使习气种子名为害阿罗汉究竟断彼七种识身烦恼所知种种染污名为恶心出佛身血(出楞伽经第三)什师译经竟宫人请此品淹留在内江东仅传二十七品梁有满法师讲经百遍于长沙郡烧身仍以此品安持品前南岳大师亦以此品次宝塔品后后见长安旧本方知二师深得经意。

　　△此迹门流通第三品来意引古弘经传益非谬明今宣化事验不虚举往劝今使流通也文为二初明昔日达多通经释迦成道二明今日文殊通经龙女作佛禀教尚然宣通之功益岂不大故达多受记文殊可以意知初中三初明往昔师弟持经之相二结会古今三劝信初又二初长文二偈颂长文又四初明求法时节二正明求法三求得法师四受法奉行。

　　今初。

　　尔时佛告诸菩萨及天人四众吾于过去无量劫中求法华经无有懈倦。

　　△二正明求法又二初明发愿二明修行。

　　今初。

　　于多劫中常作国王发愿求于无上菩提心不退转。

　　△二明修行又二初明欲满檀那勤行布施二明为满般若勤求妙法。

　　今初。

　　为欲满足六波罗蜜勤行布施心无吝惜象马七珍国城妻子奴婢仆从头目髓脑身肉手足不惜躯命。

　　△二明为满般若勤求妙法。

　　时世人民寿命无量为于法故捐舍国位委政太子掣鼓宣令四方求法谁能为我说大乘者吾当终身供给走使。

　　二正明求法竟。

　　△三求得法师。

　　时有仙人来白王言我有大乘名妙法华经若不违我当为宣说。

　　△四受法奉行。

　　王闻仙言欢喜踊跃即随仙人供给所须采果汲水拾薪设食乃至以身而为床座身心无倦于时奉事经于千岁为于法故精勤给侍令无所乏。

　　初长文竟。

　　△二偈颂四初颂时节及正求法二颂求得法师三颂受法奉行四结证劝信。

　　今初。

　　尔时世尊欲重宣此义而说偈言。

　　我念过去劫为求大法故虽作世国王不贪五欲乐椎钟告四方谁有大法者若为我解说身当为奴仆。

　　△二颂求得法师。

　　时有阿私仙来白于大王我有微妙法世间所希有若能修行者吾当为汝说。

　　△三颂受法奉行。

　　时王闻仙言心生大喜悦即便随仙人供给于所须采薪及果蓏随时恭敬与情存妙法故身心无懈倦普为诸众生勤求于大法。

　　△四结证劝信。

　　亦不为己身及以五欲乐故为大国王勤求获此法遂致得成佛今故为汝说。

　　初明往昔师弟持经之相竟。

　　△二结会古今二初正结会二明师弟功报俱满。

　　今初。

　　佛告诸比丘尔时王者则我身是时仙人者今提婆达多是。

　　△二明师弟功报俱满又二初明弟子圆因报满二明法师妙果当成。

　　今初。

　　由提婆达多善知识故令我具足六波罗蜜慈悲喜舍。

　　此先明因圆也问提婆达多世世为佛怨云何而言是善知识答入大乘论云若是怨者云何能得世世相值如二人行东西各去步步转远岂得为伴耶六度义甚多今当略说如大论云舍依正名檀防止七支名戒打骂不报名忍为事始终名精进四禅八定名禅分地息诤名般若又束十善为六度者不杀至不妄语是檀不两舌是尸不恶口是忍不绮语是进不贪瞋是禅不邪见是般若又菩萨善戒经第十云六波罗蜜有三种一对治谓悭恶瞋怠乱痴二相生谓舍家持戒遇辱须忍忍已精进进已调五根根调知法界三果报谓大富饶财诸根具足容色端正有大威力寿命安康辩才无碍又余经云施报富戒报善道忍报端正进报神通禅报生天慧报破烦恼如是等例皆是三藏明六度相也若施者受者财物三事皆空名檀不见持犯名戒能忍所忍不可得名忍身心不动名精进不乱不味名禅非智非愚名般若如此流例即通教中六度相若言檀有十利一伏悭烦恼二舍心相续三与众生同资产四生豪富家五生生施心现前六四众爱乐七处众不怯畏八胜名遍布九手足柔软十乃至诣道场恒值善知识戒有十利一满一切智二如佛所学三智者不毁四誓愿不退五安住正行六弃舍生死七慕乐涅槃八得无缠心九得胜三昧十不乏信财忍有十利一二三四火刀毒水皆不能害五非人所护六身相庄严七闭恶道八生梵天九昼夜常安十身不离喜乐精进有十利一他不能折伏二佛所摄三非人所护四闻法不忘五未闻能闻六增长辩才七得三昧性八少病恼九随食能消十如优钵华增长禅有十利一安住仪式二行慈境界三无悔热四守护诸根五得无食喜六离爱欲七修禅不空八解脱魔罥九安住佛境十解脱成熟般若有十利一不取施相二不依戒三不住忍力四不离身心精进五禅无所住六魔不能扰七他言论不能动八达生死底九起增上慈十不乐二乘地复次四事应修檀一破悭贪故二庄严菩提故三自他利益故欲施施时施已皆欢喜名自利饥渴者得除名利他四得后世大善果谓尊贵饶财故四事应持戒一自修善法灭恶戒二庄严菩提摄众生三卧安觉安不悔恨于诸众生无害心四后受人天得涅槃乐四事应修忍一除不忍二庄严菩提摄众生三彼此离怖畏后世无瞋眷属不坏不受苦恼四得人天涅槃乐四事应修精进一破懈怠二庄严菩提摄众生三增善法是自利不恼他是利他四后得大力致菩提四事应修禅一破乱心二庄严菩提摄众生三身心寂静是自利不恼众生是利他四后受清净身安隐得涅槃四事应修般若一破无明二庄严菩提摄众生三智慧自乐是自利能教众生是利他四能坏烦恼及智障是大果如此流例是别教明六度相也月藏第一云若众生唯依读诵求菩提是人为着世俗尚不调己烦恼何能调他是人着嫉妒名利富贵高心自是轻慢毁他尚不得欲界善根况色无色善根况二乘菩提况无上菩提如星火不能干海口气不能动山蕅丝不能称岳当知世俗不能满菩提何等是第一义谓造一切福事及修身修心修慧以第一义熏修则速满六波罗蜜若行若坐舍攀缘想是檀舍攀缘不犯是尸于境界不生疮疣是羼不舍于离是精进于事中不放逸是禅于诸法体性无生是般若复次于阴舍是檀不计念阴是尸于阴无我想是羼于阴起怨想是进于阴不炽然是禅于阴毕竟弃是般若于界舍是檀于界不扰浊是尸于界舍因缘是羼于界数数舍是进于界不起发是禅于界如幻想是般若如是等是名第一义谛善巧方便甚深法要能满六波罗蜜以此法自为为他三世菩萨悉修是法成菩提故非世俗也此法能息众生烦恼道苦道安置菩提道又华严明七地菩萨念念具足十波罗蜜当知诸地皆悉念念具足为存教道故至七地说之诸如此例是圆教六度相也今明释迦因行须知迹示四相本行惟圆次慈悲喜舍各有生缘法缘无缘三种不同三藏生缘二乘但为自调止可摄入定学菩萨为度一切别修四无量心若至果成得名大慈大悲大喜大舍通教法缘三乘同修而亦自他利别别教次第修三圆教一心圆具迹四本一例前六度可知。

　　三十二相八十种好紫磨金色十力四无所畏四摄法十八不共神通道力成等正觉广度众生。

　　此次明果圆也三十二相具在法界次第初门及法数等文句亦略出之兹不暇录三藏以精进持戒而为相本若不持戒尚不能得人天之身况佛身相通教以空无生为相本别教以道种智为相本圆教以实相为相本今闻法华令我具足即是称性发得亦能迹修前三也八十种好十力神通等具如法数例须先识四教不同之相然后结归圆宗。

　　皆因提婆达多善知识故。

　　此结证由通经者益也初明弟子圆因报满竟。

　　△二明法师妙果当成三初明正果成二明所化度三明灭后利益。

　　今初。

　　告诸四众提婆达多却后过无量劫当得成佛号曰天王如来应供正遍知明行足善逝世间解无上士调御丈夫天人师佛世尊世界名天道。

　　因名天热果名天王国名天道总由彻悟性德第一义天非逆非顺而逆而顺故也非逆而逆其逆不可思议即逆而顺故名天热非顺而顺其顺不可思议统逆成顺故名天王行于非道通达佛道故名天道也问毗尼藏中明调达临入狱时得无根信口称南无未及称佛身即陷坠佛记其三劫罪毕出狱为人当得辟支佛果号曰南无既悟道已持钵受供甫得食时以宿命通自观宿行知是临终一称南无善根之力愧不受食遂取灭度与此经授记何硕异耶答诸大菩萨游戏神通普门示现三十二应具十界身遍于法界尽于未来例如央掘魔罗萨遮尼犍迦留陀夷等事大小两机所见硕异皆由分得如来三密故也若知此意则知释尊久远成佛仍于大通威音等世示行因行乃至今品之明求法然灯之得受记一一无非垂迹利生善权方便殷勤称叹方便良有以也。

　　△二明所化度。

　　时天王佛住世二十中劫广为众生说于妙法恒河沙众生得阿罗汉果无量众生发缘觉心恒河沙众生发无上道心得无生忍至不退转。

　　△三明灭后利益。

　　时天王佛般涅槃后正法住世二十中劫全身舍利起七宝塔高六十由旬纵广四十由旬诸天人民悉以杂华末香烧香涂香衣服璎珞幢幡宝盖技乐歌颂礼拜供养七宝妙塔无量众生得阿罗汉果无量众生悟辟支佛不可思议众生发菩提心至不退转。

　　二结会古今竟。

　　△三劝信。

　　佛告诸比丘未来世中若有善男子善女人闻妙法华经提婆达多品净心信敬不生疑惑者不堕地狱饿鬼畜生生十方佛前所生之处常闻此经若生人天中受胜妙乐若在佛前莲华化生。

　　净心信敬者不于善恶之迹妄生分别名为净心深知生生示现为怨正是成就作佛之大炉鞴名之为信于彼为怨为恼之人能起真实善知识想名之为敬了达钟以扣鸣刀以磨利金以练精梅以寒香但取其益不计其非如子食乳不讥母丑如人采果不嫌枝曲名不生疑惑如是方是闻慧思慧修慧方能永离三涂常奉诸佛恒闻妙法莲华化生也初明昔日达多通经释迦成道竟。

　　△二明今日文殊通经龙女作佛二初明通经二明利益初中五初智积请退二释尊止之三文殊寻来四智积问五文殊答。

　　今初。

　　于时下方多宝世尊所从菩萨名曰智积白多宝佛当还本土。

　　问多宝已示入灭何得尚有所从菩萨答应是彼土奉侍供养宝塔之人能以神通愿力随从宝塔处处听经亦由多宝如来神力所引摄故。

　　△二释尊止之。

　　释迦牟尼佛告智积曰善男子且待须臾此有菩萨名文殊师利可与相见论说妙法可还本土。

　　智积意谓多宝佛塔秪为证经故出今劝物流通既讫是故请还释迦则以迹门虽讫本门未彰故托在文殊以留多宝佛之密意非菩萨所知也。

　　△三文殊寻来。

　　尔时文殊师利坐千叶莲华大如车轮俱来菩萨亦坐宝莲华从于大海娑竭罗龙宫自然涌出住虚空中诣灵鹫山从莲华下至于佛所头面敬礼二世尊足修敬已毕往智积所共相慰问却坐一面。

　　问序中文殊在座今何自海而来答凡有三义一者不起此会于海化物圣境隐显非凡所测二者在序一时益讫去时岂必白知来时大益方生与众自海而至三者梵文甚广传译甚略彼处或具有出会之语例如华严入法界品等也问三千之外各有四百万亿那由他土无复大海文殊何故仍云海来答事释未爽况不思议今以三义通之一者既移天人及变大海今神通力远从所移处来应无远弊二者海众纵移而龙宫不动龙谓不动而所居已变从变而不变处来有何不可三者无缘者被徙有缘者今来此不思议山海宛然令众不见但是变见非谓改体文殊既不起而往其土亦即秽而净故净名云移置他土都不使人有往来相此中乃使有往来相而本不移故知应有机者则土变众移而尚来其无缘者则土复众来而不至所以理虽无动化事成规故使所见不同来往时异菩萨化仪尚尔岂佛设变同凡问不起而往何故云来答示彼此众知经功力识禀教益故须云来不往而往不来而来皆为利物何须此难故知此土虽云移去他土未必见来彼不见来此不见去不来不去而移事灼然如净名经中如来足指按地是时大众自见坐宝莲华而土秽如故。

　　△四智积问。

　　智积菩萨问文殊师利仁往龙宫所化众生其数几何。

　　△五文殊答又四初答利益甚多二蒙益者集证三文殊结益四智积偈赞。

　　今初。

　　文殊师利言其数无量不可称计非口所宣非心所测且待须臾自当证知。

　　△二蒙益者集证。

　　所言未竟无数菩萨坐宝莲华从海涌出诣灵鹫山住在虚空此诸菩萨皆是文殊师利之所化度具菩萨行皆共论说六波罗蜜本声闻人在虚空中说声闻行令皆修行大乘空义。

　　坐宝莲华无数菩萨具有二种一者本发大心二者本是声闻今蒙文殊法化同归一实也大乘空义即诸法实相。

　　△三文殊结益。

　　文殊师利谓智积曰于海教化其事如是。

　　△四智积偈赞。

　　尔时智积菩萨以偈赞曰。

　　大智德勇健化度无量众今此诸大会及我皆已见演畅实相义开阐一乘法广导诸众生令速成菩提。

　　初明通经竟。

　　△二明利益九初文殊自叙二智积问三文殊答四智积执别教为疑五龙女明圆释疑六身子挟三藏权难七龙女以一实除疑八时众闻见得益九智积身子默然信受。

　　今初。

　　文殊师利言我于海中唯常宣说妙法华经。

　　△二智积问。

　　智积问文殊师利言此经甚深微妙诸经中宝世所希有颇有众生勤加精进修行此经速得佛不。

　　△三文殊答。

　　文殊师利言有娑竭罗龙王女年始八岁智慧利根善知众生诸根行业得陀罗尼诸佛所说甚深秘藏悉能受持深入禅定了达诸法于刹那顷发菩提心得不退转辩才无碍慈念众生犹如赤子功德具足心念口演微妙广大慈悲仁让志意和雅能至菩提。

　　智慧善知众生总持能受佛藏皆圆慧也深入禅定了达诸法即圆定也定慧平等故能于刹那顷发菩提心所谓悟无生者方见刹那即是刹那际三昧也达此刹那无生无性顿入不可思议法界所谓介尔有心三千具足三千即空得位不退三千即假得行不退三千即中得念不退了知不纵不横双照横竖故辩才无碍自悟心性与诸佛同愍念众生同体在迷故慈念犹如赤子既能上合诸佛下同众生所以功德具足能至菩提也心念口演四句皆是叹其圆行。

　　△四智积执别教为疑。

　　智积菩萨言我见释迦如来于无量劫难行苦行积功累德求菩提道未曾止息观三千大千世界乃至无有如芥子许非是菩萨舍身命处为众生故然后乃得成菩提道不信此女于须臾顷便成正觉。

　　智积侍从宝塔专证圆经岂应不信盖是为物腾疑耳释迦苦行示迹同别乃化他之权龙女发心即登不退乃自行之实(此但对偏为权以圆为实也)须臾即上文所云刹那顷也然权实不二事理互融释迦垂迹遍行难事既先久证圆理龙女示现刹那发心亦必久积资粮况无量劫解之元即一念而须臾顷性具十世古今如瞿目仙人执善财手于一念间备历刹尘数劫承事诸佛行菩萨道理性不动佛事灼然若谓别教一向属事圆教一向属理则事理分张仍堕边执事非理何以自立理非事何以自彰愿读经者思之。

　　△五龙女明圆释疑。

　　言论未讫时龙王女忽现于前头面礼敬却住一面以偈赞曰。

　　深达罪福相遍照于十方微妙净法身具相三十二以八十种好用庄严法身天人所戴仰龙神咸恭敬一切众生类无不宗奉者又闻成菩提唯佛当证知我阐大乘教度脱苦众生。

　　此由龙女持经得解故矢口赞佛即所以明圆而释疑也初两偈半赞佛明圆后一偈引证释疑初言深达罪福相遍照于十方者罪福相只是十法界相三涂为罪人天为福有漏为罪无漏为福偏空为罪出假为福二边为罪中道为福但中为罪圆中为福既举十法界相则性体乃至果报无不全收此十法界罪福相等皆是因缘生法当体即空即假即中三藏只达因缘一句照六而不照十达则不深照则不遍通教只达六界因缘即空达亦不深照亦不遍别次第达亦次第照犹不得名深达遍照唯有圆人了知现前一念竖彻三谛之底横该十界之边无一谛而非十界则竖非竖无一界而非三谛则横非横非竖非横而横而竖故言深达罪福相遍照于十方也又束此横竖同名性德性德非横非竖以诸凡圣常平等故且说为横揽性成修须明六即修亦非横非竖以无为法而有差别且说为竖理即在迷达而不达照而不照名字已去得达照名至究竟时达乃最深照乃最遍今赞究竟佛德故言深达罪福相遍照于十方也微妙净法身者三千即假故微三千即中故妙三千即空故净三德不纵横不并别即是诸佛所证法身法身无相无所不相实相为大小相海之本故具三十二相八十种好一一相好皆即法界本是法身所具还用庄严法身所谓全性成修全修显性也天人等四句如文可知又闻成菩提者牒上文殊称赞龙女于刹那顷能至菩提也唯佛当证知者引佛为证释宝积之疑问也我阐大乘教度脱苦众生者意显不久当往南方无垢世界成等正觉转大法轮也。

　　△六身子挟三藏权难。

　　时舍利弗语龙女言汝谓不久得无上道是事难信所以者何女身垢秽非是法器云何能得无上菩提佛道悬旷经无量劫勤苦积行具修诸度然后乃成又女人身犹有五障一者不得作梵天王二者帝释三者魔王四者转轮圣王五者佛身云何女身速得成佛。

　　身子于净名经中曾与天女问答便已了知男女无有定相况今初周得悟登圆初住已与龙女所证是同何得实有此难亦是为物腾问耳。

　　△七龙女以一实除疑。

　　尔时龙女有一宝珠价直三千大千世界持以上佛佛即受之龙女谓智积菩萨尊者舍利弗言我献宝珠世尊纳受是事疾不答言甚疾女言以汝神力观我成佛复速于此。

　　宝珠表修得圆因上佛表将因克果佛即受之表获果甚速也观心释者始觉为宝珠本觉为佛始觉合乎本觉为以珠上佛佛即受之。

　　当时众会皆见龙女忽然之间变成男子具菩萨行即往南方无垢世界坐宝莲华成等正觉三十二相八十种好普为十方一切众生演说妙法。

　　问胎经云魔梵释女皆不舍身不受身悉于现身得成佛今乃变成男子然后成佛权实云何答胎经明现身成佛者约自行破无明惑言也实也此经明变成男子者约化他八相成道言也权也须知依圆顿教而修妙行的可立地成佛故云法性如大海不说有是非凡夫贤圣人平等无高下唯在心垢灭取证如反掌由其实行甚疾故以权行示现而证成之令人深信不疑也问女变成男即坐道场既无降神住胎出家等相何名八相成道答净秽土别八相何必尽同又法身示现不可思议此土自见变女成男彼土仍见始终八相亦奚不可问舍利弗等已登圆住亦能八相作佛何以授记犹在旷劫之后答自行从实则所证理齐化他从权则物机不等况诸大弟子并是法身应现处处垂迹不同安知不于他界示成佛耶问设使舍利弗等已于他界作佛何必此中又示受记答此中受记使物见闻更结来缘令于未来得度如此横则周遍十方竖则番番不已广度众生众生之界仍不可尽安可以情计心测度法界大事。

　　△八时众见闻得益。

　　尔时娑婆世界菩萨声闻天龙八部人与非人皆遥见彼龙女成佛普为时会人天说法心大欢喜悉遥敬礼(彼土)无量众生闻法解悟得不退转无量众生得受道记无垢世界六反震动娑婆世界三千众生住不退地三千众生发菩提心而得受记。

　　先明遥见遥闻故遥敬礼次明彼土得益后明此土得益盖南方缘熟宜以八相作佛此土缘薄只以龙女教化皆是从体起用普现色身三昧之力得一身一切身能随宜示现也。

　　△九智积身子默然信受。

　　智积菩萨及舍利弗一切众会默然信受。

　　提婆达多品竟。

　　持品第十三

　　二万菩萨奉命弘经故名持品重劝八十万亿那由他弘经故名劝持品。

　　△此迹门流通第四品也文分为二初明受持二明劝持初中三初二万菩萨奉命此土持经二声闻发誓他国流通三诸尼请记。

　　今初。

　　尔时药王菩萨摩诃萨及大乐说菩萨摩诃萨与二万菩萨眷属俱皆于佛前作是誓言惟愿世尊不以为虑我等于佛灭后当奉持读诵说此经典后恶世众生善根转少多增上慢贪利供养增不善根远离解脱虽难可教化我等当起大忍力读诵此经持说书写种种供养不惜身命。

　　△二声闻发誓他国流通。

　　尔时众中五百阿罗汉得受记者白佛言世尊我等亦自誓愿于异国土广说此经复有学无学八千人得受记者从座而起合掌向佛作是誓言世尊我等亦当于他国土广说此经所以者何是娑婆国中人多弊恶怀增上慢功德浅薄瞋浊谄曲心不实故。

　　问此诸声闻已成大士何故不能此土弘经答为引初心始行菩萨未能恶世苦行通经复欲开于安乐行品也。

　　△三诸尼请记四初记大爱道及六千尼二记耶输陀罗三诸尼领解四诸尼发愿。

　　今初。

　　尔时佛姨母摩诃波阇波提比丘尼与学无学比丘尼六千人俱从座而起一心合掌瞻仰尊颜目不暂舍于时世尊告憍昙弥何故忧色而视如来汝心将无谓我不说汝名授阿耨多罗三藐三菩提记耶憍昙弥我先总说一切声闻皆已授记今汝欲知记者将来之世当于六万八千亿诸佛法中为大法师及六千学无学比丘尼俱为法师汝如是渐渐具菩萨道当得作佛号一切众生喜见如来应供正遍知明行足善逝世间解无上士调御丈夫天人师佛世尊憍昙弥是一切众生喜见佛及六千菩萨转次授记得阿耨多罗三藐三菩提。

　　憍昙弥亦云乔答摩即瞿昙也梵音轻重耳此翻地最胜乃是刹利尊姓故以呼之。

　　△二记耶输陀罗。

　　尔时罗睺罗母耶输陀罗比丘尼作是念世尊于授记中独不说我名佛告耶输陀罗汝于来世百千万亿诸佛法中修菩萨行为大法师渐具佛道于善国中当得作佛号具足千万光相如来应供正遍知明行足善逝世间解无上士调御丈夫天人师佛世尊佛寿无量阿僧祇劫。

　　△三诸尼领解。

　　尔时摩诃波阇波提比丘尼及耶输陀罗比丘尼并其眷属皆大欢喜得未曾有即于佛前而说偈言。

　　世尊导师安隐天人我等闻记心安具足。

　　△四诸尼发愿。

　　诸比丘尼说是偈已白佛言世尊我等亦能于他方国广宣此经。

　　谦让此土意与上声闻同又或尼及声闻皆是他方缘熟故也初明受持竟。

　　△二明劝持二初长文二偈颂初中四初佛眼视二菩萨请敕三念佛默然四顺佛意发誓。

　　今初。

　　尔时世尊视八十万亿那由他诸菩萨摩诃萨。

　　眼视默劝而不告敕者上来虽不别命而举持经功德深厚引证分明多宝分身远来劝发此之殷勤事义已足有欲应命宜即发誓不烦复言又为将护声闻他方之愿故不称扬也。

　　△二菩萨请敕。

　　是诸菩萨皆是阿惟越致转不退法轮得诸陀罗尼即从座起至于佛前一心合掌而作是念若世尊告敕我等持说此经者当如佛教广宣斯法。

　　△三念佛默然。

　　复作是念佛今默然不见告敕我当云何。

　　△四顺佛意发誓。

　　时诸菩萨敬顺佛意并欲自满本愿便于佛前作师子吼而发誓言世尊我等于如来灭后周旋往反十方世界能令众生书写此经受持读诵解说其义如法修行正忆念皆是佛之威力惟愿世尊在于他方遥见守护。

　　二明劝持中初长文竟。

　　△二偈颂是孤起诸菩萨等请护弘经所以自述弘经方轨盖由佛于法师品中说方轨竟宝塔募觅用方轨人达多引往用方轨者释迦即是禀法轨众故云以身为床坐等今品即是恶世方轨安乐行是始行方轨故云住忍辱地等如后广明若不尔者则弘经无轨如赤身入阵自损不虚被铠之言不徒设也就文为四初明着衣弘经二明入室弘经三明坐座弘经四总结请知初中三初总论时节以明着衣二别明所忍之境三明着衣意。

　　今初。

　　即时诸菩萨俱同发声而说偈言。

　　惟愿不为虑于佛灭度后恐怖恶世中我等当广说。

　　△二别明所忍之境三初通明邪人即俗众也二明道门增上慢者三明僭圣增上慢者于中初犹可忍第二过前第三最甚以后后者转难识故。

　　今初。

　　有诸无智人恶口骂詈等及加刀杖者我等皆当忍。

　　△二明道门增上慢者。

　　恶世中比丘邪智心谄曲未得谓为得我慢心充满。

　　△三明僭圣增上慢者。

　　或有阿练若纳衣在空闲自谓行真道(遂乃)轻贱(在)人间(弘法华)者(彼为)贪着利养故(诳妄)与白衣说(相似)法为世(间无知人之)所恭敬(外现威仪犹)如六通罗汉(然而)是人(虽居阿练若实)怀恶心常念世俗(名利之)事(但是)假名阿练若(耳彼偏)好出我等(弘通大乘人之)过而作如是(谤)言此诸比丘等为贪利养故说外道论议自作此经典诳惑世间人为求名闻故分别于是经(彼等)常在大众(之)中欲毁我等(弘法华人)故向国王大臣婆罗门居士及余比丘众诽谤说我恶谓是邪见人说外道论义。

　　阿练若亦阿兰若亦阿兰那亦阿练儿此翻无诤亦翻无喧杂处凡居阿练若处为调烦恼今自举蔑他非无诤行故云假名阿练若也毗尼藏中及大宝积经宝梁聚会并宝云经佛藏经等一一广明阿练若行若未相应且宜寻师进道何遽守愚自是愿诸行者审自思之二别明所忍之境竟。

　　△三明着衣意。

　　我等敬佛故悉忍是诸恶(虽)为斯(人之)所轻言汝等(自作此经悉)皆是佛(然于)如此轻慢(之)言皆当忍受之(又)浊劫恶世中多有诸恐怖恶鬼入其身骂詈毁辱我我等敬信佛当着忍辱铠为说是经故忍此诸难事我不爱身命但惜无上道我等于来世护持佛所嘱世尊自当知浊恶世比丘不知佛方便随宜所说法恶口而颦蹙数数见摈出远离于塔寺如是等众恶念佛告敕故皆当忍是事。

　　铠者甲也忍辱铠者以能忍辱则虽入恶世而不受伤犹入阵有甲不被刀箭之所害也须知四教皆各有忍辱铠如中阿含经黑齿比丘诉佛云舍利弗骂我说我佛即唤舍利弗问之汝实骂说黑齿比丘不舍利弗言心不定者或说骂我心已定云何说骂如折牛角不触娆人如残童子耻不恼彼我心如地水火风净与不净大小便利涕唾受而不骂心如扫帚净不净俱扫又如破器盛脂置之日中渧渧恒漏自观九孔常漏不净云何骂说于他又如死蛇狗等系净童子颈惭耻自愧不骂说他佛问如是恶人汝云同观舍利弗答言人有五一身善口意不善但念其善不念不善如纳衣比丘见粪聚弊帛左捉右舒截弃不净而取于净念用其身净以规我身弃其口意以诫我口意二口行净身意不净亦念其口弃其身意如热渴者值多草池披草掬水凉身止渴三意净身口不净亦念其意不用其身口如行路热渴唯牛迹少水若用手掬水则浑浊应两膝跪两手凭地口就吸之以除热渴四三业皆不净者虽无可用当痛念之如路见病人安置使稳念此不净使得值善知识治其三业勿令堕落三涂五三业皆净常念是人以自训况念齐愿齐如清凉池多诸华草热渴入中以自苏息常念境界以去我恶此是三藏教中用苦无常不净无我空为铠也儒者云见贤思齐见不贤而内自省又云三人行必有我师择其善者而从之其不善者而改之亦此义也毗婆沙云念骂是一语余皆唤声终日唤声于我何为(阿拘卢奢此言骂拘卢奢此言唤声我今不应念其阿字若有阿字是名为骂若无阿字即是唤声)又此方是卑陋语他方是称赞语我若念此卑语无处得乐(此例甚多如尸罗羼提于此未为美辞彼方乃是二波罗蜜又就此土南北异称浙闽殊唤于彼为赞于此为毁不可枚举)又观此字骂若颠倒此字即成赞(如见客去若云去早即名为留若云早去即名发遣发遣是骂留即是赞又如正食遇客若云来早即是骂也若云早来即是赞也世人执览定有前后共为赞骂妄情积聚言声性空)又骂是一界少分一入少分一阴少分骂少不骂多(十八界中是声界少分十二入中是声入少分于五阴中是色阴少分纵此少分是骂其余非骂)又谁成就骂骂是我就成就自彼于我何为(彼自揽声以成名句而谓是骂如丑在彼面于镜何干)又骂是一字一字不成骂二字成骂无有一时称二字者若称后字前字已灭又能骂所骂一时同一刹那俱灭于我何为如是等用析空为铠也又能骂所骂皆同幻人骂字骂声皆同谷响谛观实我实法了不可得云何不忍此即空为铠也又凡夫不了骂空起诸忧恼增长三毒故有三涂法界或强制安忍故有人天法界圣人了骂是空自断结使故有二乘法界复于骂者生大悲心念拔其苦如子狂迷而骂其母母常怜念冀子病愈故有诸佛菩萨法界如此次第观察骂中出生十界差别不同用即假为铠也今经明念佛告敕故皆当忍是事佛即佛宝告敕即法宝佛法不二即僧宝一体三宝凡圣平等诸佛已悟众生尚迷我为众生翻迷归悟持说此经了知我心上等诸佛下等众生诸佛之悟即我心悟众生之迷即我心迷如此之铠即慈悲室即法空座一铠一切铠乃圆教铠也初明着衣弘经竟。

　　△二明入室弘经。

　　诸聚落城邑其有求法者我皆到其所说佛所嘱法。

　　△三明坐座弘经。

　　我是世尊使处众无所畏我当善说法愿佛安隐住。

　　△四总结请知。

　　我于世尊前诸来十方佛发如是誓言佛自知我心。

　　持品竟。

　　妙法莲华经台宗会义卷四之二
卍新纂续藏经第 32 册 No. 0616 法华经会义


　　妙法莲华经台宗会义卷五之一

　　古吴后学蕅益　智旭　述

　　安乐行品第十四

　　释此为三一依事释二附文释三法门释各有略广略明依事释者身无危险故安心无忧恼故乐身安心乐故能进于弘经口业之行也略明附文释者先附上品文着如来衣则法身安入如来室故解脱心乐坐如来座故般若导行进又附此品文住忍辱地故身安而不卒暴故心乐观诸法实相故行进也略明法门释者安名不动乐名无受行名无行不动者六道生死二乘涅槃所不能动既不缘二边则法身无动摇安住不动如须弥山名为常住不动法门上文云身体及手足寂然安不动其心常憺怕未曾有散乱即此义也无受者不受凡夫之五受乃至圆教中五受生见亦皆不受(先约外道四句及以绝言名为五受次约藏通别各各四门及一绝言亦各五受后约圆教四门及一绝言若未证实而生着见亦名五受体教入理理无所受方名不受)有受则有苦无受则无苦无苦无乐乃名大乐无行者若有所受即有所行无受则无所行不行凡夫行不行贤圣行故言无行而行中道是故名行也次更广事释夫安乐者即大涅槃从果立名也行者即涅槃道从因得名也若常见外道行于苦行则因果俱苦若断见外道恣情取乐则因乐果苦若析法二乘无常拙度加功苦至方入涅槃则因苦果乐今是如实巧度故因果俱乐大经云定苦行者谓诸凡夫苦乐行者声闻缘觉定乐行者谓诸菩萨今于菩萨中应更分别三藏菩萨有教无人通教三乘因果俱偏别教菩萨因偏果圆圆教菩萨因果俱圆今以俱乐俱圆之妙果妙因称为安乐行也次更广附文释安乐行是涅槃道涅槃有三义谓三德秘藏行有三义谓止行观行慈悲行止行者三时柔和违从俱寂即是体法身行上文所谓如来衣也观行者一实相慧无分别光即是体般若行上文所谓如来座也慈悲行者四弘誓愿广度一切即是体解脱行上文所谓如来室也总此三行为涅槃道总于三德为行之境境称安乐道称为行大论云菩萨从初发心常观涅槃行道因时用此三法导三业为行三业净故即是净于六根六根若净发相似解而得入真果时名为佛眼耳等因名止行果名断德因名观行果名智德因名慈悲行果名恩德又因名三业果名三密因时慈悲导三业利他果时名三轮不思议化如此观时无复分别一切诸法中悉有安乐性一切众生即大涅槃不可复灭行于非道通达佛道故名为安乐行也此行与涅槃义合彼经云复有一行是如来行如来是人安乐是法如来是安乐人安乐是如来法总而言之其义不异别亦不异彼经明金银宝树譬无漏宝林与此经寂灭忍衣合彼经明金沙大河直入西海譬一实慧与此经法空座合彼经明得道女人则无谄曲譬无缘大慈与此经慈悲室合彼经呼为无余义此经呼为无上道又彼经所明圣行即如来座天行即如来衣梵行婴儿行病行即如来室也问大经明亲附国王持弓带箭摧伏恶人此经远离豪势谦下慈善刚柔硕乖云何不异答大经偏论折伏而住一子地何曾无摄受此经偏明摄受而头破七分何尝无折伏各举一端理必具四适时称宜即世界意摄受即为人意折伏即对治意悟道即第一义意也次更广法门释所谓不动门不受门不行门具如玄文十种三法准例可知若以此义为四悉者三法异即世界解脱即为人般若即对治法身第一义也问此安乐行有何次第答法华圆行一行无量行不可思议何定前后今一往随文说者法师品略示弘经则以益他为本故先明入室此品辨恶世弘经安诸逼恼故先明着衣前后互现耳若约行说者诸法从本来常自寂灭相乖寂起相则应先以般若荡累是坐如来座诸法不生而般若生同体慈悲愍众故行道次入如来室既以慈悲化世必涉违从决须安忍次着如来衣然说虽次第行非次第行时入空即具一切法况慈忍耶四安乐行者一是止观慈悲导身业二是止观慈悲导口业三是止观慈悲导意业四是止观慈悲导誓愿也身业有止故离身粗业有观故不得身不得身业不得能离无所得故不堕凡夫地有慈悲故勤修身业广利一切不堕二乘地有止行故着如来衣有观行故坐如来座有慈悲故入如来室止行离过即成断德观行无著即成智德慈悲利他即成恩德恩德资成智德智德能通达断德是名身业安乐行余口意誓愿亦如是此品来意者若诸大菩萨受命弘经深识权实广知渐顿又达机缘神力自在非复浊世恼乱所能障阻不俟更示方法若初依始心欲修圆行入浊弘经为浊所恼自行不立亦无化功为是人故须示安乐行也。

　　△此是迹门流通第五品经文分为二初问二答初中二初叹前品深行菩萨能如法弘经二问始行菩萨云何恶世弘经。

　　今初。

　　尔时文殊师利法王子菩萨摩诃萨白佛言世尊是诸菩萨甚为希有敬顺佛故发大誓愿于后恶世护持读说是法华经。

　　△二问始行菩萨云何恶世弘经。

　　世尊菩萨摩诃萨于后恶世云何能说是经。

　　△二答为三初总标章二解释修行方法三总明行成之相。

　　今初。

　　佛告文殊师利若菩萨摩诃萨于后恶世欲说是经当安住四法。

　　△二解释修行方法四初身安乐行二口安乐行三意安乐行四誓愿安乐行初中二初长文二偈颂长文中二初标二释。

　　今初。

　　一者安住菩萨行处亲近处能为众生演说是经。

　　诣理略说名行处即约正行附事广说名亲近处即约助行然说有广略理无浅深也具如下释。

　　△二释二初释行处二释亲近处。

　　今初。

　　文殊师利云何名菩萨摩诃萨行处若菩萨摩诃萨住忍辱地柔和善顺而不卒暴心亦不惊又复于法无所行而观诸法如实相亦不行不分别是名菩萨摩诃萨行处。

　　释此为三初约一法谓一实谛次约二法谓生法二忍三约三法谓不思议三谛也初一实谛者为一切所归为一切作本而遍无分别为一切所归故云住忍辱地诸法归之故名为地众行休息故名忍辱此即行不行之行如来衣也(理虽无行依理而行行得理息即名不行行即不行故云行于不行之行)为一切作本故云柔和善顺等众行得理而成譬如万物得地而生若得理本在刚能柔在逆能顺在暴能治在惊能安无量功德从中道一实地生地无所生而生功德此即不行行之行如来室也(依理不行而行于行)遍无分别故云又复于法等谓了知行与不行性相无二见诸法实名不分别亦无不分别相可得名为亦不行不分别即是非行非不行之行如来座也(于法无所行故云非行亦不行不分别故云非不行)无三行而三行故名为行同一实谛故名为处初约一法释行处竟次生法二忍者即生法二空也此与二乘不同二乘生空但破界内我执二乘法空但破界内邪因缘无因缘法执今明圆教二空约十界假名即中道故无复十界假名可得故名生空约十界实法即中道故无复十界实法可得故名法空若更开者即为四忍谓伏忍顺忍无生忍寂灭忍也或为五忍则更加信忍或为六忍则更加和从忍或对四十二地则为四十二忍一地即有四十二地功德一忍宁无四十二忍法耶今且约四忍消文而与别教永异别教伏顺二忍是生忍位则浅无生寂灭二忍是法忍位则深圆教不尔二忍四忍悉通初后何者二空之理即是中道初修四忍入于中道见二空理乃至后心亦只穷二空理故大经云发心毕竟二不别若约无浅深判四忍者从初发心圆伏五住至金刚顶皆名伏忍初后悉不违实相故皆名顺忍初后悉不起二边心故皆名为无生忍初后悉休息众行故皆名为寂灭忍(凡夫在迷理即二空四忍闻经生解名字二空四忍圆伏五住观行二空忍六根清净相似二空四忍四十一位分证二空四忍妙觉极果究竟二空四忍也)经云住忍辱地即住二空四忍地也柔和即伏忍善顺等即顺忍闻生死苦不匇卒畏惧闻涅槃乐不匇卒求证闻佛常与无常二乘作佛与不作佛生死涅槃异与不异佛道长短难易非长非短非难非易等皆不惊怖故名顺忍又复于法无所行而观诸法如实相即无生忍亦不行不分别即寂灭忍前二名生忍后二名法忍从始至终以二空理忍诸法是着如来衣安住二空理是坐如来座愍诸众生是入如来室二空四忍名为行理即是处故云是菩萨行处也次约二法释行处竟三约不思议三谛者住忍辱地总论三谛如有地可据方能忍辱也柔和善顺者善顺真谛能忍界内界外虚妄见爱寒热等也而不卒暴心亦不惊者安于俗谛忍众根缘称适机宜故不卒暴体忍违从故心不惊也于法无所行等者即安中谛能忍二边故云无所行正住中道故云观如实相亦不得中实故云亦不行不分别此则据三谛之地名为处忍五住之辱名为行行亦为三谓止行即行而不行着如来衣观行即非行非不行坐如来座慈悲行即不行而行入如来室是谓约三法释菩萨行处明弘经方轨也。

　　△二释亲近处三初约远论近二约近论近三约非远非近论近(远近二字并去声读是虚活字)初约远论近是附戒门以助止观成就慈悲亦是广上住忍辱地行不行也文为十初远豪势乃至十远畜养于中九是生死第五二乘一种是涅槃二俱远离乃名亲近中道。

　　初远豪势。

　　云何名菩萨摩诃萨亲近处菩萨摩诃萨不亲近国王王子大臣官长。

　　恐始行人恃附势力失正道故初似小益久则大损。

　　△二远邪人邪法。

　　不亲近诸外道梵志尼犍子等及造世俗文笔赞咏外书及路伽耶陀逆路伽耶陀者。

　　梵志亦云净裔在家事梵者也尼犍此翻离系出家外道之通名也路伽耶陀亦云韦陀西域外道典籍依于爱见而为答释者也逆者征问之谓即是依于爱见而为问难者也正观未成切须防断恐其染习迷于正理。

　　△三远凶险戏。

　　亦不亲近诸有凶戏相叉相扑及那罗等种种变现之戏。

　　那罗此云力即捔力戏也不亲近者恐散逸故。

　　△四远旃陀罗。

　　又不亲近旃陀罗及畜猪羊鸡狗畋猎渔捕诸恶律仪如是人等或时来者则为说法无所希望。

　　近旃陀罗令人无慈。

　　△五远二乘众。

　　又不亲近求声闻比丘比丘尼优婆塞优婆夷亦不问讯若于房中若经行处若在讲堂中不共住止或时来者随宜说法无所希求。

　　近二乘人令人远菩提故西土大小两乘各居不杂故云或来既未受大勿妨小志故云随宜说法。

　　△六远欲想。

　　文殊师利又菩萨摩诃萨不应于女人身取能生欲想相而为说法亦不乐见若入他家不与小女处女寡女等共语。

　　欲想最能杀害菩提心故。

　　△七远不男。

　　亦复不近五种不男之人以为亲厚。

　　不男最能坏乱菩提志故五不男者一生不男谓胎中或初生时便缺男根二犍不男谓截去或烂坏等三妒不男谓因他淫欲乍有根起而无根用四变不男谓见男变女见女变男五半不男谓半月有用半月不能此皆宿造恶业今感恶报不任载道非佛法器故名重难不得出家亦不应与亲厚。

　　△八远危害。

　　不独入他家若有因缘须独入时但一心念佛。

　　独入他家恐招危害一心念佛障难悉除。

　　△九远讥嫌。

　　若为女人说法不露齿笑不现胸臆乃至为法犹不亲厚况复余事。

　　律中若为女人说法须有男子知好恶者在旁若无有知男子不得过五六语皆是远嫌避疑勿令增他不善心也。

　　△十远畜养。

　　不乐畜年少弟子沙弥小儿亦不乐与同师。

　　少年之人习性未定自畜则妨修正业同师则娆乱请益故也前文但云住忍辱地是直缘理今戒门广出众辱之缘应修远离非持刀杖亦不弃舍但以正慧而远离之如是十法诸教皆然但离二乘诸教小异今弘妙典须属圆人观心释者应作总别二种总者无非法界何所可离何所不离非离非不离而论离耳还同非远非近而论近初心虽了一切本无而须数数近于远离别者远离三教教主豪势二边之法即是邪法二边人者即名邪人二观神通名为凶戏三惑旃陀罗杀三智命偏空灭想名二乘众偏观真俗乃至中道法爱皆名欲想灭色住空名为不男方便观智皆害圆极一切俗境名为讥嫌前三教善根名为年少小儿一一皆以所离为境皆远三惑而近三观也初约远论近竟。

　　△二约近论近是附定门以助止观成就慈悲亦是广上柔和善顺而不卒暴心亦不惊不行行也上直明不暴不惊今广出修定之心修定之处修定要门以定力故在暴而治在惊而安。

　　常好坐禅在于闲处修摄其心文殊师利是名初亲近处。

　　常好坐禅是修定之心好于中道实相禅法即五法中欲兼摄得精进念巧慧一心也在于闲处是修定之处即五缘中处也修摄其心是修定要门谓呵五欲弃五盖调五事也于二十五方便中前文附戒门离十恼乱即第一持戒清净今云在于闲处即第三闲居静处既在闲处理必兼摄第四息诸缘务但略不言第二衣食具足第五得善知识耳若约观心明具五缘则三观为衣禅悦法喜为食诸佛菩萨六度道品法性实际皆为善知识也呵五欲者谓色声香味触皆是劫功德贼深知其过休息贪染弃五盖者谓贪欲瞋恚睡眠掉悔疑惑盖覆定慧故须急弃如剪毒树如检偷贼调五事者谓调食不饥不饱调眠不节不恣调身不宽不急调息不涩不滑调心不沉不浮此二十法一一皆有事相理观具如摩诃止观须者寻之行五法者欲得初禅亦须五法乃至诸禅亦复如是今约圆观则是欲从二边正入中道不杂二边为精任运流入为进系缘法界一念法界为念修中观方便名巧慧息于二边心水澄清能知世间生灭法相是为不二其心清净常一能见般若也以此戒定二门为前方便是故结云初亲近处。

　　△三约非远非近论近是附慧门以助止观成就慈悲亦是广上于法无所行而观诸法如实相亦不行不分别非行非不行也文分为三初总标境智二别释三结成。

　　今初。

　　复次菩萨摩诃萨观一切法空。

　　观者中道观智也一切法者十法界境也空者不思议第一义谛也若单论智智无所观故举一切以显皆空此空即是诸法实相唯佛与佛乃能究尽今菩萨初心便以中道止观而观察之所谓从始至终皆以佛知佛见而为修行故能开示悟入中间永无诸委曲相也。

　　△二别释。

　　如实相不颠倒不动不退不转如虚空无所有性一切语言道断不生不出不起无名无相实无所有无量无边无碍无障。

　　如实相句别释所观十法界境不颠倒以下别释能观中道智也二边三谛无一异故名之为如非七方便故名为实以实为相故言如实相也(二边对中中必三谛三而不三名无一异三谛如实对七辨异故云实耳实即无相遍相一切)不颠倒者无凡夫常乐我净四倒无二乘无常苦无我不净四倒亦无出假常乐我净四倒即是非荣非枯双照荣枯正中道观也不动者不为二死所动也不退者心心寂灭自然流入萨婆若海也不转者不如凡夫轮转生死不如二乘转凡为圣也如虚空者但有名字字不可得中道观智亦但有字求不可得也无所有性者无自性无他性无共性无无因性也一切语言道断者离四句绝百非故不可思议也不生者惑智理皆不生谓所破能破称理故俱不生则行位因果等皆不生也不出者如来所治全体即是故无可出毕竟不复发也不起者以入理故一切方便理教皆寂灭也无名者一切名所不能诠即不颠倒乃至不起亦不足以名之也无相者一切相所不能状即不颠倒乃至不起亦不足以形容之也无名即是性空无相即是相空实无所有者重叹观体非二边之有也无量者非阴入界等诸数法也无边者非偏小等诸有分限法也无碍者遍入一切诸法也无障者无有一法能遮止之也虽复多句只是能观之智无相无作与所观之境称实相应耳。

　　△三结成。

　　但以因缘有从颠倒生故说常乐观如是法相是名菩萨摩诃萨第二亲近处。

　　但以因缘有者结也上直明中道观慧今明双照二边理性毕竟清净如上所说非解非惑而从惑因缘生生死从解因缘生涅槃生死涅槃如六龙舞从颠倒故有生死由生死故有涅槃故皆从颠倒生由有生死涅槃故有十界一切诸法可说而十界一切诸法毕竟皆空皆如实相也(上直明中道观慧者多约双非故也然而岂有中道不照二边今此重明照于二边用结诸文以显中观不思议体)又因缘有有于涅槃从颠倒生生于生死由有涅槃生死故有可说而中道实相之体证涅槃而非涅槃在生死而非生死终不可说故菩萨常乐观之观涅槃是真谛生死是俗谛涅槃生死所依之体即非涅槃生死是中谛也(此分因缘颠倒而为二边义则更显然生死正属因缘且从倒边故名颠倒若达因缘便有涅槃故以初句判属涅槃也又三种涅槃皆以观因缘有二种生死皆从三惑颠倒而生指迷归悟故有言说)又但以因缘有从颠倒生者结不思议三谛境也故说者不思议教也常乐观者不思议三观也(一切从因缘生颠倒之法无非妙境由此本有妙境说上中道妙观禀此妙说常乐观于如是妙境也)已上三节双约境智释竟今更通三节文全约观释初云观一切法空如实相者标观体也实相正是所观以所显能观方有体故也不颠倒下皆释观相不为二边八倒所动故云不倒不动不堕二乘凡夫二地故云不退不转非未来故不生非过去故不出非现在故不起释论云如虚空无入无出无住相摄大乘亦尔无未来入处(不从于现以入未故即是不生)无过去出处(不从于现以出过故)无现在住处(现在不住即是不起)余皆如前可解又经文有十九句初一句是总后十八句对大品十八空如实相即第一义空不颠倒即内空内无六入我我所执故不颠倒不动即外空外不为六尘所流动也不退即内外空十二入皆空故言不退不转即空空空破诸法诸法是所破空是能破无复诸法唯有空在此空亦空故言空空空既空故无复能转故言不转也如虚空者即是大空执方计破故言如虚空也无所有性即毕竟空诸法无遗余故名毕竟空以毕竟空故无所有性也一切语言道断即一切空一切空不可说故语言道断也不生即有为空有为是因缘和合既不合故不生也不出即无为空无为名出离出离法空故名不出也不起即无始空求原初不可得故无起也无名即性空无相即相空并可解实无所有即不可得空无量即有法空有法则有量有量既空故言无量也无边即无法空无法则是边表今空故无边也无碍即有法无法空二俱不可得故言无碍也无障即散空妨障不可得故言无障也十八空皆是中道正慧皆名为空随十八种境故言十八耳大经云如来常修十八空义故用十八空释十八句也复次约十八空既可云初总后别前约体相亦可云总体别体总相别相复次初双约境智释次但全约观释然观必观境故可但全约观境能发观亦可但全约境今更私作全约境释谓菩萨观一切法无不皆空一切法皆如实相一切法皆不颠倒一切法皆不动皆不退皆不转一切法皆如虚空无所有性一切语言道断不生不出不起一切法皆无名一切法皆无相一切法皆实无所有一切法皆无量一切法皆无边一切法皆无碍无障此显百界千如诸法一一无非实相即权而实即俗而真也但以因缘有从颠倒生故说此显实相无相之体随染净缘具造十界百界千如一切诸法即实而权即真而俗也权实不二乃是圆融不思议之二谛其体相即即名为一实谛言空则一切皆空言有则一切皆有言中则一切皆中复名为圆融三谛非一二三而一二三虽一二三而真理不当名一二三复名为圆妙无谛常乐观如是法相即是正观不思议境是故结云第二亲近处也问前云行处是正行亲近处是助行今第二亲近处云何即名正观答前不云乎诣理略说名行处略说名正附事广说名亲近处广说名助说有广略理无浅深圆家正助正助并圆直是非正非助圆道妙理约广文能裨理观名为助耳初身安乐行中初长文竟。

　　△二偈颂三初颂标二颂释三明行成。

　　今初。

　　尔时世尊欲重宣此义而说偈言。

　　若有菩萨于后恶世无怖畏心欲说是经应入行处及亲近处。

　　△二颂释二初颂约远论近二颂非远非近长文分释行处亲近处颂中取意合颂不复次第正显文有广略理非浅深也。

　　今初。

　　常离国王及国王子大臣官长(一)凶险戏者(三)及旃陀罗(四)外道梵志(二)亦不亲近增上慢人贪着小乘三藏学者破戒比丘名字罗汉及比丘尼好戏笑者深着五欲求现灭度诸优婆夷皆勿亲近若是人等以好心来到菩萨所为闻佛道菩萨则以无所畏心不怀希望而为说法(五兼第十)寡女处女及诸不男皆勿亲近以为亲厚(六七)亦莫亲近屠儿魁脍畋猎渔捕为利杀害贩肉自活炫卖女色如是之人皆勿亲近(又四)凶险相扑种种嬉戏诸淫女等尽勿亲近(又三又六)莫独屏处为女说法若说法时无得戏笑(九)入里乞食将一比丘若无比丘一心念佛(八)是则名为行处近处以此二处能安乐说。

　　增上慢人谓坐禅得小轻安妄谓有所证得者也贪着小乘三藏学者谓专图名相口耳学问不肯观心修证者也名字罗汉谓假名阿练若也深着五欲谓于色声香味触五尘之中随有偏嗜者也求现灭度谓但求小乘果证无大慈悲者也着五欲是生死边求灭度是涅槃边二皆勿近应近中道明矣此皆长文近处所列而今结云行处近处故知正助但约广略决无浅深。

　　△二颂非远非近。

　　又复不行上中下法有为无为实不实法亦不分别是男是女不得诸法不知不见是则名为菩萨行处。

　　别教名上法通教名中法藏教名下法咸开入圆无复藏通别法可得故不行也六凡法界惑业苦等名有为有漏法四圣法界功德智慧名有为无漏法十界真如平等之性名无为法有为色心暂有体用名为实法不相应行依于色心分位假立名不实法又或有为名不实法性生灭故无为名实法性不改故或有漏名不实法以违性故无漏名实法以称性故或一切实二俱称谛故(有为是俗谛无为是真谛)一切不实情有理无理有情无故(有漏情之所有理之所无以理无故名为不实无漏理之所有情之所无以情无故名为不实)今皆不行者由观诸法如实相则有为亦实相非复有为无为亦实相非复无为实亦实相非复是实不实亦实相非复不实故不行也此颂于法无所行而观诸法如实相也亦不分别是男是女者男即是慧女即是定定慧之法性本绝言故不可分别也不得诸法者常自寂灭相故不知不见者远离能取所取戏论相故此颂亦不行不分别也。

　　一切诸法空无所有无有常住亦无起灭是名智者所亲近处。

　　此略颂观一切法空等文也无有常住遮于真谛亦无起灭遮于俗谛真俗双遮正显中道言略意周矣。

　　颠倒分别诸法有无是实非实是生非生在于闲处修摄其心安住不动如须弥山观一切法皆无所有犹如虚空无有坚固不生不出不动不退常住一相是名近处。

　　此颂从颠倒生故说以为所观之境兼颂约近论近以为方便然后重颂正观一切法空等也上文附戒附定合为初亲近处慧名第二亲近处今以定慧合颂而颂戒门则双结行近正显三学互融事理不二也问上云无有常住今云常住一相何也答若对起灭而言常住则是情计是故须破情计破已理本常住又对起灭而言常住则有二相今一切法皆无所有则无起无灭当体常住故名一相一相即实相实相即诸法而非诸法诸法即非法故名实相也二颂释竟。

　　△三明行成三初标行成二释行成而得安乐三颂总结。

　　今初。

　　若有比丘于我灭后入是行处及亲近处说斯经时无有怯弱。

　　事成则外仪无失理成则内心无滞故无怯弱也。

　　△二释行成而得安乐。

　　菩萨有时入于静室以正忆念随义观法从禅定起为诸国王王子臣民婆罗门等开化演畅说斯经典其心安隐无有怯弱。

　　此释安乐之因因修禅定止于过恶得人无我外则不损因修智慧离诸取着得法无我内无颠倒是以心不怯弱不怯弱名安乐也。

　　△三颂总结。

　　文殊师利是名菩萨安住初法能于后世说法华经。

　　初身安乐行竟。

　　△二口安乐行二初长文二偈颂初中二初标二释。

　　今初。

　　又文殊师利如来灭后于末法中欲说是经应住安乐行。

　　△二释为二初止行二观行止行防非是如来衣观行说法是如来座又止行拔苦观行与乐是如来室也初止行又四初不说过二不轻慢三不叹毁四不怨嫌。

　　今初。

　　若口宣说若读经时不乐说人及经典过。

　　人虽有过于我何与只应内省何暇非他若喜谈人过者如扬粪秽自薰薰他损恼实重非安乐行也一切经典皆是如来方便随宜所说如食石蜜中边皆甜安得有过说经典过皆由不解权实妙理故亦非安乐行也。

　　△二不轻慢。

　　亦不轻慢诸余法师。

　　不倚圆而蔑偏不重实而轻权佛尚以异方便助显第一义谛岂可自恃不护物机。

　　△三不叹毁。

　　不说他人好恶长短于声闻人亦不称名说其过恶亦不称名赞叹其美。

　　人皆恶闻其短故不谭短面誉彼人则如对毁此人故不称长大论云自赞者是贡高人自毁者是妖惑人赞他者是谄佞人毁他者是谗贼人智者应以四悉筹量而护自他又日藏经云初中后夜减省睡眠精进坐禅诵经修道背舍生死向涅槃路不称他短不说己长谦下卑逊不自憍高衣服知足不放逸行系念思惟心不驰散于一切众生起慈悲心此皆安乐行之相也于声闻人等者根性不定若叹二乘或令彼退大取小若毁呰二乘或令彼大小俱失两无所取也。

　　△四不怨嫌。

　　又亦不生怨嫌之心。

　　若谓彼人彼法妨害我道即是怨心若谓彼人彼法鄙劣即是嫌心心机一动声说即发杜说过之源故不生怨嫌心也大集经云过去拘留孙佛法中有一比丘发菩提心诵持大小乘法聚各八万四千意嫌头陀比丘不诵经典犹如株杌由此堕狱受大苦恼从地狱出受罗刹身至贤劫佛楼至佛时方脱鬼身常人尚尔况安乐行为弘大典将护小行安得不慎其心念耶怨怪嫌责怨深嫌浅浅深俱舍方称正行此口安乐行所言心者为制口故初止行竟。

　　△二观行。

　　善修如是安乐心故诸有听者不逆其意有所难问不以小乘法答但以大乘而为解说令得一切种智。

　　观诸法空无所取着心不苟执不逆人意不违法相故不以小乘法答若见无大机而为说小则令得方便益若不见无大而为说小则恐妨其大缘故深位有知机之智则可随宜说法始行无鉴物之能但可说大乘法也口安乐行初长文竟。

　　△二偈颂三初颂标二颂释三明行成。

　　今初。

　　尔时世尊欲重宣此义而说偈言。

　　菩萨常乐安隐说法于清净地而施床座以油涂身澡浴尘秽着新净衣内外俱净。

　　长文但云应住此中别出行相安隐说法欲令前人得安隐道及安隐果即入如来室也于清净地而施床座即坐如来座也以油涂身四句即着如来衣也以此三法而导口业名安乐行。

　　△二颂释二初颂止行二颂观行初中四初颂二不轻慢二颂三不叹毁三颂初不说过四颂四不怨嫌长文俱约止善说颂中皆约行善说也。

　　今初。

　　安处法座随问为说。

　　慢则不随随即不轻慢意。

　　△二颂三不叹毁。

　　若有比丘及比丘尼诸优婆塞及优婆夷国王王子群臣士民以微妙义和颜为说若有难问随义而答。

　　但依于义不谭人好恶也随义答者有二一可答二不可答若问答相难诘相上下若胜负则自知是为智者语一可答也若自放恣敢有违者诛之是为王者语若长短是非皆不知惟觅胜而已是为愚者语二不可答也。

　　△三颂初不说过。

　　因缘譬喻敷演分别以是方便皆使发心渐渐增益入于佛道。

　　若乐说人及经典过生人毒念今不说过故使发心入于佛道佛道从喜生也。

　　△四颂四不怨嫌。

　　除懒惰意及懈怠想离诸忧恼慈心说法。

　　怨嫌心起则懈懒忧恼今慈心说法则精进欢悦也初颂止行竟。

　　△二颂观行。

　　昼夜常说无上道教以诸因缘无量譬喻开示众生咸令欢喜衣服卧具饮食医药而于其中无所希望但一心念说法因缘愿成佛道令众亦尔是则大利安乐供养。

　　说无上道即颂但以大乘法答愿成佛道令众亦尔即颂令得一切种智也二颂释竟。

　　△三明行成四初标行成二明内无过则外难不生三明内有善法所以行成四格量功德。

　　今初。

　　我灭度后若有比丘能演说斯妙法华经。

　　△二明内无过则外难不生如无臭物蝇则不来。

　　心无嫉恚诸恼障碍亦无忧愁及骂詈者又无怖畏加刀杖等亦无摈出安住忍故。

　　△三明内有善法所以行成。

　　智者如是善修其心能住安乐如我上说。

　　若内无过如长文中说若内有善如偈中说也。

　　△四格量功德。

　　其人功德千万亿劫算数譬喻说不能尽。

　　二口安乐行竟。

　　△三意安乐行二初长文二偈颂初中三初标二释三结行成。

　　今初。

　　又文殊师利菩萨摩诃萨于后末世法欲灭时受持读诵斯经典者。

　　△二释二初止行二观行止行是衣观行是座拔苦与乐是室也初中四初不嫉诳二不轻骂三不恼乱四不诤竞。

　　今初。

　　无怀嫉妒谄诳之心。

　　不耐他荣名为嫉妒由贪故瞋瞋垢之最重者也险曲罔他名之为谄藏逆露顺不任教诲贪痴为体正与道相违也矫现有德以图利养名之为诳由贪痴故堕邪命法谬膺恭敬招苦无穷故此等心皆是学道大障苟有其一尚不能得二乘菩提况可弘通大法上求下化耶安乐行菩萨急须弃之。

　　△二不轻骂。

　　亦勿轻骂学佛道者求其长短。

　　彼既发心学佛便堕未来佛数纵令烦恼习性不同互有长短但取其长以自益勿求其短而忤彼也。

　　△三不恼乱。

　　若比丘比丘尼优婆塞优婆夷求声闻者求辟支佛者求菩萨道者无得恼之令其疑悔语其人言汝等去道甚远终不能得一切种智所以者何汝是放逸之人于道懈怠故。

　　四众各有求三乘人所求三乘义摄藏通别之三教此三教法皆是如来善巧方便循循善诱为实所施之权四众苟能依之求道自可渐引归圆若自恃圆解呵其去道尚远自恃薄有行门呵其放逸懈怠彼既被呵便生疑悔进不能荐取圆理退不能遵守三权是即恼乱行人招过不小矣若具知根智眼乃能与夺适宜。

　　△四不诤竞。

　　又亦不应戏论诸法有所诤竞。

　　名字位人薄解文义未能念念观心每于消文释义而起诤竞只此诤竞便名戏论何况纵恣习气言语嘲谑浊乱心神增长放逸非安乐行切须戒之初止行竟。

　　△二观行四初大悲想治嫉诳二慈父想治轻骂三大师想治恼乱四平等说法治诤竞。

　　今初。

　　当于一切众生起大悲想。

　　既起大悲誓当拔苦何忍嫉之谄之诳之。

　　△二慈父想治轻骂。

　　于诸如来起慈父想。

　　既学佛道即未来佛佛即我等大慈悲父何可轻骂求其长短。

　　△三大师想治恼乱。

　　于诸菩萨起大师想于十方诸大菩萨常应深心恭敬礼拜。

　　三乘四众无非菩萨有化训德皆众生师常应深心礼敬何得恼令怀疑。

　　△四平等说法治诤竞。

　　于一切众生平等说法以顺法故不多不少乃至深爱法者亦不为多说。

　　文随于义义随文名为平等平等则无偏执不起诤竞也以顺法故不多不少量机利钝随器而授也多说便为戏论以彼不堪领解徒费文辞无实益故若能领解则如娑竭龙王雨注大海乃至尘说刹说亦不为多二释竟。

　　△三结行成。

　　文殊师利是菩萨摩诃萨于后末世法欲灭时有成就是第三安乐行者说是法时无能恼乱。

　　此由止行成故恶不能加也。

　　得好同学共读诵是经亦得大众而来听受听已能持持已能诵诵已能说说已能书若使人书供养经卷恭敬尊重赞叹。

　　此由观行成故胜人来集也意安乐行初长文竟。

　　△二偈颂二初颂释二颂行成略不颂标也初中二初颂止行二颂观行。

　　今初。

　　尔时世尊欲宣重此义而说偈言。

　　若欲说是经当舍嫉恚慢谄诳邪伪心常修质直行不轻蔑于人亦不戏论法不令他疑悔云汝不得佛。

　　初四句颂初不嫉诳恚慢二字嫉之本也邪伪二字谄诳之注脚也常修质直行正明对治门也第五句颂二不轻骂第六句颂四不诤竞后两句颂三不恼乱。

　　△二颂观行。

　　是佛子说法常柔和能忍慈悲于一切不生懈怠心十方大菩萨愍众故行道应生恭敬心是则我大师于诸佛世尊生无上父想破于憍慢心说法无障碍。

　　初一偈颂初大悲想第二偈颂三大师想次半偈颂二慈父想后半偈颂四平等说法初颂释竟。

　　△二颂行成。

　　第三法如是智者应守护一心安乐行无量众所敬。

　　三意安乐行竟。

　　△四誓愿安乐行二初长文二偈颂初中二初明行法二叹经初又三初标二释三结行成。

　　今初。

　　又文殊师利菩萨摩诃萨于后末世法欲灭时有持是法华经者。

　　△二释为三初明誓愿所缘之境二明起誓愿之由三正立誓愿。

　　今初。

　　于在家出家人中生大慈心于非菩萨人中生大悲心。

　　已发三乘出世心者名为在家出家之人全未发心名为非菩萨人就发心中未断通惑在三界内名在家人已断通惑出三界外名出家人此收藏通三乘别四十心皆尽也非菩萨人即收六道四生皆尽也如此十法界境各有苦集应拔皆当起于大悲各有道灭应与皆当起于大慈但已发心者善芽既萌因其善而玉成之故起大慈此慈即能拔三惑苦未发心者恶习偏强因其恶而拯救之故起大悲此悲即能与三德乐是谓缘无作谛起无作誓也。

　　△二明起誓愿之由。

　　应作是念如是之人则为大失如来方便随宜说法不闻不知不觉不问不信不解。

　　如来方便随宜说法者通指一代时教或顿或渐或大或小或圆或偏或显或密或定不定乃至或兼或但或对或带或开或显或废或立一一皆是不可思议善巧方便一一皆是随顺众生所宜也非菩萨人则于权法不闻不知不觉在家出家菩萨则于妙法不问不信不解不闻故无三乘闻慧不知故无三乘思慧不觉故无三乘修慧不问故无一乘闻慧不信故无一乘思慧不解故无一乘修慧此皆迷本道灭而为界内界外种种苦集不达苦集体即道灭所以为起弘誓愿之由也。

　　△三正立誓愿。

　　其人虽不问不信不解是经我得阿耨多罗三藐三菩提时随在何地以神通力智慧力引之令得住是法中。

　　前明誓由双举无权实三慧今但约无圆三慧而立誓者实能摄权故也但乏圆慧尚在所愍况彼沉迷尤当哀恻神通力者如来衣如来室力不起灭定现诸威仪先以定动也智慧力者如来座力四辩庄严后以慧拔也引之令得住是法中则必为实施权开权显实二释竟。

　　△三结行成二初明离过二明利益。

　　今初。

　　文殊师利是菩萨摩诃萨于如来灭后有成就此第四法者说是法时无有过失。

　　起大慈悲是入如来室行成知诸菩萨非菩萨等失于权实三慧是坐如来座行成弘誓制心始终不倦是着如来衣行成室行成故无瞋垢过失座行成故无谄诳过失衣行成故无懈怠过失自既拔苦遍拔他苦义同止行成也。

　　△二明利益又二初正明二释结。

　　今初。

　　常为比丘比丘尼优婆塞优婆夷国王王子大臣人民婆罗门居士等供养恭敬尊重赞叹虚空诸天为听法故亦常随侍若在聚落城邑空闲林中有人来欲难问者诸天昼夜常为法故而卫护之能令听者皆得欢喜。

　　室行成故人天供养随侍听法衣行成故诸天卫护无能难问座行成故听者欢喜自既得乐遍与他乐义同观行成也。

　　△二释结。

　　所以者何此经是一切过去未来现在诸佛神力所护故。

　　三世诸佛同皆守护如是妙典说此经者安得不获此大利益耶初明行法竟。

　　△二叹经二初就法略叹二约譬广叹。

　　今初。

　　文殊师利是法华经于无量国中乃至名字不可得闻何况得见受持读诵。

　　诸佛出世悬远难值正使佛出久默斯要是故闻名尚不可得况得见耶况受持耶况读诵耶意显今得见闻受持读诵乃是不可思议因缘应须宝重如说修行也。

　　△二约譬广叹二初不与珠譬二与珠譬初中二初立譬二法合初又五初威伏诸国(至)五惟不与珠。

　　今初。

　　文殊师利譬如强力转轮圣王欲以威势降伏诸国。

　　轮王譬如来化世诸国譬阴入界诸境也。

　　△二小王不顺。

　　而诸小王不顺其命。

　　小王譬见爱等诸烦恼魔即是寇盗所谓林中王耳未得无漏调伏名不顺其命。

　　△三起兵讨伐。

　　时转轮王起种种兵而往讨伐。

　　戒如坚甲定如营垒慧如利器七贤中方法为前军须陀洹斯陀含中方法为次军阿那含阿罗汉中方法为后军所破者是三毒等分八万四千之寇盗能破者是八万四千法门之官兵(小乘八万四千法蕴)。

　　△四有功喜赐。

　　王见兵众战有功者即大欢喜随功赏赐或与田宅聚落城邑或与衣服严身之具或与种种珍宝金银琉璃砗磲码瑙珊瑚琥珀象马车乘奴婢人民。

　　田譬禅定宅譬解脱聚落譬初果二果邑譬三果城譬涅槃即第四果衣服譬惭忍善法严身之具譬一切助道善法种种七宝譬七科无漏道品象马车乘譬二乘尽智及无生智奴婢譬神通人民譬有漏善法。

　　△五惟不与珠。

　　唯髻中明珠不以与之所以者何独王顶上有此一珠若以与之王诸眷属必大惊怪。

　　有出分段机发名小功勋有出变易机发为大功勋若未有大勋忽赐髻珠则眷属惊怪譬众生大机未发忽说此经不惟二乘疑惑即菩萨亦惊怪也初立譬竟。

　　△二法合亦五初合威伏诸国(至)五合唯不与珠。

　　今初。

　　文殊师利如来亦复如是以禅定智慧力得法国土王于三界。

　　禅定智慧力得法国土者禅定是慈忍行成福德庄严解脱德也智慧是空座行成智慧庄严般若德也以此二修而显一性合上转轮圣王虽是王胤由有强力而得登极故言得法国土即是证于常寂光土也王于三界者统摄实报方便同居三土合上欲以威势降伏诸国令断三惑出二死顺法性也。

　　△二合小王不顺。

　　而诸魔王不肯顺伏。

　　同居三界则有见爱魔王方便三界则有尘沙魔王实报三界则有无明魔王皆不顺法性也。

　　△三合起兵讨伐。

　　如来贤圣诸将与之共战。

　　即是七贤前军乃至四果后军与界内见爱烦恼战也。

　　△四合有功喜赐。

　　其有功者心亦欢喜于四众中为说诸经令其心悦赐以禅定解脱无漏根力诸法之财又复赐与涅槃之城言得灭度引导其心令皆欢喜。

　　能降见爱名为有功余可知。

　　△五合唯不与珠。

　　而不为说是法华经。

　　浊障虽除大机未发故不为说也初不与珠譬竟。

　　△二与珠譬亦二初立譬二法合。

　　今初。

　　文殊师利如转轮王见诸兵众有大功者心甚欢喜以此难信之珠久在髻中不妄与人而今与之。

　　圆明如意珠王譬中道实智体具三德圆即法身德明即般若德如意雨宝即解脱德极果所宗故在王顶臣下从来所未闻见故名难信实为权所隐故云久在髻中解髻即开权与珠即显实也。

　　△二法合。

　　如来亦复如是于三界中为大法王以法教化一切众生见贤圣军与五阴魔烦恼魔死魔共战有大功勋灭三毒出三界破魔网尔时如来亦大欢喜此法华经能令众生至一切智一切世间多怨难信先所未说而今说之。

　　大集经云知苦坏阴魔断集离烦恼魔证灭离死魔修道坏天子魔此约小乘破界内四魔言也然而小乘修出世道但以天魔不能为障故云坏天子魔其实未能降伏天魔惟有如来应身八相成道示现降天魔耳今云与五阴魔烦恼魔死魔共战灭三毒出三界即是分段功成又云有大功勋破魔网即是大乘机发故大欢喜而说此难信之妙经也。

　　文殊师利此法华经是诸如来第一之说于诸法中最为甚深末后赐与如彼强力之王久护明珠今乃与之文殊师利此法华经诸佛如来秘密之藏于诸经中最在其上长夜守护不妄宣说始于今日乃与汝等而敷演之。

　　既以法合譬竟又复提譬帖合殷勤赞叹不一而足欲令闻者作难遭想依安乐行敬爱持弘故也誓愿安乐行初长文竟。

　　△二偈颂二初颂行法二颂叹经初中二初超颂行成二追颂行法。

　　今初。

　　尔时世尊欲重宣此义而说偈言。

　　常行忍辱哀愍一切乃能演说佛所赞经。

　　上总明行成今颂别显初句颂着衣行成次句颂入室行成演说颂坐座行成也。

　　△二追颂行法三初颂誓愿所缘之境二颂起誓愿之由三颂正立誓愿。

　　今初。

　　后末世时持此经者于家出家及非菩萨应生慈悲。

　　△二颂起誓愿之由。

　　斯等不闻不信是经则为大失。

　　△三颂正立誓愿。

　　我得佛道以诸方便为说此法令住其中。

　　初颂行法竟。

　　△二颂叹经但颂约譬广叹不颂就法略叹又长文两譬两合今初总颂两譬二总颂两合也。

　　初总颂两譬。

　　譬如强力转轮之王兵战有功赏赐诸物象马车乘严身之具及诸田宅聚落城邑或与衣服种种珍宝奴婢财物欢喜赐与如有勇健能为难事王解髻中明珠赐之。

　　先三偈颂不与珠譬后一偈颂与珠譬。

　　△二总颂两合。

　　如来亦尔为诸法王忍辱大力智慧宝藏以大慈悲如法化世见一切人受诸苦恼欲求解脱与诸魔战为是众生说种种法以大方便说此诸经既知众生得其力已末后乃为说是法华如王解髻明珠与之此经为尊众经中上我常守护不妄开示今正是时为汝等说。

　　先三偈半颂合不与珠后三偈颂合与珠也二解释修行方法竟。

　　△三总明行成之相三初结劝四行二举三报以劝三总结。

　　今初。

　　我灭度后求佛道者欲得安隐演说斯经应当亲近如是四法。

　　△二举三报以劝亦名三障清净复为三初报障转转现报二业障转转生报三烦恼障转转后报。

　　今初。

　　读是经者常无忧恼又无病痛颜色鲜白。

　　常无忧恼转现报之心又无病痛等转现报之色也。

　　△二业障转转生报。

　　不生贫穷卑贱丑陋。

　　恶业之因乃感恶果持经则不作贫贱业所以不生卑陋处也。

　　△三烦恼障转转后报二初别明三烦恼障转二总明一切烦恼障转初又三初贪障转二瞋障转三痴障转。

　　今初。

　　众生乐见如慕贤圣天诸童子以为给使。

　　多贪欲者则人忽慢又复障生梵天今贪欲障转故众生敬慕天童给使也。

　　△二瞋障转。

　　刀杖不加毒不能害若人恶骂口则闭塞游行无畏如师子王。

　　舍瞋则内除刀箭入阵则外刃不伤。

　　△三痴障转。

　　智慧光明如日之照。

　　初别明三烦恼障转竟。

　　△二总明一切烦恼障转四初梦入十信相似位(至)四梦入妙觉究竟位盖安乐既是如来之行故弘经者预表果成当知弘功其力不小又百千万亿劫事咸在一念梦中用表妙法不可思议一中无量无量中一是相前现后当克果一生弘教功超累劫也。

　　初梦入十信相似位。

　　若于梦中但见妙事见诸如来坐师子座诸比丘众围绕说法又见龙神阿修罗等数如恒沙恭敬合掌自见其身而为说法。

　　初二句总贯诸文次四句见佛闻法表上求佛道也后六句为龙神等说法表下化众生也。

　　△二梦入初住见道位。

　　又见诸佛身相金色放无量光照于一切以梵音声演说诸法佛为四众说无上法见身处中合掌赞佛闻法欢喜而为供养得陀罗尼证不退智佛知其心深入佛道即为授记成最正觉汝善男子当于来世得无量智佛之大道国土严净广大无比亦有四众合掌听法。

　　见身处中表入实也闻法欢喜表悟圆因所证与别欢喜地同也得陀罗尼即三总持证不退智即三不退授记作佛即无生现前记也。

　　△三梦入住行向地修道位。

　　又见自身在山林中修习善法证诸实相深入禅定见十方佛。

　　善法者称性所起慧行及与行行即是七科道品十波罗蜜四等四摄三昧总持等一切佛道也实相即是中道中道非一非多由破四十品惑即有四十番分证中道故名证诸实相也深入禅定即首楞严定不以二相见于如来故云见十方佛也又后心菩萨入金刚定诸佛现前灌顶授职故云见十方佛。

　　△四梦入妙觉究竟位。

　　诸佛身金色百福相庄严闻法为人说常有是好梦又梦作国王舍宫殿眷属及上妙五欲行诣于道场在菩提树下而处师子座求道过七日得诸佛之智成无上道已起而转法轮为四众说法经千万亿劫说无漏妙法度无量众生后当入涅槃如烟尽灯灭。

　　梦八相佛寄显妙觉也从须陀洹至辟支佛悉有梦唯佛不梦无疑无习气故金光明最胜王经明将证十地皆先有梦梦是独头意识与睡眠心所合幻现三世种种境界所梦与过去事相应即是习气影子若与未来事相应即是吉凶先兆今持经王得此好梦未来不虚是吉兆也二举三报以劝竟。

　　△三总结。

　　若后恶世中说是第一法是人得大利如上诸功德。

　　原此安乐行品特示初心弘法方轨具含十乘观法今略点之令缘心有在观诸法如实相第一观不思议境也于在家出家起大慈心于非菩萨起大悲心第二真正发菩提心也三业各有止行观行第三善巧安心也观一切法空等第四破法遍也亦不行不分别第五识通塞也三业及誓愿即圆四念处依此圆断二恶而生二善成就如意根力觉道第六调适道品也离十恼乱等第七对治助开也梦中所见表第八次位也而不卒暴心亦不惊第九能安忍也于法无所行第十离法爱也通括四行十法略周又细论之则一一行中并具十法又十法为正四行助之若四若十并涉因果又四行为总十观为别若总若别俱通横竖十法导理无不克终四行事仪岂局在始圆道妙行终始无殊六即义明措足有地初迹门开权显实竟。

　　妙法莲华经台宗会义卷五之一

　　妙法莲华经台宗会义卷五之二

　　古吴后学蕅益　智旭　述

　　△释安乐行品竟次释从地涌出品。

　　从地涌出品第十五

　　师严道尊鞠躬祇奉如来一命四方奔踊故言从地涌出品(道在师故道尊师有道故师严师严故命不可违道尊故有命必赴命者一由宝塔品末云佛欲以此妙法华经付嘱有在此命犹通二由此品之初他方菩萨请弘佛止之曰我娑婆世界自有六万恒河沙等即别命也此世界悉檀也)三世化物惠利无疆一月万影孰能思量召过以示现弘经以益当故言从地涌出品(为人悉檀)虚空湛然无早无晚惑者执迹而闇其本召昔示今破近执而显远事故言从地涌出品(虚空譬理理无早睌依理成事事有本迹或执近迹以失远本本迹尚迷况不思议一故本弟子居下虚空本地之家师经久虚空今之师弟在今虚空久空今空下空上空虽则体一然本弟子元知近迹今之弟子犹迷远本为破近执召昔示今今弟子因疑致请闻说方破执近之恶对治悉也)寂场少父久服种智还年之药故老而若少寂光老儿亦久禀常住不死之方故少而若老示其药力咸令得知故言从地涌出品(第一义悉)文云是从何所来以何因缘集当知四悉檀因缘故涌出也(然初一悉文在今品第二意兼后品三四二悉探用后品皆是助后以成显远善生恶破见本故也故知世界即后三悉之由今涌出品专在世界)。

　　△二本门开近显远三初从此至汝等自当因是得闻是序段二从尔时释迦牟尼佛告弥勒菩萨下讫分别功德品初弥勒说偈是正说段三从尔时佛告弥勒讫常不轻品共三品半是流通段初序为二初涌出二疑问初中三初他方菩萨请弘经二如来不许三下方涌出。

　　今初。

　　尔时他方国土诸来菩萨摩诃萨过八恒河沙数于大众中起合掌作礼而白佛言世尊若听我等于佛灭后在此娑婆世界勤加精进护持读诵书写供养是经典者当于此土而广说之。

　　他方菩萨已闻迹门说流通竟慕此通经胜福故愿住此弘宣也。

　　△二如来不许。

　　尔时佛告诸菩萨摩诃萨众止善男子不须汝等护持此经所以者何我娑婆世界自有六万恒河沙等菩萨摩诃萨一一菩萨各有六万恒河沙眷属是诸人等能于我灭后护持读诵广说此经。

　　如来止之凡有三义一者汝等各各自有己任若住此土废彼利益二者他方菩萨此土结缘事浅虽欲宣授必无巨益三者若复许之则不得召下下若不来不得破近显远也问诸佛菩萨分身散影普遍十方诱化一切有何彼此而言己任及废彼耶答佛菩萨心实无彼此但机有在无无始法尔初从此佛菩萨结缘还于此佛菩萨成熟由此须召下方也召下方来亦有三义一者是我弟子应弘我法二者以缘深广能遍此土遍分身土而作利益三者得开近显远也(各有己任无世界益结缘事浅无为人益不得破近无对治益不得显远无第一义益以无四益所以止之子弘父法有世界益结缘深广有为人益开近有对治益显远有第一义益具有四益所以召之)。

　　△三下方涌出二初经家叙相二明问讯初中五初涌出二身相三住处四闻命五眷属。

　　今初。

　　佛说是时娑婆世界三千大千国土地皆振裂而于其中有无量千万亿菩萨摩诃萨同时涌出。

　　地覆本时眷属如迹隐本今开迹显本故裂地以表之。

　　△二身相。

　　是诸菩萨身皆金色三十二相无量光明。

　　△三住处。

　　先尽在此娑婆世界之下此界虚空中住。

　　在此世界之下则不属此世界此界虚空中住则不属彼下界非此非彼即表中道常寂光土也常即常德寂即乐德光即净我常即法身寂即解脱光即般若三德无不常乐我净四德无非即空假中是为不纵不横秘密之藏不即此界不离此界故以世界之下此界虚空表之住者以不住法住于秘藏也当知本有四德以为所依修得四德以为能依能所并有能依之身依于能所所依之土二义齐等方是毗卢遮那身土之相是故一人成佛时法界皆为此佛之依正一佛既尔当知一切诸佛亦复如是重重互遍重重互入重重互现重重互融又诸佛既尔当知一切菩萨之所分证亦复如是又诸佛菩萨满分修德既尔当知一切众生所有性德亦复如是无不互遍互入互现互融但迷悟攸分故即而常六然法性平等故六而常即所以阿鼻依正全处极圣之自心遮那身土不离下凡之一念也。

　　△四闻命。

　　是诸菩萨闻释迦牟尼佛所说音声从下发来。

　　即是闻命故来弘法故来破执故来显本故来也。

　　△五眷属。

　　一一菩萨皆是大众唱导之首各将六万恒河沙眷属况将五万四万三万二万一万恒河沙等眷属者(其数转多)况复乃至一恒河沙半恒河沙四分之一乃至千万亿那由他分之一(其数转多)况复千万亿那由他眷属(其数转多)况复亿万眷属(其数转多)况复千万百万乃至一万(其数展转倍多)况复一千一百乃至一十(其数展转倍多)况复将五四三二一弟子者(其数展转倍多)况复单己乐远离行(其数展转倍多)如是等比无量无边算数譬喻所不能知。

　　一一皆是导师之德能引众人至于宝所当知一己非独六万恒沙眷属非多也若约法门者一即一道清净二即福智三即戒定慧四即四谛五即五眼六即六度一一度具十法界一一界各有十十即有百百即具千十善即有万一度具万六度即六万法门多不为多一不为一非多非一而多而一初经家叙相竟。

　　△二明问讯五初三业供养二陈问讯之辞三佛答安乐四偈颂随喜五如来述叹初中三初正明供养二明所经时节三明佛神力加持。

　　今初。

　　是诸菩萨从地出已各诣虚空七宝妙塔多宝如来释迦牟尼佛所到已向二世尊头面礼足及至诸宝树下师子座上佛所亦皆作礼右绕三匝合掌恭敬以诸菩萨种种赞法而以赞叹住在一面欣乐瞻仰于二世尊。

　　作礼右绕是身业供养种种赞叹是口业供养欣乐瞻仰是意业供养以此不思议三业供不思议三身而为能感故佛以神力应之令诸大众长时谓短即狭见广也。

　　△二明所经时节。

　　是诸菩萨摩诃萨从初涌出以诸菩萨种种赞法而赞于佛如是时间经五十小劫是时释迦牟尼佛默然而坐及诸四众亦皆默然。

　　种种赞法而赞于佛遂经五十小劫何止百千恒河沙偈故知梵文积至八里未足为多也问释迦住世仅八十年说法四十九载相传八年说法华经何得有此五十小劫答如维摩丈室得容三万二千师子之座一一座高八万四千由旬既横论大小小可容大则竖论久暂暂岂不容久耶问若尔则是延半日以为五十小劫也何故下云佛神力故令诸大众谓如半日答非延半日而为五十小劫乃纳五十小劫于半日中亦犹远将灯王国中大师子座而入丈室非变丈室为师子座也问时无实法长短本空何得戏论有纳入耶答若约真谛则大小久暂悉皆平等若约俗谛则大小久暂仍自历然若约迷情不知全俗即真故言俗之时则大自大小自小久自久暂自暂不相容摄言真之时则一味扫荡若约诸佛菩萨了达真俗不二故不惟一事摄一切理而且一事摄一切事所以丈室容师子座师子座不小丈室不大则知半日容五十劫五十劫不促半日不延也又若论寂光实报境界则下方菩萨常面称扬如来默然常受其赞尽未来时无有疲厌亦不休歇若论同居秽土机缘则住世八旬事须唱灭故令大众谓如半日若论方便净土机缘则已破三界见思未破无明别惑应见菩萨赞叹经五十劫是知即此灵山横论四土众生福薄见佛入灭是同居土相也五十小劫赞叹于佛俨然未散方便土相也于阿僧祇劫常在灵鹫山众生见劫尽我此土安隐实报寂光土相也问若方便土菩萨赞叹五十小劫今犹未散则此后十三品经何从得有答佛之神力不可思议为彼示长为此示短三世互入亦无所在如安乐行人一梦尚可经于千万亿劫岂不能摄未来之事令入现在俾此土众生得沾灭后流通益耶。

　　△三明佛神力加持。

　　五十小劫佛神力故令诸大众谓如半日尔时四众亦以佛神力故见诸菩萨遍满无量百千万亿国土虚空。

　　若约真谛则时劫本空今约俗谛则五十小劫是实故已破无明者知见五十小劫未破无明者不堪耐久由佛神力令其谓如半日不生疲倦也又诸菩萨遍满无量国土虚空岂惟肉眼不能远瞩纵令天眼何可尽瞻而今四众以佛神力则能遍见当知长而谓短由迷情未袪狭而见广由妙机当发又长而谓短意表本为迹隐此迹须开狭而见广意表迹含于本此本须显又自佛眼观则长短平等广狭平等如理则非本非迹自四眼观则解者见长见广如知远本惑者见短见狭如执近迹今迷长谓短亦云佛之神力是显佛能随情即狭见广亦云佛之神力是显佛能破情又寿量未谈故长令见短下方已涌故狭令见广夫见雨猛知龙大见华盛知池深见所化如此之多则知能化甚大久远既开显已众岂终惑所以下文神力品中满百千岁然后还摄舌相不复更云谓如半日也初三业供养竟。

　　△二陈问讯之辞。

　　是菩萨众中有四导师一名上行二名无边行三名净行四名安立行是四菩萨于其众中最为上首唱导之师在大众前各共合掌观释迦牟尼佛而问讯言世尊少病少恼安乐行不所应度者受教易不不令世尊生疲劳耶尔时四大菩萨而说偈言。

　　世尊安乐少病少恼教化众生得无疲倦又诸众生受化易不不令世尊生疲劳耶。

　　初标四导师者欲拟开示悟入四十位耳如华严经但举法慧德林金刚幢金刚藏说四十位也四皆名行者安乐行成也上行者开佛知见超于九界也无边行者示佛知见一行一切行也净行者悟佛知见事理融妙也安立行者入佛知见自安安他犹如大地也问辞有长文重颂各有二意一问如来安乐二问众生易度安乐即自行易度即化他自行化他总不出于衣座室三衣座室三即安乐行前品用勖始行菩萨今地涌问佛亦不过云安乐行不而已故知圆行始终理同佛是究竟安乐行菩萨是分证安乐行前品是明观行安乐行乃至一切众生无非理即安乐行也。

　　△三佛答安乐。

　　尔时世尊于菩萨大众中而作是言如是如是诸善男子如来安乐少病少恼诸众生等易可化度无有疲劳所以者何是诸众生世世已来常受我化亦于过去诸佛恭敬尊重种诸善根此诸众生始见我身闻我所说即皆信受入如来慧除先修习学小乘者如是之人我今亦令得闻是经入于佛慧。

　　佛答安乐易度两事相成安乐故易度易度故安乐也所以者何下释成易度之由由诸众生世世受化故也然有二种一者种诸善根则始见我身闻说华严即皆信受入如来慧或闻方等般若亦入佛慧二者先修习小则渐渐调伏来至法华亦令闻经得入佛慧(方等般若小乘亦有密得入者但不彰灼故此不言)是知华严方等般若法华佛慧不殊不当优劣然佛慧虽同教相稍异且约华严法华对辨略明十异第一始见今见华严初成道时名为始见法华久后说实故名今见始见今见佛慧不殊也第二开合不开合华严日照高山即说于顿故不须开合为不入者开顿说渐展转调伏令渐归顿故法华为开已得合开合虽殊二顿无别也第三横竖广略华严顿直竖入入于法界故言竖广不历方便故言横略法华备历五味即是横广得入佛慧亦是竖广然既入法界自当通达一切方便二经不殊也第四本迹不同华严以遮那为本千百亿释迦为迹法华以久成为本寂场为迹则华严之本只是法华之迹又华严虽云或见如来初成道或见如来成道已无量劫意亦密显于本而未彰灼明言成道久远若斯是则非本非迹法界理同久本近迹隐显事异也第五加说不加说华严唯阿僧祇及随好品是佛自说余皆菩萨被加而说法华迹门三周本门寿量等并佛自说虽加说自说理常平等而化仪有异也第六变土不变土华严即秽而净表圆直大道故不须变法华转秽为净表会权归实故须三变若变不变净土不毁则无殊也第七多处不多处华严七处九会是为多处法华灵鹫虚空故不多处处虽多少理常平等也第八斥夺不斥夺华严初会永无声闻故无斥夺法华正破小执故有斥夺又入法界品二乘如聋如哑故有斥夺法华皆与佛记故无斥夺华严但被界外两机如医轻重两种不死之病收功犹易法华能治定性声闻如令败种复生于芽收功更奇也第九直显开显华严行大直道名直显实法华决了声闻法名开权显实所显之实终无二也第十根利根钝利者华严即悟钝者法华方悟利钝虽殊悟理则一能令钝悟功亦倍难也经宜不同略为十异种智法界等无差别故云始见我身闻我所说即皆信受入如来慧除先修习学小乘者我今亦令得闻是经入于佛慧明文在兹不须疑也诸师见其缘异逐缘异解迷不知反去道转远若识理同千车共辙佛慧无殊也然华严兼别以明佛慧方等对三以明佛慧般若带二以明佛慧唯有法华开彼所兼所对所带乃至三藏但生灭法咸成佛慧是则所诠圆理彼此无殊能诠之教纯杂有异独称为妙良不虚也旧云华严了义满字常住法华不了义非满非常今以此文并之若始入是了义今入不了义者亦应始入是佛慧今入非佛慧若佛慧既齐则了义亦等满常亦然又地人呼华严为圆宗法华为不真宗今亦用此文并之。

　　△四偈颂随喜。

　　尔时诸大菩萨而说偈言。

　　善哉善哉大雄世尊诸众生等易可化度能问诸佛甚深智慧闻已信行我等随喜。

　　能问者如华严方等般若经中俱有当机问法菩萨乃至法华经中身子三请俱是能问也所问者即甚深智慧所谓如来慧也。

　　△五如来述叹。

　　于时世尊赞叹上首诸大菩萨善哉善哉善男子汝等能于如来发随喜心。

　　菩萨随喜能问能信之人佛乃叹其能于如来发随喜心意显诸能问者皆是古佛示迹故菩萨随喜其迹如来述叹其本亦是密显寿量也初涌出序竟。

　　△二疑问序二初此土菩萨疑问二他土菩萨疑问初中二初长文叙疑念二偈颂正发问。

　　今初。

　　尔时弥勒菩萨及八千恒河沙诸菩萨众皆作是念我等从昔已来不见不闻如是大菩萨摩诃萨众从地涌出住世尊前合掌供养问讯如来。

　　弥勒及菩萨众咸疑念者凡有四意一者自寂场以后今座以前十方大士来会不绝虽不可限我以补处智力悉见悉知何于此众不识一人又我游化十方奉觐诸佛一切海会咸所谙知就历履处亦所不识若来若去推求不识不识则无世界益故须疑问二者彼诸大士是前进先达弥勒是后番末学后不知前例如文殊不知入定女人境界女人不知弃诸阴盖菩萨境界以不识故不知彼之内善自善不生无为人益故须疑问三者彼等大士本实相底应现十方别头教化所有真应皆非弥勒境界既不识彼利物之道即不识病无对治益故须疑问四者佛托弘经召诸大士大士奉师严命故来密开寿量非时众之所知既不识如来密旨则无第一义益故须疑问也然弥勒迹居补处本亦应深何当如此不识凡有二义若约实论则近成补处不知久本若约权论则本高迹下为物腾疑也。

　　△二偈颂正发问四初问来处来缘(至)四结请决疑。

　　今初。

　　时弥勒菩萨摩诃萨知八千恒河沙诸菩萨等心之所念并欲自决所疑合掌向佛以偈问曰。

　　无量千万亿大众诸菩萨昔所未曾见愿两足尊说是从何所来以何因缘集巨身大神通智慧叵思议其志念坚固有大忍辱力众生所乐见为从何所来。

　　一问何处来二问何因缘来也巨身大神通是叹入如来室智慧叵思议是叹坐如来座其志念坚固有大忍辱力是叹着如来衣三皆自行德也众生所乐见是叹化他德也。

　　△二叙眷属数量。

　　一一诸菩萨所将诸眷属其数无有量如恒河沙等或有大菩萨将六万恒沙如是诸大众一心求佛道是诸大师等六万恒河沙俱来供养佛及护持是经将五万恒沙其数过于是四万及三万二万至一万一千一百等乃至一恒沙半及三四分亿万分之一千万那由他万亿诸弟子乃至于半亿其数复过上百万至一万一千及一百五十与一十乃至三二一单己无眷属乐于独处者俱来至佛所其数转过上如是诸大众若人行筹数过于恒沙劫犹不能尽知。

　　△三问师法是谁。

　　是诸大威德精进菩萨众谁为其说法教化而成就从谁初发心称扬何佛法受持行谁经修习何佛道。

　　△四结请决疑又四初结叹(至)四明大会同请。

　　今初。

　　如是诸菩萨神通大智力。

　　△二请答来处。

　　四方地振裂皆从中涌出世尊我昔来未曾见是事愿说其所从国土之名号我常游诸国未曾见是众我于此众中乃不识一人。

　　△三请答来缘。

　　忽然从地出愿说其因缘。

　　△四明大会同请。

　　今此之大会无量百千亿是诸菩萨等皆欲知此事是诸菩萨众本末之因缘无量德世尊唯愿决众疑。

　　既云欲知本末因缘则若所师若来处若来缘总求佛答明矣初此土菩萨疑问竟。

　　△二他土菩萨疑问。

　　尔时释迦牟尼分身诸佛从无量千万亿他方国土来者在于八方诸宝树下师子座上结加趺坐其佛侍者各各见是菩萨大众于三千大千世界四方从地涌出住于虚空各白其佛言世尊此诸无量无边阿僧祇菩萨大众从何所来尔时诸佛各告侍者诸善男子且待须臾有菩萨摩诃萨名曰弥勒释迦牟尼佛之所授记次当作佛已问斯事佛今答之汝等自当因是得闻。

　　分身眷属横在十方亦复不知本地未有四益故与弥勒同其疑问诸佛皆不为答抑待释迦答弥勒者弥勒所问事迹不轻释尊一代未曾显说因兹答问广显长寿此大玄秘须待释迦自开汝自当闻分身来集本为证明故不应答也初本门序段竟。

　　△二正说段二初诫许二正说初中二初长文二偈颂长文又三初述叹二诫三许。

　　今初。

　　尔时释迦牟尼佛告弥勒菩萨善哉善哉阿逸多乃能问佛如是大事。

　　初一善哉述其上契佛心次一善哉述其下契群念开迹显本乃一代时教所未显谈故为佛之大事又须约修德果位深远不约性德平等理趣故名为事也。

　　△二诫。

　　汝等当共一心被精进铠发坚固意。

　　一心诫勿乱精进诫勿懈坚固诫勿退也良以如来实智久成权迹长远化穷三世益遍十方非等觉已下所能思议故也亦是寄弥勒以诫大会。

　　△三许。

　　如来今欲显发宣示诸佛智慧诸佛自在神通之力诸佛师子奋迅之力诸佛威猛大势之力。

　　诸佛智慧总标果智也自在是我德神通是乐德奋迅除垢是净德大势威猛是常德此点圆满四德遍能三世益物故皆名力约过去久远久远名为自在神通约现在分身遍满十方名为师子奋迅约未来益物永永不穷名为大势威猛或可奋迅是将前之状表未来益物大势是震动十方即现在益物亦无不可又自在神通是究竟慈悲室师子奋迅是究竟法空座威猛大势是究竟忍辱衣证此究竟三德故力遍十方三世为益不穷也初长文竟。

　　△二偈颂三初颂诫二颂许略不显述叹。

　　今初。

　　尔时世尊欲重宣此义而说偈言。

　　当精进一心我欲说此事勿得有疑悔。

　　△二颂许。

　　佛智叵思议汝今出信力住于忍善中昔所未闻法今皆当得闻我今安慰汝勿得怀疑惧佛无不实语智慧不可量所得第一法甚深叵分别如是今当说汝等一心听。

　　初诫许竟。

　　△二正说三初从此讫寿量品是正开近显远二分别功德品初长文是总授法身记三弥勒说偈是总申领解初中二初讫此品是略开显动执生疑二寿量品是广开显断疑生信初又二初略开二疑请初又二初长文二偈颂初又二初答所师二答来处不答何因缘集所以下文重请。

　　今初。

　　尔时世尊说此偈已告弥勒菩萨我今于此大众宣告汝等阿逸多是诸大菩萨摩诃萨无量无数阿僧祇从地涌出汝等昔所未见者我于是娑婆世界得阿耨多罗三藐三菩提已教化示导是诸菩萨调伏其心令发道意。

　　此先答谁为其说法教化而成就从谁初发心之问也。

　　△二答来处又二初答二释。

　　今初。

　　此诸菩萨皆于是娑婆世界之下此界虚空中住于诸经典读诵通利思惟分别正忆念。

　　界下空中略如前释此答其住处即是来处也于诸经典等者追答称扬何佛法受持行谁经修习何佛道之问也于诸经典者圆人受法无法不圆法华妙典一切十方三世经典悉入其中权实不二终不取一舍一此答称扬也读诵通利思惟分别是答受持正忆念是答修习。

　　△二释又二初释住处二释称扬受持修习。

　　今初。

　　阿逸多是诸善男子等不乐在众多有所说常乐静处勤行精进未曾休息亦不依止人天而住。

　　不乐在众者界内界外五阴名之为众二边分别名为多有所说静处者中道第一义谛也法界一相绝待无余故名静处勤行精进未曾休息者心心流注任运与萨婆若相应也不依人天者人表有边天表空表不依二边故以此界虚空表之正住常寂光法性土也。

　　△二释称扬受持修习。

　　常乐深智无有障碍亦常乐于诸佛之法一心精进求无上慧。

　　由其常乐深智无有障碍所以于诸经典悉皆称扬由其常乐诸佛之法所以读诵通利思惟分别由其一心精进求无上慧所以能正忆念也初长文竟。

　　△二偈颂二初颂长文二正略开显初中二初颂答所师二颂答来处。

　　今初。

　　尔时世尊欲重宣此义而说偈言。

　　阿逸汝当知是诸大菩萨从无数劫来修习佛智慧悉是我所化令发大道心此等是我子。

　　长文但云得菩提已化令发心不云无数劫来或谓止是圆顿利根一生超证此中但云无数劫来是我所化不云在成道后或谓止是行因行时化令发心故为但答所师未曾彰灼开显。

　　△二颂答来处。

　　依止是世界常行头陀事志乐于静处舍大众愦闹不乐多所说如是诸子等学习我道法昼夜常精进为求佛道故在娑婆世界下方空中住志念力坚固常勤求智慧说种种妙法其心无所畏。

　　初颂长文竟。

　　△二正略开显。

　　我于伽耶城菩提树下坐得成最正觉转无上法轮尔乃教化之令初发道心今皆住不退悉当得成佛我今说实语汝等一心信我从久远来教化是等众。

　　既云成道之后令初发心又云从久远来教化是等乃是略开近而显远所以动执生疑也初略开竟。

　　△二疑请二初长文二偈颂初中二初经家叙疑二腾疑请答。

　　今初。

　　尔时弥勒菩萨摩诃萨及无数诸菩萨等心生疑惑怪未曾有而作是念云何世尊于少时间教化如是无量无边阿僧祇诸大菩萨令住阿耨多罗三藐三菩提。

　　△二腾疑请答二初腾疑二请答初中三初法说二立譬三法合初又三初执近疑远二执远疑近三结难信。

　　今初。

　　即白佛言世尊如来为太子时出于释宫去伽耶城不远坐于道场得成阿耨多罗三藐三菩提从是已来始过四十余年世尊云何于此少时大作佛事以佛势力以佛功德教化如是无量大菩萨众当成阿耨多罗三藐三菩提。

　　△二执远疑近。

　　世尊此大菩萨众假使有人于千万亿劫数不能尽不得其边斯等久远已来于无量无边诸佛所植诸善根成就菩萨道常修梵行。

　　△三结难信。

　　世尊如此之事世所难信。

　　初法说竟。

　　△二立譬。

　　譬如有人色美发黑年二十五指百岁人言是我子。

　　此譬上执近而疑远也色美发黑总是明年少耳。

　　其百岁人亦指年少言是我父生育我等。

　　此譬上执远而疑近也。

　　是事难信。

　　此譬结难信也。

　　△三法合。

　　佛亦如是得道已来其量未久。

　　此合年二十五不应有百岁子也。

　　而此大众诸菩萨等已于无量千万亿劫为佛道故勤行精进善入出住无量百千万亿三昧得大神通久修梵行善能次第习诸善法巧于问答人中之宝一切世间甚为希有。

　　此合百岁之人不应是年二十五者所生也。

　　今日世尊方云得佛道时初令发心教化示导令向阿耨多罗三藐三菩提世尊得佛未久乃能作此大功德事。

　　此合结难信也初腾疑竟。

　　△二请答又二初明请意二正请答初又二初为现在二为未来。

　　今初。

　　我等虽复信佛随宜所说佛所出言未曾虚妄佛所知者皆悉通达。

　　我等虽未了知仰信而已。

　　△二为未来。

　　然诸新发意菩萨于佛灭后若闻是语或不信受而起破法罪业因缘。

　　浅行易生诽谤谤堕恶道不退者虽复仰信以未了知不能增道损生故须答释令谤者生信信者增道损生也初明请意竟。

　　△二正请答。

　　唯然世尊愿为解说除我等疑及未来世诸善男子闻此事已亦不生疑。

　　一请除现在疑二请除未来疑也初长文竟。

　　△二偈颂二初颂腾疑二颂请答初中二初颂法说二颂立譬三颂法合初又三初颂执近二颂执远三颂结难信。

　　今初。

　　尔时弥勒菩萨欲重宣此义而说偈言。

　　佛昔从释种出家近伽耶坐于菩提树尔来尚未久。

　　△二颂执远。

　　此诸佛子等其数不可量久已行佛道住于神通力善学菩萨道不染世间法如莲华在水从地而涌出皆起恭敬心住于世尊前。

　　△三颂结难信。

　　是事难思议云何而可信佛得道甚近所成就甚多愿为除众疑如实分别说。

　　初颂法说竟。

　　△二颂立譬。

　　譬如少壮人年始二十五示人百岁子发白而面皱是等我所生子亦说是父父少而子老举世所不信。

　　初五句颂譬执近疑远次一句颂譬执远疑近后二句颂譬结难信也。

　　△三颂法合。

　　世尊亦如是得道来甚近是诸菩萨等志固无怯弱从无量劫来而行菩萨道巧于难问答其心无所畏忍辱心决定端正有威德十方佛所赞善能分别说不乐在人众常好在禅定为求佛道故于下空中住。

　　初半偈颂合年二十五次三偈半颂合百岁子略不颂合结难信也初颂腾疑竟。

　　△二颂请答。

　　我等从佛闻于此事无疑愿佛为未来演说令开解若有于此经生疑不信者即当堕恶道愿今为解说是无量菩萨云何于少时教化令发心而住不退地。

　　初略开显动执生疑竟。

　　△释从地涌出品竟次释寿量品。

　　如来寿量品第十六

　　如来者十方三世诸佛二佛三佛本佛迹佛之通号也寿者受也量者诠量也诠量十方三世二佛三佛本佛迹佛之功德也今正诠量本地三佛功德故言如来寿量品如来义甚多今且明二身三身余例可解二身者真身如来应身如来也如成论云乘如实道来成正觉故名如来即二身义显何者乘是如智实是如境道是因觉是果若单论乘则如无所知若单明实则如无能知境智和合则有因果照境未穷名因尽源为果因圆果满即是乘如实道来成正觉此真身如来也以如实智乘如实道来生三有示正成觉即应身如来也(报智冥法名为真身从体起用名为应身但云二身摄法周足)三身者法身如来报身如来化身如来也如大论云如法相解如法相说故名如来即三身义足何者如即法如如境非因非果有佛无佛性相常然遍一切处而无有异故名为如不动而至名之为来此约所证即法身如来也又复如智称于如理从理名如从智名来故曰如法相解此约能证即报身如来也又以如如境智合故即能处处示成正觉转正法轮故曰如法相说此约起用即化身如来也偈云水银和真金能涂诸色像功德和法身处处应现往如明月之影遍万川故名为应亦名为化此之三身不可单取故大经云法身亦非涅槃般若亦非涅槃解脱亦非涅槃三法具足称秘密藏名大涅槃当知三身不可一异纵横并别圆览三法称假名如来也文云非如非异者非彼偏如以显圆如即法身如来义又云如来如实知见三界之相即如如智称如如境以一切种智知以佛眼见是报身如来义又云或示己身己事或示他身他事即应身如来义若但性德三如来者是横若但修德三如来者是纵若先法次报后应亦是纵今经圆说不纵不横三如来也纵横三身尚非今义况三藏通教所明如来耶又法华前亦明圆三身义同是迹中三身耳发迹显本三如来者永异诸经故天亲论云示现成大菩提无上故示三种菩提一应化菩提随所应现即为示现如经出释氏宫故二报佛菩提十地满足得常涅槃如经我实成佛已来无量无边劫故三法佛菩提谓如来藏性净涅槃不变如经如来如实知见三界之相故经具其义论出其名不如上释宁会经论耶又三身各论单复单义如前法身复者一自性清净法身二离垢妙极法身报身复者一自受用报二他受用报应身复者一胜应二劣应又一应现佛界身二应现九界身若束此单复三身而为二身则二种法身及自受用报名为真身他受用报及胜劣应等名为应身故知若复若单若三若二平等平等更欲广说则四身十身三十二身无量身等开合自在多不为多少不为少非少非多而少而多倘执名相而欲妄较诸经优劣远之远矣次明寿量者真如不隔诸法故名为受此法身寿也境智相应故名为受此报身寿也一期示现连持不断故名为受此应身寿也诠量法身如来如理寿命诠量报身如来智慧寿命诠量应身如来同缘寿命故言寿量法身如来如理寿命者有佛无佛性相常然不论相应不论连持非无量非有量故文云非如非异非实非虚盖诠量法身如理命也报身如来智慧寿命者以如如智契如如境境发智为报智冥境为受境既无量无边常住不灭智亦如是譬如函大盖大故文云我智力如是久修业所得慧光照无量寿命无数劫此诠报身智慧命也应身如来同缘寿命者缘长则长缘促则促如水清月现月实不来水浊月亡月亦不去故文云数数现生数数现灭或复自说名字不同年纪大小此诠应身同缘命也当知所诠不出四句一者有量二者无量三者亦有量亦无量四者非有量非无量有量则无常无量则常双亦则亦常亦无常双非则非常非无常今以四句更作别圆二释一别教各释者非常非无常双非理极即法身也常即报身报智冥法亦非常非无常但取金刚道后正智圆满不复生灭故名为常又依唯识则法身不生不灭故名为常报身生因所生故非常圆满成就故非无常即双非句也亦常亦无常即是应身应用无尽故亦常数数唱灭故亦无常也无常即是金刚心前智用增进乃至凡夫生灭出没皆是无常也三佛各一句凡夫共一句故是别义二圆教通释者三身各备四句法身四句者不生不灭故名为常无彼凡夫妄计倒常故名无常寂而双照故名亦常亦无常双破凡圣八倒故名非常非无常也报身四句者出过二乘故名为常无妄计常故名无常智能双照故名亦常亦无常智冥谛境故名非常非无常也应身四句者应用不绝故名为常示同生灭故名无常两义双具故名亦常亦无常既非实报亦非业感故名非常非无常也乃至凡夫亦具三种四句心性随缘不变故名为常所谓自从无始至尽未来轮回生死而生实不生死实不死此是性具法身常也即此心性不变随缘流转五道生灭不停名为无常此是法身无常义也随缘不变故亦常不变随缘故亦无常此是法身双亦义也虽不变而非凝然虽随缘而非断灭此是法身双非义也约性具法身既得作此四句依法身而起惑惑即般若即是性具报身亦作四句依惑苦而起业业即解脱即是性具应身亦作四句是为凡夫理即三身各各四句尚无四句名字何况行用圆人称理而解故有名字三身四句观行三身四句乃至果成则为究竟三身四句从始至终一身即三身三身即一身不一不异亦不纵横当知一佛身即具诸身寿命功德随缘感见长短不同大经云凡夫二乘见佛寿命犹如冬日菩萨所见犹如春日唯佛见佛寿命无量犹如夏日所以然者凡夫博地翳障朦胧藏通二乘虽断四住不见中道若舍分段受法性身未破无明方便土中所见之佛犹是胜应当知二乘只见冬日若诸菩萨未登别地圆住所见同彼凡夫二乘若破无明乃至受于分证法身与而言之得见报身寿命夺而言之他受用报犹名胜应未穷报身之源未尽法性之极所见佛寿犹是春日唯佛与佛穷性尽源见法身寿犹如夏日也故举三譬譬之一者于诸常中虚空第一一切寿命如来第一此譬法身寿命无始无终性相凝湛也二者譬如四河皆归大海此譬报身寿命所修万善皆感佛报归寿命海也三者阿耨达池出四大河此譬应身寿命从法报出随缘长短也此品诠量通明三身若从别意正在报身何以故义便文会义便者报身智慧上冥下契三身宛足文会者我成佛来甚大久远故能三世利益众生所成即法身能成即报身法报合故能益物以此推之正意是论报身佛功德也如是三身种种功德悉是过去久远久远劫前道场树下先所成就名之为本中间今日寂灭道场所成就者名之为迹非本无以垂迹非迹无以显本本迹虽殊不思议一也若诸经所说本迹则以寂场所成法报为本从本所起胜劣两应为迹今以寂场所成三身乃至无量劫来中间所成三身皆名为迹独取最初实得菩提所成三身名之为本故与诸经异也。

　　△二广开显断疑生信为二初诫信二正答初中四初三诫二三请三重请四重诫共为四请四诫并前迹门三请一诫合有五诫七请奇特大事殷勤郑重也。

　　今初三诫。

　　尔时佛告诸菩萨及一切大众诸善男子汝等当信解如来诚谛之语复告大众汝等当信解如来诚谛之语又复告诸大众汝等当信解如来诚谛之语。

　　诚是忠诚谛是审实不欺于物言则诣真昔由机浅止可随他意语故方便施权说三说近未告诚实今是随自意语故言诚谛也。

　　△二三请。

　　是时菩萨大众弥勒为首合掌白佛言世尊惟愿说之我等当信受佛语如是三白已。

　　菩萨既秉诚诫不敢致疑说必信受也。

　　△三重请。

　　复言惟愿说之我等当信受佛语。

　　△四重诫。

　　尔时世尊知诸菩萨三请不止而告之言汝等谛听。

　　初诫信竟。

　　△二正答二初长文二偈颂初中二初正开近显远二明三世益物初又二初出执近之情二破近显远。

　　今初。

　　如来秘密神通之力一切世间天人及阿修罗皆谓今释迦牟尼佛出释氏宫去伽耶城不远坐于道场得阿耨多罗三藐三菩提。

　　此文三意初云如来秘密神通之力是出所迷之法二云一切世间天人及阿修罗是出能迷之众三云皆谓今释迦等是出其迷远之情谓也秘密者一身即三身名为秘三身即一身名为密又昔所不说名为秘唯佛自知名为密神通之力者三身之用也神是天然不动之理即法性身通是无壅不思议慧即果报身力是干用自在即应化身也佛于三世等有三身实得三身其来甚久于诸教中秘而不说故一切世间天人阿修罗皆谓今佛始于道树得此三身乃执近以疑远也此本说中不复言及二乘二乘开已皆名菩萨故但对菩萨菩萨摄在天人修罗三善道内余三恶趣罪重根钝少智并不知作此情谓也菩萨有三种下方他方旧住下方即本日所化故无执近之谓他方旧住俱有二种一从法身应生者往世先得无生或先已闻发迹显本设往世未曾得闻往世报尽受法性身于法身地自应得闻长远之说是故应生菩萨多无执近之谓二者今生始得无生法忍及未得者咸有此谓也。

　　△二破近显远上文诚谛之诫正为此复为二初正显远二举譬格量久远。

　　今初。

　　然善男子我实成佛已来无量无边百千万亿那由他劫。

　　成佛甚大久远则伽耶近谓即破。

　　△二举譬格量久远又三初举譬问二答三合显久远。

　　今初。

　　譬如五百千万亿那由他阿僧祇三千大千世界假使有人抹为微尘过于东方五百千万亿那由他阿僧祇国乃下一尘如是东行尽是微尘诸善男子于意云何是诸世界可得思惟校计知其数不。

　　直尔下尘之界尚不可说况下尘不下尘界岂可说耶。

　　△二答。

　　弥勒菩萨等俱白佛言世尊是诸世界无量无边非算数所知亦非心力所及一切声闻辟支佛以无漏智不能思惟知其限数我等住阿惟越致地于是事中亦所不达世尊如是世界无量无边。

　　一非算数心力所及二非无漏智所思惟三非阿惟越致所达盖惟佛智之所知耳故佛功德如十方大地土十地功德如阎浮地土非虚语也。

　　△三合显久远。

　　尔时佛告大菩萨众诸善男子今当分明宣语汝等是诸世界若着微尘及不著者尽以为尘一尘一劫我成佛已来复过于此百千万亿那由他阿僧祇劫。

　　下尘不下尘界已不可说况界复为尘耶况复过于此耶僧传云罗什旧经无一尘一劫四字有齐高僧昙副诵经感梦云少一句后果得之金光明经云一切海水可知滴数无有能知如来之寿此亦明未来常住非明过去久成也若引证此殊不相应又有约法身解此者则有二迷一法身无始岂论远劫二法身平等何独释迦先成故知不达经宗求深反浅问一切诸佛悉显本不若有显有不显则不得云诸佛道同亦不得云是我方便诸佛亦然若同皆显本则诸佛皆云成佛甚久远耶答显本可同远近不等例如日月灯明八子大通智胜有十六子释迦一子有子是同数不必等又凡成佛则所证三身必同故云诸佛道同三世益物必同故云是我方便诸佛亦然耳况本高迹下本下迹高本迹俱高本迹俱下凡有四句一期开显何必尽同惟原始要终则诸佛所证之体同满三身所起之用同亘三世故不可说有异也初正开近显远竟。

　　△二明三世益物此以最初成道为体为本从体起用为迹又以最初实得体用为本从是以来所有三世体用皆为迹也文分为二初法说二譬说初中二初正明三世益物二总结不虚初又三初明过去益物二明现在益物三明未来益物初又三初过去益物处二拂过去迹疑三明过去益物所宜。

　　今初。

　　自从是来我常在此娑婆世界说法教化亦于余处百千万亿那由他阿僧祇国导利众生。

　　须显处者上明成道甚久久居何处故云常在此界及于余国说法利生也此之娑婆即本应身所居之土今日迹居不移于本但今昔时异见烧者谓近照本者达远故云我净土不毁常在灵鹫山岂离伽耶别求常寂非寂光外别有娑婆。

　　△二拂过去迹疑。

　　诸善男子于是中间我说然灯佛等又复言其入于涅槃如是皆以方便分别。

　　疑曰若成佛如此之久云何经中说于然灯佛时方得授记又既成佛证常住身云何儒童菩萨在然灯时得记弘法寿终入灭更生余处诸如此类不一而足今拂之曰皆是方便分别譬如幻师所现幻事非实尔时方得授记亦非业果分段生身舍寿入灭皆是从本所垂诸化迹耳。

　　△三明过去益物所宜又二初感应二施化。

　　今初。

　　诸善男子若有众生来至我所我以佛眼观其信等诸根利钝随所应度。

　　至我所者即是过去众生渐顿两机冥扣法身也佛眼观者即是久已成佛用佛眼鉴照无有遗差将欲起于劣胜两应而利益之善机凡有二力一感人天华报及三乘权果二感佛道实果若以法眼观知万善缘其轻重各得华报及权果报不能究竟知其终得种智果报若以佛眼圆照万善则能具知始末华果此经一向明佛眼观能知众生所有万善究竟得佛种智果也信等诸根即五根也慧根是了因信进念定四根皆属缘因此二善根各有利钝通摄顿渐机缘顿机利钝即圆别根机渐机利钝即通藏根机又大乘根名利小乘根名钝又小乘根名利人天乘名钝又四教乃至人天诸根各各自论利钝十法界众生所有善根利钝为机如来悉照无有遗差随所应度而现形声饶益也。

　　△二施化又二初明形声两益二明得益欢喜。

　　今初。

　　处处自说名字不同年纪大小亦复现言当入涅槃又以种种方便说微妙法。

　　名字不同年纪大小即非生现生当入涅槃即非灭现灭皆形益也方便说法即声益也处处者竖则微尘劫数横则十方刹海一一劫中皆遍十方一一刹中皆历尘劫无非如来垂迹之时处也名字不同者或示胜应或示劣应或示佛身或示菩萨声闻等身身既不同故名字亦不同也年纪大小者既示有身则有寿命修短不等也应以现生而得度者既能处处非生现生应以现灭而得度者亦必处处非灭现灭故云亦复现言当入涅槃也种种方便说微妙法者或顿或渐或显或密或定不定或兼或但或对或带或施或开或废或立总是如来善巧方便总令众生究竟得成一切种智故微妙也。

　　△二明得益欢喜。

　　能令众生发欢喜心。

　　由施形声两化令得权实四益但云欢喜举一以摄三也初明过去益物竟。

　　△二明现在益物二初感应二施化。

　　今初。

　　诸善男子如来见诸众生乐于小法德薄垢重者。

　　如来见者即佛眼照也诸众生乐小法者所见之机也贪爱二十五有即人天机名乐小法自求现灭即二乘机名乐小法乐于渐次纡回佛道即三教菩萨机亦名为乐小法乃至乐近说者亦名为乐小法缘了二善功用微劣名为德薄见思尘沙无明三惑浓厚名为垢重问非生现生备施顿渐二化七方便等可是乐小法者圆顿赴机是应乐大法者云何通名为乐小法耶答此有四义一约往日虽发大心不能专精多着弊欲不得出世故名弊欲以为小法二约现在如佛未出世诸天人等虽有大机而心染世乐或着邪见故名为乐小法此二义与下譬中宛转于地之意同也三约修行虽不乐三界爱见小法而乐三乘灰断亦名小法虽不乐三乘近果而乐历别修行一乘不能一心圆顿普修故名乐小此三意约因门明乐小法也四约果门乐闻近成之小出释氏宫始得菩提不乐欲闻长远大久之道故言乐小此等小心非始今日若先乐大佛即不说始成说始成者皆为乐小者耳。

　　△二施化二初明现形二明说法。

　　今初。

　　为是人说我少出家得阿耨多罗三藐三菩提然我实成佛已来久远若斯但以方便教化众生令入佛道作如是说。

　　此明现在为众生故非生现生而生实非生也前明顿渐两机来感法身今即现胜劣两应劣应应渐机胜应应顿机此两种应并有生法二身示生之相劣应二身生相者正慧托胎右胁出生即行七步一手指天一手指地自言天上天下唯吾独尊此生身生相也坐吉祥草三十四心断结习尽证得五分法身即法身生相也胜应二身生相者乘旃檀宫与诸菩萨处摩耶胎常说大乘作大佛事从右胁出十方周行各各七步作师子吼此生身生相也寂灭道场坐菩提座金刚后心断无明尽妙觉朗然穷照法性种智圆明万德普备此法身生相也出家者劣应出分段家胜应出二死家得菩提者劣应得生灭四谛所发无漏尽无生智名为菩提胜应照三谛一实之道究竟一切种智为菩提也(胜劣二种生身生相只是一番托胎出生但大小两机所见不同故须甄明非有两番托胎出生也二种出家二种成道二种法身生相亦无不然故云双垂两相二始同时)然我实成佛下明本实不生彼天人阿修罗等今始见此二种生法二身谓言始生其实不然然我实成佛道甚大久远如上所说刹尘之譬尚复过之今日现生非实生也或疑既非实生何故现生释曰但为方便教化德薄垢重众生令入佛道所以作如是说我少出家得菩提耳余大乘经但破劣应生法二身生实非生不破胜应生法二身今云成佛甚久正破胜应法身非从寂场始生故与余经永异。

　　△二明说法又二初正明一代所说二释出巧说之由。

　　今初。

　　诸善男子如来所演经典皆为度脱众生或说己身或说他身或示己身或示他身或示己事或示他事诸所言说皆实不虚。

　　所演经典遍指一代五味八教也皆为度脱众生总释顿渐显密定与不定无非应病与药令得度脱故也或说己身等略举一代教中所有种种差别示现事也说自己往昔因缘名说己身说诸佛菩萨及余弟子种种因缘名说他身现佛界像名示己身现九界像名示他身或现胜应名示己身现劣应身名示他身现佛界事名示己事现九界事名示他事或现种智名示己事现小智断名示他事现大自在名示己事现九恼等名示他事诸所言说皆实不虚者明其不同世间之寓言也为众生故一一示现一一有因有果一一有始有终惟其所说己身他身所示己身他身己事他事并无分毫虚言诳语故能度脱一切众生譬如幻师于四衢道幻作象马牛羊种种诸物象即是象马即是马更无一物而不酷肖乃能令彼愚小欢悦佛亦如是以法性大幻三昧遍于十方三世幻作己身他身己事他事说示于人令彼众生咸得见闻并无一事徒构空言乃使众生信受而得度脱也。

　　△二释出巧说之由又二初明由照权实理故即是说示之本二明由称渐顿机故即是说示之缘。

　　今初。

　　所以者何如来如实知见三界之相无有生死若退若出亦无在世及灭度者非实非虚非如非异不如三界见于三界如斯之事如来明见无有错谬。

　　夫现前一念真如法性本无一法可得而无法不具无法不造一切凡圣平等无差然凡夫及二乘人则滞于二死不能自度自脱因位诸大菩萨则局于数量不能横遍竖穷皆由于此真如法性未能圆满彻证故也惟有如来久远劫来圆满彻证此真法性故能以种智佛眼如实知见分段变易二种三界之相当体即是真如实相了知二种生死即非生死无有若退而在世者既无生死可退则无生死可出故无有若出而灭度者无有生死若退若出是十界实法皆空亦无在世及灭度者是十界假名皆空生死涅槃等如昨梦故非实迷为生死悟证涅槃缘起宛然故非虚无差别而十界差别故非如即差别而一性融通故非异不同二种三界之人或见三界为有或见三界为空故云不如三界见于三界也如斯之事即结指上文所明真俗妙谛即生死无有生死即退无有退即出无有出即在世无在世者即灭度无灭度者即实非实即虚非虚即如非如即异非异是谓即俗而真之事如来以如理智而明见之无有错谬故能随智说于随自意语开权显实开迹显本也无有生死而妄见生死无有退出而妄见退出无在世而妄见在世无灭度而妄见灭度非实而妄见实非虚而妄见虚非如而妄见如非异而妄见异是谓即真而俗之事如来以如量智而明见之无有错谬故能随情说于随他意语为实施权为本垂迹也。

　　△二明由称渐顿机故即是说示之缘。

　　以诸众生有种种性种种欲种种行种种忆想分别故欲令生诸善根以若干因缘譬喻言辞种种说法所作佛事未曾暂废。

　　种种者顿渐利钝千差万别也性者习欲所成指过去根种也欲者乐欲即从种所发之现行也行者随诸乐欲所作善恶业行乃至三乘一乘出世行也忆想分别者随所作行而生于解即相似智慧也于种种性宜用种种为人悉檀于种种欲宜用种种世界悉檀于种种行宜用种种为人对治二悉于种种忆想分别宜用种种第一义悉何以故随其所得忆想之解更为说法即得朗悟第一义故乃至初地欲乐修行第二地时亦必忆想二地之境即是念想若发二地真解即是念想观除言语法灭直至佛地方得究竟离于忆想获常寂照耳故以若干因缘譬喻之辞种种说法令其生诸善根所作佛事未曾暂废也权实善根有三五七九之不同故名为诸究竟皆归一切种智故名佛事三轮不思议化昼夜常演令他得益无有间歇故云未曾暂废二明现在益物竟。

　　△三明未来益物二初正明非灭唱灭以益未来二释须唱灭意初又二初明本实不灭二明方便唱灭。

　　今初。

　　如是我成佛已来甚大久远寿命无量阿僧祇劫常住不灭诸善男子我本行菩萨道时所成寿命今犹未尽复倍上数。

　　甚大久远寿命无量阿僧祇劫牒前过去事也常住不灭正明未来永永恒益物也我本行下举因况果以明常住谓于本未成佛已前初悟圆因而登圆住分证常住法身之寿已不可尽倍于如上所说尘数何况果寿而非常住譬如太子时禄已不可尽况登尊极禄用宁可尽乎当知法身寿命无始无终报身寿命有始无终应身寿命随缘修短示有始终今正明报身修得寿命故过去虽约刹尘为譬仍是有始未来直云常住不灭则是无终也然三身本非一异钝者但见应化不知即报即法所以妄计无常利者即于应化而悟法报所以能知常住耳。

　　△二明方便唱灭。

　　然今非实灭度而便唱言当取灭度如来以是方便教化众生。

　　现在众生见佛闻法或始见我身闻我所说即皆信受入如来慧或先修习学小乘者我今亦令得闻是经入于佛慧既入佛慧即知如来常住不灭不为此人而唱灭也其有悠悠结缘之众乃至五千退席之流移置他方之类现在未得种熟脱者此等众生缘在未来故以唱灭方便而教化之当知三身并有非灭唱灭之义法身非灭唱灭者如净名云法本不生今则无灭即是法身非灭又云是寂灭义即是法身唱灭何者若已了达不唱寂灭为未了者唱耳又若言照寂即是唱灭若言寂照即是唱生夫法身者虽非生非灭而亦有生灭若迷心执着即烦恼生而智慧灭若解心无染即智慧生而烦恼灭灭惑生解此是无常灭若解生惑灭即是寂灭此之生灭悉约法性而辨若无迷解二缘则不唱有此生灭也报身非灭唱灭者谁有智慧谁有烦恼而言智慧能破烦恼此即明闇不相除是报身不灭义众生未了闻此便谓即佛而生憍恣不复修道故复唱言道能灭惑有烦恼时则无智慧有智慧时则无烦恼岂非智慧能灭烦恼耶应身非灭唱灭者应是法报之用体既无灭用岂有穷即是应身不灭但为众生若常见佛则生憍恣故唱我于今夜当取灭度也又法身当体不生不灭报身了达无能生灭应身相续不生不灭是故三身并皆非灭今为方便教化众生应身唱灭事同三身皆唱灭也初正明非灭唱灭以益未来竟。

　　△二释须唱灭意亦二初不灭有损二唱灭有益。

　　今初。

　　所以者何若佛久住于世薄德之人不种善根贫穷下贱贪着五欲入于忆想妄见网中若见如来常在不灭便起憍恣而怀厌怠不能生难遭之想恭敬之心。

　　不种善根则不生真中二善是为无益思惑贪着五欲见惑入于忆想见思方生而不断无明重沓而罔知则不断通别二恶是为有损又起憍恣即增见惑怀厌怠即增思惑故有损不生难遭想即不能生见谛解不生恭敬心即不能生思惟道故无益也若见闻三佛不灭悉有憍恣义闻法身不灭便谓众生如弥勒如一如无二如平等即真由是生于憍心上慢一切烦恼本自不生今亦无灭何须修道即便恣情放逸为是唱言是寂灭义又闻一切众生即菩提相菩提相即烦恼相明闇不相除显出佛菩提便起慢恣不复修善懈怠放逸为是唱言报身智慧能灭烦恼无明力大佛菩提智之所能灭应身不灭憍恣易解。

　　△二唱灭有益。

　　是故如来以方便说比丘当知诸佛出世难可值遇所以者何诸薄德人过无量百千万亿劫或有见佛或不见者以此事故我作是言诸比丘如来难可得见斯众生等闻如是语必当生于难遭之想心怀恋慕渴仰于佛便种善根是故如来虽不实灭而言灭度。

　　是故唱言虽法本不生今亦不灭要须灭惑方乃寂灭此法身难见义虽云智慧不灭烦恼然明时无闇汝今具足烦恼何能有慧当知智慧能灭障惑此报身难见义应身难见易解众生闻是唱灭便于三佛生难遭想恋慕渴仰恶灭善生是故三身虽不实灭而唱灭也初正明三世益物竟。

　　△二总结不虚。

　　又善男子诸佛如来法皆如是为度众生皆实不虚。

　　既成佛已实得三身皆悉不生不灭为诸众生尽未来时现生现灭实得三身亦实不虚现生现灭亦实不虚所以三世众生各各得益亦不虚也若但论理而不论事但论性而不论修则同世间寓言何名不虚又设但论事而不达理但论修而不悟性则同权小生灭境界何名不虚故皆实不虚者即是权实本迹无不诚谛故也初法说竟。

　　妙法莲华经台宗会义卷五之二

　　妙法莲华经台宗会义卷五之三

　　古吴后学蕅益　智旭　述

　　△本门二明三世益物中二譬说二初立譬二法合初中二初良医治子譬譬上三世益物二治子实益譬譬上总结不虚初又三初远行譬譬过去益物二还来譬譬现在益物三复去譬譬未来益物。

　　今初。

　　譬如良医智慧聪达明练方药善治众病其人多诸子息若十二十乃至百数以有事缘远至余国。

　　前法说中有三意初益物处二拂迹疑三益物所宜今但譬益物所宜就所宜中有感应有施化今具譬之譬如良医至善治众病即譬我以佛眼观有能应之智也其人多诸至乃至百数即譬众生来至我所有能感之机也于施化中有形声两益及得益欢喜今略不譬欢喜又略不譬声益于形益中又略不譬非生现生但譬非灭现灭一意即是以有事缘远至他国也言良医者医有十种一者治病病增无损或时致死譬空见外道恣意行恶教人起邪断善根法法身既亡慧命亦死二者治病不增不损譬有见苦行外道投岩赴火苦行行善不得禅定不能断结故不损亦不断善故不增也三者治病损而不增但差已还发譬修定断结外道也四者治病能令差已不发而所治不遍譬二乘人但治一两种有缘者不能遍治一切也五者虽能兼遍而无巧术用治苦痛譬六度菩萨慈悲广治难行苦行释论呼为拙度也六治病巧术治无痛恼但不能治必死之人譬通教菩萨体法巧度但治有反复凡夫不治败种二乘也七虽能治难愈之病不能一时治一切病譬别教地前菩萨也八能一时治一切病而不能令平复如本譬圆教十信也九能遍治一切亦令平复如本而不能令过本譬圆教四十位也十者一时治一切病即能平复又使过本即是如来(医有十种者通收邪正贯彼偏圆前之三种亦称医者佛未出时一切外道皆自谓出家各自领众故也第三医中云差已还发者虽断事惑还堕三涂以见惑未断故随禅受生之后仍受轮回也如阿含云良医有四一善知病相二知病因起三善知方治四毕竟不发但是此中第四第五二种医相何以故所知病相不出界内知病因起不出依正所有方治不逾生灭无常苦空无我不净所云不发秪是住二涅槃若以四名义通诸教则一一教随义各别乃至圆教于理无妨若直引彼以证此经则尚不同通教巧治安譬本门数数生灭深不可也第八不能令平复者自入未深未能令他见本法身法身被无明所覆义如病损令还得见方名为复也第十言过本者法身本有今令证本名之为复以对性德无功用故故修名过然初住已上亦得名为分过由残惑在且名为复又让极地究竟名过也)前三种医即大经中之旧医用乳药也后七并是客医无巧术者但用无常苦无我法如用苦酢咸药有术远来还令服乳即最后究竟良医良者善也具晓八术譬三达五眼也智慧者权实二智深知二谛也聪达者五眼鉴机顿渐不差也明练方药者譬十二部教文理甚深也能诠文如方所诠理如药药通行理今且云理理即摄行也善治众病者譬能观知诸根利钝巧用四悉檀也多诸子息者子义有三种一正因佛子谓一切众生皆有三种性德佛性即是佛子故云其中众生悉是吾子也二缘因佛子谓曾闻一句一偈禀说修行所生微解即了因性所修微行即缘因性正性为本束此三性总名缘因以能资发一实解故故云长者诸子若十二十乃至三十先因游戏入火宅也三了因佛子谓闻法悟道三因开发正因理心发即法身德了因慧心发即般若德缘因善心发即解脱德束此三性总名了因以能了达中道义故故云从佛口生从法化生得佛法分真是佛子也若了因子常得见父父不远行若缘因子机尚未熟父即远行得有饮他毒药之义今云多诸子息正是普收正因子也若十者十界中佛界机也二十者十界中佛及菩萨两界机也乃至百数者十界互具十界故为百也百界并有性德三因并有生善之义故皆名子息也以有事缘者譬此土机浅彼方缘熟也远至他国者譬非灭现灭即所谓亦复现言当入涅槃也。

　　△二还来譬譬现在益物二初譬感应二譬施化。

　　今初。

　　诸子于后饮他毒药药发闷乱宛转于地。

　　此譬上文机应相关见诸众生乐于小法德薄垢重也佛在世时不但已闻法者薄有解行纵令不见闻者亦蒙利益如生盲不见日轮亦藉日轮而得起作佛既非灭示灭不惟大地幽闇纵令曾结缘者通惑未断渐着三界见思毒药故云饮他毒药不知出要故云闷乱轮转六道故云宛转于地也。

　　△二譬施化二初譬现形二譬说法。

　　今初。

　　是时其父还来归家诸子饮毒或失本心或不失者遥见其父皆大欢喜拜跪问讯善安隐归我等愚痴误服毒药愿见救疗更赐寿命。

　　还来归家譬上为是人说我少出家得三菩提非生而现生也或失本心者譬贪着三界失先所种若顿若渐诸善根也或不失者譬虽着五欲不失三乘善根也遥见其父者譬佛出时众生亦见色身而为见思障隔五分不得亲奉法身故云遥也见闻佛出皆有喜敬求救之事具如诸经所明。

　　△二譬说法上文广明一代所说及释巧说之由所谓照理称机今但总明三意初譬佛受请转顿渐法轮二譬劝诫三譬得益。

　　今初。

　　父见子等苦恼如是依诸经方求好药草色香美味皆悉具足捣筛和合与子令服。

　　经方譬顿渐一切诸教典也药草譬顿渐一切诸法门也并是出世正法故名为好色譬大小乘戒戒防身口事相彰显也香譬事理诸禅功德普熏也味譬权实诸慧能证空中理味也皆悉具足者不论顿渐大小偏圆皆有此三学也又色是法身体质义故香是解脱离臭义故味是般若证觉义故大小偏圆一切法门皆悉揽此三德而为体也捣譬空三昧筛譬无相三昧和合譬无作三昧大小偏圆皆有此三种三昧一一三昧皆具戒定慧三亦皆以三德为其体性但有明昧之不同耳又空观如捣假观如筛中观如和合三观皆不离戒定慧亦皆不出三德体性将此法与顿渐众生令其修行名令服也。

　　△二譬劝诫。

　　而作是言此大良药色香美味皆悉具足汝等可服速除苦恼无复众患。

　　汝等可服劝也速除苦恼诫也劝令早服诫令勿迟顿渐诸典俱有劝诫。

　　△三譬得益。

　　其诸子中不失心者见此良药色香俱好即便服之病尽除愈。

　　子既遍收十界故独举不失心者能得现在益也从初成道乃至涅槃最后得度皆由不失三乘善根故耳见色香好即便服之服乃得味得味病除譬因戒生定因定发慧能断三惑也二还来譬譬现在益物竟。

　　△三复去譬譬未来益物上文有二初非灭唱灭次释须唱灭就初又二初明本实不灭二明方便唱灭次文亦二初明不灭有损二明唱灭有益今具譬之即为四初超譬不灭有损二譬方便唱灭三譬唱灭有益四追譬本实不灭。

　　今初。

　　余失心者见其父来虽亦欢喜问讯求索治病然与其药而不肯服所以者何毒气深入失本心故于此好色香药而谓不美。

　　余失心者譬往昔结缘尚浅之人及昔未结缘之辈不能于今佛世得度须至灭后方渐熟脱即是未来机也毒气深入譬上贪着五欲入于忆想妄见网中好色香药而谓不美即是不能持戒习定所以终不能得理味譬上便起憍恣而怀厌怠也。

　　△二譬方便唱灭。

　　父作是念此子可愍为毒所中心皆颠倒虽见我喜求索救疗如是好药而不肯服我今当设方便令服此药即作是言汝等当知我今衰老死时已至是好良药今留在此汝可取服勿忧不差作是教已复至他国遣使还告汝父已死。

　　死时已至譬当入涅槃也留好良药譬留诸经教法门也复至他国譬此方现灭他方现生故上文云惟愿世尊在于他方遥见守护也遣使者或取涅槃中大声普告为使人或用神通或用舍利或用经教等为使人今用四依菩萨语众生云佛已灭度但留此法我今宣弘汝当受行也后时若无四依传述经法则众生岂能自知有佛已灭故用四依为所遣使。

　　△三譬唱灭有益。

　　是时诸子闻父背丧心大忧恼而作是念若父在者慈愍我等能见救护今者舍我远丧他国自惟孤露无复恃怙常怀悲感心遂醒悟乃知此药色香美味即取服之毒病皆愈。

　　△四追譬本实不灭。

　　其父闻子悉已得差寻便来归咸使见之。

　　良由灭后众生醒悟服药修行以作因缘能感未来应化如遗教云其未度者亦皆已作得度因缘也亦有精进苦到即于道场感见诸佛者如天台大师亲见灵山一会俨然未散便是服药病除之验故知灭实不灭益遍未来初良医治子譬譬上三世益物竟。

　　△二治子实益譬譬上总结不虚。

　　诸善男子于意云何颇有人能说此良医虚妄罪不不也世尊。

　　初立譬竟。

　　△二法合。

　　佛言我亦如是成佛已来无量无边百千万亿那由他阿僧祇劫为众生故以方便力言当灭度亦无有能如法说我虚妄过者。

　　成佛已来无量劫合过去益物譬言当灭度合未来益物譬现在易知故略不合亦无能说虚妄合治子实益譬也前已具显过去久远今此合意正欲显示未来常住与大涅槃及金光明义同初长文竟。

　　△二偈颂二初颂正显远二颂三世益物。

　　今初。

　　尔时世尊欲重宣此义而说偈言。

　　自我得佛来所经诸劫数无量百千万亿载阿僧祇。

　　不颂执近之情但颂显远也亿载皆数名。

　　△二颂三世益物二初颂法说二颂譬说初中二初颂正明三世益物二颂总结不虚初又三初颂过去二颂现在三颂未来初又三初超颂过去益物所宜二追颂过去益物处三颂拂过去迹疑。

　　今初。

　　常说法教化无数亿众生令入于佛道尔来无量劫为度众生故方便现涅槃。

　　说法教化颂声益也令入佛道颂得益也方便涅槃颂形益中非灭现灭即兼得非生现生也。

　　△二追颂过去益物处。

　　而实不灭度常住此说法。

　　△三颂拂过去迹疑。

　　我常住于此以诸神通力令颠倒众生虽近而不见。

　　虽近不见故但见儒童得记及寿终等也初颂过去竟。

　　△二颂现在二初颂感应二颂施化。

　　今初。

　　众见我灭度广供养舍利咸皆怀恋慕而生渴仰心众生既信伏质直意柔软一心欲见佛不自惜身命。

　　长文明感应中则云乐于小法德薄垢重今颂明供养渴仰等者彼约不知久成义说今约能感迹化义说也又虽恋慕渴仰乃至不惜身命以佛眼观总是乐于近成小法者耳。

　　△二颂施化。

　　时我及众僧俱出灵鹫山我时语众生常在此不灭以方便力故现有灭不灭。

　　俱出灵鹫山颂现形也我时语众生颂说法也长文颂说法中先正明一代所说次释出巧说之由其文甚广今颂甚略常在此不灭句但颂显实以方便力二句略颂称机也二颂现在竟。

　　△三颂未来长文有二初正明非灭唱灭二释须唱灭意就初又二初明本实不灭二明方便唱灭今颂不次第初先颂方便唱灭兼颂须唱灭意二颂本实不灭兼广释不见得见之由。

　　今初。

　　余国有众生恭敬信乐者我复于彼中为说无上法汝等不闻此但谓我灭度我见诸众生没在于苦恼故不为现身令其生渴仰因其心恋慕乃出为说法。

　　初一偈先明不灭次半偈正颂唱灭次一偈颂释须唱灭意后二句是颂唱灭有益得成未来机应也。

　　△二颂本实不灭兼广释不见得见之由。

　　神通力如是于阿僧祇劫常在灵鹫山及余诸住处众生见劫尽大火所烧时我此土安隐天人常充满园林诸堂阁种种宝庄严宝树多华果众生所游乐诸天击天鼓常作众伎乐雨曼陀罗华散佛及大众。

　　此正颂本实不灭也常在灵鹫山指本时应身居于此土也及余诸住处指本时应身亦遍十方若净若秽诸处也本既在此诸处迹亦不移但众生妄见劫尽而佛土本无生灭即此同居便是方便实报寂光妙土何以言之我此土安隐是佛所证安隐之法即常寂光土也由佛能证即自受用报土也天人常充满者十地为天三十心为人即他受用报土也众生所游乐即方便有余土九种方便众生之所居也天鼓伎乐及天华等即实报土中俗谛胜妙五尘方便土中真谛法性五尘也。

　　我净土不毁而众见烧尽忧怖诸苦恼如是悉充满是诸罪众生以恶业因缘过阿僧祇劫不闻三宝名。

　　此释不见之由由于恶业罪也寂光实报方便三种净土皆悉不毁恶业因缘妄见烧尽在彼众生则是同分妄见以佛菩萨观之还是别业妄见而已。

　　诸有修功德柔和质直者则皆见我身在此而说法。

　　此释得见之由由于修缘了二因也诸者遍指三乘权实缘修及真修也功德是如来室柔和是如来衣质直是如来座相似三法行成则见如来方便应身分证三法行成则见如来实报报身究竟三法行成则见如来寂光法身。

　　或时为此众说佛寿无量久乃见佛者为说佛难值。

　　此总结由于众生有见不见故使如来所说不同意显说虽不同皆实不虚也初颂正明三世益物竟。

　　△二颂总结不虚。

　　我智力如是慧光照无量寿命无数劫久修业所得汝等有智者勿于此生疑当断令永尽佛语实不虚。

　　初一偈颂诸佛如来法皆如是长文引诸佛以证我今颂我以证诸佛也久修业所得正显此品所诠如来寿量是约修得不约性得性得无始无终生佛体同修得有始无终佛佛道同唯其有始故过去实成有久有近唯其无终故尽未来时常住不灭也次一偈颂为度众生皆实不虚结劝令断执近之疑也初颂法说竟。

　　△二颂譬说二初颂立譬二颂法合。

　　今初。

　　如医善方便为治狂子故实在而言死无能说虚妄。

　　初三句但颂非灭现灭一意即显三世益物方便又显灭实非灭过去久远未来常住皆实不虚矣第四句即颂总结不虚。

　　△二颂法合。

　　我亦为世父救诸苦患者为凡夫颠倒实在而言灭以常见我故而生憍恣心放逸着五欲堕于恶道中。

　　此亦总颂非灭现灭一意兼颂不灭有损以显唱灭是方便也。

　　我常知众生行道不行道随所应可度为说种种法每自作是意以何令众生得入无上慧速成就佛身。

　　此正颂合总结不虚犹良医之方便治子病也初正开近显远竟。

　　△释如来寿量品竟次释分别功德品。

　　分别功德品第十七

　　此品具有授记领解流通于授记及流通中各有浅深不同故言分别佛说寿量本迹二种弟子得种种益乃至现在四信灭后五品亦皆得益故言功德(本弟子即地涌众迹弟子即灵山众)。

　　△二总授法身记三初经家总叙二如来分别三瑞表圆益。

　　今初。

　　尔时大会闻佛说寿命劫数长远如是无量无边阿僧祇众生得大饶益。

　　△二如来分别。

　　于时世尊告弥勒菩萨摩诃萨阿逸多我说是如来寿命长远时六百八十万亿那由他恒河沙众生得无生法忍。

　　迹门三周说法三根得记并是初住无生法忍见道之位今闻本门复有尔许众生得入圆住故知一代极唱利益难思也。

　　复有千倍菩萨摩诃萨得闻持陀罗尼门。

　　先已证无生者今闻本门极唱转入修道增圆妙道损变易生证圆十住得大闻持圆顿妙法能受能持犹如大海普能受持龙王雨也。

　　复有一世界微尘数菩萨摩诃萨得乐说无碍辩才。

　　此是增道损生证圆十行不思议假恒沙佛法横竖贯通故能自在演说辩才无碍也。

　　复有一世界微尘数菩萨摩诃萨得百千万亿无量旋陀罗尼。

　　此是增道损生证圆十回向法事理圆融真俗不二一中无量无量中一重重旋转互总互持也。

　　复有三千大千世界微尘数菩萨摩诃萨能转不退法轮。

　　此是增道损生证圆初地心心流注萨婆若海圆转三不退轮也。

　　复有二千中国土微尘数菩萨摩诃萨能转清净法轮。

　　此是增道损生证圆二地自离三惑垢令他离三惑垢故云转清净法轮也。

　　复有小千国土微尘数菩萨摩诃萨八生当得阿耨多罗三藐三菩提。

　　此是增道损生证圆四地止余八品微细无明故云八生当得菩提也断一品入五地断二品入六地断三品入七地断四品入八地断五品入九地断六品入十地断七品入等觉断八品尽入妙觉每断一品无明即损一变易生增明一分中道也。

　　复有四四天下微尘数菩萨摩诃萨四生当得阿耨多罗三藐三菩提。

　　此是增道损生证圆八地止余四品微细无明也损一生入九地损二生入十地损三生入等觉损四生尽即成妙觉。

　　复有三四天下微尘数菩萨摩诃萨三生当得阿耨多罗三藐三菩提。

　　此是增道损生证圆九地故止余三生也。

　　复有二四天下微尘数菩萨摩诃萨二生当得阿耨多罗三藐三菩提。

　　此是增道损生证圆十地故止余二生也。

　　复有一四天下微尘数菩萨摩诃萨一生当得阿耨多罗三藐三菩提。

　　此是增道损生证圆等觉故止余一生也。

　　复有八世界微尘数众生皆发阿耨多罗三藐三菩提心。

　　此即博地凡夫由闻经力证圆十信发相似心也本门得道如此之多一切诸经皆所不及良由原本垂迹处处开引中间相值数数成熟今世五味节节调伏收罗结撮归会法华譬如田家春生夏长耕种耘治秋收冬藏一时获刈此后虽复有得道者如捃拾耳问授法身记何缺五地六地七地人耶答此非思议可知惟如来能分别惟补处能领解何必于此生疑问闻持陀罗尼等何与旧文对位又略不同答无生忍等名字并通偏圆权实本无一定但须消释令会圆理今约义便作此分配若欲互融何所不可当知惟八生四生等的有次序余皆约义配释而已二如来分别竟。

　　△三瑞表圆益。

　　佛说是诸菩萨摩诃萨得大法利时于虚空中雨曼陀罗华摩诃曼陀罗华以散无量百千万亿宝树下师子座上诸佛并散七宝塔中师子座上释迦牟尼佛及久灭度多宝如来亦散一切诸大菩萨及四部众又雨细末栴檀沉水香等于虚空中天鼓自鸣妙声深远又雨千种天衣垂诸璎珞真珠璎珞摩尼珠璎珞如意珠璎珞遍于九方众宝香炉烧无价香自然周至供养大会一一佛上有诸菩萨执持幡盖次第而上至于梵天是诸菩萨以妙音声歌无量颂赞叹诸佛。

　　此中亦有六瑞一雨华瑞二雨香瑞表圆妙慧福自行德也三天鼓瑞四天衣璎珞瑞表圆妙教行化他德也五烧香供养瑞六幡盖赞叹瑞表圆妙自行化他同归极果也初虚空雨华者虚空表平等法性从此法性出生四十真位圆妙慧华也前文既借分身表应释迦表报多宝表法今先散分身诸佛次及释迦多宝意显三身虽非一异而由得见应身乃知报身修德及法身性德也亦散一切菩萨四众即表大会皆得圆因妙慧皆成三身妙果无差别也细末栴檀沉水诸福德香亦从法性出生亦以奉供三身普及四众文影略耳天鼓自鸣是表圆音演深妙教千种天衣表寂灭忍衣遍覆一切垂诸璎珞表戒定慧陀罗尼四种璎珞摄化众生令生喜悦也摩尼此云如意又言如意珠者或是偶尔重文华梵双举或以四璎珞字用拟戒等四璎珞也遍于九方者本从上方雨垂遍于八方及下地也问何不如华严云充满十方耶答华严以十表无尽此经以一表同归今云遍于九方正表一佛界理遍该九界九界无非一佛界也众宝香炉烧无价香自然周至供养大会者即表自行妙德总趣极果也前既雨华雨香用表福慧今之烧香即以烧表慧以香表福供养大会三身诸佛普及菩萨四众诸未来佛故云趣极果也言自然者不由人力亦从法性虚空而显现也有诸菩萨者亦是自然化现诸菩萨像亦从法性虚空出生也幡者转义即表增道损生盖者覆义即表慈悲益物次第而上即表从因至果至于梵天者梵是净义即表究竟四德妙音歌颂赞叹诸佛即表以佛道声令一切闻上既以天鼓表化他之教衣璎表化他之行今还用幡盖表行歌赞表教二种化他妙德同趣极果也圆益既深故现瑞以表之华严佛顶诸经说大法竟皆现奇瑞此经何独不然二总授法身记竟。

　　△三弥勒总申领解上迹门中菩萨亦悟而大事未毕所以不陈今本门既竟故托补处以总申之文分为三初颂时众得解二颂如来分别三颂瑞表圆益。

　　今初。

　　尔时弥勒菩萨从座而起偏袒右肩合掌向佛而说偈言。

　　一切菩萨分证法空名之为座今从座起表不住所证展转增进也本实迹权向未发迹如右肩被覆今已开竟故偏袒以表之本迹虽殊不思议一故合掌以表之增道损生速趣极果故向佛以表之。

　　佛说希有法昔所未曾闻世尊有大力寿命不可量无数诸佛子闻世尊分别说得法利者欢喜充遍身。

　　△二颂如来分别。

　　或住不退地或得陀罗尼或无碍乐说万亿旋总持。

　　不退地即颂无生法忍初住念不退位余可知。

　　或有大千界微尘数菩萨各各皆能转不退之法轮复有中千界微尘数菩萨各各皆能转清净之法轮复有小千界微尘数菩萨余各八生在当得成佛道复有四三二如此四天下微尘诸菩萨随数生成佛或一四天下微尘数菩萨余有一生在当成一切智如是等众生闻佛寿长远得无量无漏清净之果报。

　　无量无漏拣异二乘之有量也妙因所感故言清净无障碍土故言果报。

　　复有八世界微尘数众生闻佛说寿命皆发无上心。

　　二颂如来分别竟。

　　△三颂瑞表圆益。

　　世尊说无量不可思议法多有所饶益如虚空无边雨天曼陀罗摩诃曼陀罗释梵如恒沙无数佛土来雨旃檀沉水缤纷而乱坠如鸟飞空下供散于诸佛。

　　此颂雨华雨香二瑞总皆供散诸佛也长有释梵二句以表机遍十方。

　　天鼓虚空中自然出妙声天衣千万种旋转而来下。

　　此颂天鼓天衣二瑞略不颂璎珞而天衣长有万字正显所覆必多。

　　众宝妙香炉烧无价之香自然悉周遍供养诸世尊。

　　此颂烧香供养瑞也长文云大会今颂云世尊当知大会皆是三世佛也。

　　其大菩萨众执七宝幡盖高妙万亿种次第至梵天一一诸佛前宝幢悬胜幡亦以千万偈歌咏诸如来。

　　此颂幡盖赞叹瑞也。

　　如是种种事昔所未曾有闻佛寿无量一切皆欢喜佛名闻十方广饶益众生一切具善根以助无上心。

　　此结颂瑞表圆益不同循常瑞相故云昔所未曾有也二本门正说段竟。

　　△三流通段此下共有十一品半经文尽属流通今且逐近以三品半而为本门流通者凡有两意一者四信五品并以闻寿长远而为言端随喜功德法师功德两品只是申明初品因果功德不轻一品只是引证赞毁福罪当知此三品半正为流通本门例如法师至安乐行五品正为流通迹门也二者既以初品别序为迹门序迹门自具三段故以此三品半而为本门流通本门亦具三段本迹各三束为正说乃以通序五事而序两门嘱累八品流通两门体格周正眉目分明也今就此三品半分为三意初一品半明初品因功德以劝流通二法师功德品明初品果功德以劝流通三不轻品引信毁福罪证劝流通初中二初明现在四信二明灭后五品初又四初一念信解二解其言趣三闻持供养四深信观成初又二初长文二偈颂初又三初出相貌二明功德三明位行不退。

　　今初。

　　尔时佛告弥勒菩萨摩诃萨阿逸多其有众生闻佛寿命长远如是乃至能生一念信解。

　　上已分别闻佛寿长得益深广未入住者悟无生忍已入住者增道损生位邻极圣未发心者发无上心入于十信此皆夙种既深现得熟脱无生发心二位并属当机增道损生通于影响发起当机三众故属正说授记段也今流通之始乃约初结缘人未登十信或从此会略闻或从现在诸菩萨等展转得闻闻佛寿命长远如是然时既甚促闻亦不多故云乃至能生一念信解极言其时之暂而获益之浅也夫一念者即现前一念介尔之心也信解者信佛本地所证之理是法界妙理此理非实非权而能实能权自行冥理名实化他种种方便名权此理非本非迹而能本能迹初证权实体用名本证后所施体用权实名迹又信解此理既是释尊之所久证亦是众生之所久迷亦是现前介尔一念之所同具故曰如心佛亦尔如佛众生然心佛及众生是三无差别如是随所闻处豁尔开明随语而入无有挂碍信一切法皆是佛法(即权而实不思议真)又信佛法不隔一切法(即实而权不思议俗)不得佛法不得一切法(双遮)而见一切法亦见佛法(双照此二句是不思议中)即一而三(随举一谛皆具三谛)即三而一(虽分三谛秪是一心)亦是行于非道通达佛道(九界非道纯是佛界妙道之用释上一切法皆是佛法也)行于佛道通达一切道(释上佛法不隔一切法也)不得佛道一切道(释双遮)而通达佛道一切道(释双照)无所有而有(三谛皆有)有而无所有(三谛皆无)非所有非无所有(三谛皆非有非无)如门前路通达一切东西南北无有壅碍眼耳鼻舌身意凡有所对悉亦如是(六尘体是法界亘古亘今无非圆妙三谛也)无疑曰信明了曰解是为一念信解心也(上约闻法信解即是信行)若坐思惟随所思惟豁然开悟通达三谛亦复如是(更约思惟而生一念信解即是法行)如是信解即十信初心未得六根清净未入铁轮正位也。

　　△二明功德二初总论无量二格量显多。

　　今初。

　　所得功德无有限量。

　　△二格量显多又二初举五度为格量本二正格信解功德甚多。

　　今初。

　　若有善男子善女人为阿耨多罗三藐三菩提故于八十万亿那由他劫行五波罗蜜檀波罗蜜尸罗波罗蜜羼提波罗蜜毗梨耶波罗蜜禅波罗蜜除般若波罗蜜。

　　般若即是今之正慧故言除般若也问既离般若则前五不应名波罗蜜答约别教人为求无上菩提各自于五而尽其边亦得名度以别教十向后心名假边际故也问别教亦有次第般若还同所校何以除之答竖论空假般若可为所校中证不殊名等体等故须除也。

　　△二正格信解功德甚多。

　　以是(五度)功德比前(一念信解)功德百分千分百千万亿分不及其一乃至算数譬喻所不能知。

　　△三明位行不退。

　　若善男子善女人有如是功德于阿耨多罗三藐三菩提退者无有是处。

　　别六心犹退七心不退今圆初心即不退者闻寿量功德自外而资圆顺信解自内而熏故不退也初长文竟。

　　△二偈颂三初超颂功德二颂位行不退三追颂相貌初又二初超颂格量显多二追颂总论无量初又二初颂举五度为格量本二颂正格信解功德甚多。

　　今初。

　　尔时世尊欲重宣此义而说偈言。

　　若人求佛慧于八十万亿那由他劫数行五波罗蜜于是诸劫中布施供养佛及缘觉弟子并诸菩萨众珍异之饮食上服与卧具旃檀立精舍以园林庄严如是等布施种种皆微妙尽此诸劫数以回向佛道若复持禁戒清净无缺漏求于无上道诸佛之所叹若复行忍辱住于调柔地设众恶来加其心不倾动诸有得法者怀于增上慢为斯所轻恼如是亦能忍若复勤精进志念常坚固于无量亿劫一心不懈息又于无数劫住于空闲处若坐若经行除睡常摄心以是因缘故能生诸禅定八十亿万劫安住心不乱持此一心福愿求无上道我得一切智尽诸禅定智是人于百千万亿劫数中行此诸功德如上之所说。

　　△二颂正格信解功德甚多。

　　有善男女等闻我说寿命乃至一念信其福过于彼。

　　初超颂格量显多竟。

　　△二追颂总论无量。

　　若人悉无有一切诸疑悔深心须臾信其福为如此。

　　须臾即一念也初超颂功德竟。

　　△二颂行位不退又二初明不易信解二明信解则必发愿故得不退。

　　今初。

　　其有诸菩萨无量劫行道闻我说寿命是则能信受。

　　其有诸菩萨者约钝根菩萨言也行道经无量劫善根淳熟方能信受根若未熟佛不为说设令闻之彼必疑惑故信解诚不易也今若利根初闻即能一念信解便可等彼久行菩萨亦且超过彼矣。

　　△二明信解则必发愿故得不退。

　　如是之人等顶受此经典愿我于未来长寿度众生如今日世尊诸释中之王道场师子吼说法无所畏我等未来世一切所尊敬坐于道场时说寿亦如是。

　　如是之人等者双指利钝两根言也闻而信解则必顶受发愿所以决不退也问近成者无长可说何得皆言亦如是耶答言如是者谓说常寿若得常寿尽未来际必当过此何但如是今从实成已来故且举尔许尘劫耳二颂行位不退竟。

　　△三追颂相貌。

　　若有深心者清净而质直多闻能总持随义解佛语如是之人等于此无有疑。

　　长文直明乃至能生一念信解便即较显功德今正释出相貌以显一念信解之难得也若欲于此佛寿长远而无有疑不论久行始行须有深心又须清净质直又须多闻总持能随义解不随文字具此三法方能一念信解则一念信解谈何容易信解既不容易所以功德不得不多也深心者上求下化之心了知心佛众生理元不二依之而起无作四弘故名深心即如来室也清净而质直者不为五住所污正念真如即如来衣也多闻能总持随义解佛语者随有所闻便能总一切法持一切义便能解了如来随智随情等语故虽少闻多解义亦名为多闻即如来座也有此观行三法乃能信解究竟三法既信究竟三法之理乃于究竟位中所有本迹之事亦无疑也初一念信解竟。

　　△二解其言趣。

　　又阿逸多若有闻佛寿命长远解其言趣是人所得功德无有限量能起如来无上之慧。

　　前但一念信解如人饮水冷暖自知今解其言趣便可略举似人故能起自他无上之慧也。

　　△三闻持供养。

　　何况广闻是经若教人闻若自持若教人持若自书若教人书若以华香璎珞幢幡缯盖香油苏灯供养经卷是人功德无量无边能生一切种智。

　　广闻广持广书广修供养自行化他功德外资令内智疾入故能生一切种智也。

　　△四深信观成。

　　阿逸多若善男子善女人闻我说寿命长远深心信解则为见佛常在耆阇崛山共大菩萨诸声闻众围绕说法又见此娑婆世界其地琉璃坦然平正阎浮檀金以界八道宝树行列诸台楼观皆悉宝成其菩萨众咸处其中若有能如是观者当知是为深信解相。

　　见佛常在灵山共大菩萨诸声闻众说法者方便有余土相也又见娑婆其地琉璃乃至菩萨咸处其中者实报庄严土相也理具此相今依理修观故观成而相可见又见此相虽未真证以观力故暂见二土若三惑分灭方永与相应也有余土中有声闻者藏通两教二乘已断通惑出生其中仍本为名实报土中纯诸菩萨亦是他受用耳但依此观渐深渐成入圆初住则任运遍见应用无方矣问称理修观但观一念妙理即足何须约土以明深信解相答藏通初心皆灭阴入况能见士别教初心亦且破阴后心乃见帝网之土唯圆即观一念三千三谛具足是则一心一切心一身一切身一土一切土一念俱观若身心土若空假中更无前后故观成时一心见一切心一身见一切身一土见一切土十方诸佛身中现故故于自心常寂光中遍见十方一切身土若但观心而不观具何异权乘若唯观他遮那之土必迷自境若了心境则自即他故他即自故观土既尔身佛心然故闻长寿须了宗旨所以本门闻寿益倍余经良由所闻异常故也初明现在四信竟。

　　△二明灭后五品二初列五品粗格量后四品功德二随喜功德品广格量初品功德广格量已况出胜者可以意得佛不烦文巧说若此也初中二初长文二偈颂长文为五初直起随喜心二加受持读诵三加教人四加兼行六度五加正行六度。

　　今初。

　　又复如来灭后若闻是经而不毁訾起随喜心当知已为深信解相。

　　初品标人而已格量在后品说。

　　△二加受持读诵二初标人相二格量功德。

　　今初。

　　何况读诵受持之者。

　　△二格量功德。

　　斯人则为顶戴如来阿逸多是善男子善女人不须为我复起塔寺及作僧坊以四事供养众僧所以者何是善男子善女人受持读诵是经典者为已起塔造立僧坊供养众僧则为以佛舍利起七宝塔高广渐小至于梵天悬诸幡盖及众宝铃华香璎珞末香涂香烧香众鼓伎乐箫笛箜篌种种舞戏以妙音声歌呗赞颂则为于无量千万亿劫作是供养已。

　　不须为我复起塔寺等者初心恐被事缘纷动妨修正业故也则为以佛舍利等者指此经文所诠之理即是法身全身舍利能诠之文不异七宝高广妙塔能所和合不二亦是第一义僧故直专持此经即为广大供养废事从理所益弘多若至后心理观既熟则涉外不妨内观事资于道如油多火猛顺流扬帆又加橹棹其势转疾也问若持经即是起塔乃至即是第一义僧不须起塔供僧者则持经亦即第一义戒不须复持戒耶答持经即顺理戒任运不犯性罪亦自任运持得初篇二篇所谓乘急戒缓非全无戒也若至兼行六度则五篇七聚性业遮业悉皆清净是乘戒俱急也又凡修圆观者理须自思若初心念念常在四种三昧容于二篇之外所有遮罪或可少违若未专于四种三昧则五篇七聚菩萨重轻不可微犯方合一期教门大旨何以故出家菩萨具足坚持毗尼篇聚大乘戒意一切皆然况仅护篇聚于彼梵网八万律仪犹未足为持相但因此土器劣且以小检助成大仪仍须备晓开遮轻重制缘渐顿舍义有无坐次分流忏法天隔复有七众同否大小共别方于自行量己品位去取适时勿慕大节而昧存亡勿据小文而迷观道若得今意先以理教定次以行位验倘不尔者鸟鼠人也安论品位乎敬请受佛遗言少分恭禀。

　　△三加教人二初标人相二格量功德。

　　今初。

　　阿逸多若我灭后闻是经典有能受持若自书若教人书。

　　△二格量功德。

　　则为起立僧坊以赤栴檀作诸殿堂三十有二高八多罗树高广严好百千比丘于其中止园林浴池经行禅窟衣服饮食床褥汤药一切乐具充满其中如是僧坊堂阁若干百千万亿其数无量以此现前供养于我及比丘僧是故我说如来灭后若有受持读诵为他人说若自书若教人书供养经卷不须复起塔寺及造僧房供养众僧。

　　前但自己读诵受持便为具足供养三宝况今转以教人则法施功德宁非供养中最耶。

　　△四加兼行六度二初标人相二格量功德。

　　今初。

　　况复有人能持是经兼行布施持戒忍辱精进一心智慧。

　　圆观渐深涉事不坊正行故以事助理名兼行也。

　　△二格量功德。

　　其德最胜无量无边譬如虚空东西南北四维上下无量无边是人功德亦复如是无量无边疾至一切种智。

　　△五加正行六度二初标人相二格量功德。

　　今初。

　　若人读诵受持是经为他人说若自书若教人书复能起塔及造僧房供养赞叹声闻众僧亦以百千万亿赞叹之法赞叹菩萨功德又为他人种种因缘随义解说此法华经(财法二施)复能清净持戒与柔和者而共同止(如法持戒统理大众)忍辱无瞋志念坚固(忍)常贵坐禅得诸深定(禅)精进勇猛摄诸善法(进)利根智慧善答问难(般若)。

　　安乐行中不亲近求声闻人亦不说过亦不赞美今云供养赞叹声闻众僧何耶始心观浅恐染小习故诫勿亲近今观深力大故供养赞叹于彼即能化彼令趣大乘又复弥助权实不二妙观也文中先禅后进义无先后。

　　△二格量功德。

　　阿逸多若我灭后诸善男子善女人受持读诵是经典者复有如是诸善功德当知是人已趣道场近阿耨多罗三藐三菩提坐道树下阿逸多是善男子善女人若坐若立若行处此中便应起塔一切天人皆应供养如佛之塔。

　　已趣道场坐道树下者位在铁轮不久得入铜轮能八相作佛也坐立行处便应起塔皆应供养如佛塔者初依人号如来也结此五品初三是闻慧第四是思慧第五是修慧都是十信前耳或云初随喜品即是入信心位分一品为两心五品即十信心是铁轮六根清净位也今谓两释理须并存若圆教利根一念随喜初垢先落乃至正行尘沙亦尽即相似如来铁轮位也若解虽圆顿事障未除仅能圆伏五住通惑种子尚存即观行如来具缚凡夫能知如来秘密之藏也若以五品对前四信则初二品即一念信解第三品即解其言趣第四品即闻持供养第五品即深信观成其义既齐四五无别但是灭后加读诵位为第二品耳初长文竟。

　　△二偈颂四初颂第二品(至)四颂第五品。

　　今初。

　　尔时世尊欲重宣此义而说偈言。

　　若我灭度后能奉持此经斯人福无量如上之所说是则为具足一切诸供养以舍利起塔七宝而庄严表刹甚高广渐小至梵天宝铃千万亿风动出妙音又于无量劫而供养此塔华香诸璎珞天衣众伎乐然香油苏灯周匝常照明恶世法末时能持是经者则为已如上具足诸供养。

　　△二颂第三品。

　　若能持此经则如佛现在以牛头栴檀起僧房供养堂有三十二高八多罗树上馔妙衣服床卧皆具足百千众住处园林诸浴池经行及禅窟种种皆严好。

　　△三颂第四品。

　　若有信解心受持读诵者若复教人书及供养经卷散华香末香以须曼薝卜阿提目多伽熏油常然之如是供养者得无量功德如虚空无边其福亦如是。

　　长行但云兼行布施等今颂供养经卷即兼行之意也须曼华此云善摄意华薝卜华此云黄华阿提目多伽华此云龙䑛华又云善思夷华。

　　△四颂第五品。

　　况复持此经兼布施持戒忍辱乐禅定不瞋不恶口恭敬于塔庙谦下诸比丘远离自高心常思惟智慧有问难不瞋随问为解说若能行是行功德不可量若见此法师成就如是德应以天华散天衣覆其身头面接足礼生心如佛想又应作是念不久诣道树得无漏无为广利诸人天其所住止处经行若坐卧乃至说一偈是中应起塔庄严令妙好种种以供养佛子住此地则是佛受用常在于其中经行及坐卧。

　　初列五品粗格量后四品功德竟。

　　妙法莲华经台宗会义卷五之三
卍新纂续藏经第 32 册 No. 0616 法华经会义


　　卷六之一

　　△释分别功德品竟次释随喜功德品。

　　随喜功德品第十八

　　随者闻深奥法随顺事理无二无别喜者庆己庆人理者现前一念心之本性即是法界实相之体非本非迹名为理本非实非权名为实理事者如来久远证此妙理故名为本从本遍垂三世十方种种应化故名为迹本是自行契理之修德迹是果后利他之妙用本迹二事同依一理故云本迹虽殊不思议一直诠如此圆妙事理名之为实种种方便引导众生名之为权非实则权无所依非权则实无由显呼此实理实事为理呼彼权理权事为事事理虽殊心外无法亦是不思议一今顺理者闻佛本地久远久远证于妙理信顺不逆无一毫疑滞顺事者闻佛三世益物横竖该亘遍一切处亦无一毫疑滞即广事而达深理即深理而达广事不二而二故言事理不别而别故言本迹(本迹皆约事说)虽二虽别无二无别(理具三千事造三千同居一念故虽二无二本时事理迹中事理不思议一故虽别无别)如此信解名之为随如来证此现前一念之实相故本迹权实不可思议我及众生同此心性佛既若此我及众生亦当得之故庆己庆人名之为喜又本迹权实虽复性具如来出世四十余年未显真实七方便人不闻诚谛庆我及人以凡夫心等佛所知用所生眼同如来见如此知见究竟法界深广无涯底无等无等等故名随喜以顺理故有实功德以顺事故有权功德以庆己故有智慧自行功德以庆人故有慈悲化他功德权实自他合而说之故言随喜功德品此世界意也(事理本迹自他今昔相望故为世界)第五十人是初品之初初但有一念妙解但有一念庆己庆他未有圆行恩未及人所获功德不可得比况复最初于会闻者况复读诵讲说兼行正行况复十信十住十行乃至等妙谁闻如是深妙功德而不景慕如来说此令物尚之故言随喜功德品此为人意也上来称美持经功德时众咸谓入真因位乃致斯德于彼初心之初起轻弱想忽闻好坚处地芽已百围频伽在㲉声胜众鸟希有奇特轻想释然故名随喜功德品此对治意也外道得五通者能移山竭海而不能伏见爱不及暖法人二乘无学子果俱脱犹被涅槃缚不知其因果俱权通教人修因虽巧发心不识五百由旬得果止除四住通惑别人虽胜二乘修因则偏其门又拙非佛所赞皆不及初随喜人佛今举观行初心以况极果都胜诸教故言随喜功德品此即约教以显第一义也。

　　△二广格量初品功德二初问二答。

　　今初。

　　尔时弥勒菩萨摩诃萨白佛言世尊若有善男子善女人闻是法华经随喜者得几所福而说偈言。

　　世尊灭度后其有闻是经若能随喜者为得几所福。

　　前品已格后四功德不说初品故弥勒承机问出也。

　　△佛答为二初长文二偈颂长文为二初答内心随喜人功德二直明外听法人功德初中五初约展转相教举最后人以显初心之初二格量本三问四答五正格量。

　　今初。

　　尔时佛告弥勒菩萨摩诃萨阿逸多如来灭后若比丘比丘尼优婆塞优婆夷及余智者若长若幼(余智者谓未受四众戒律不得名为比丘优婆塞等而宿有大乘智种闻能信解便可随力演说不论年长年幼也)闻是经随喜已从法会出至于余处若在僧坊若空闲地若城邑巷陌聚落田里如其所闻(文义不谬)为父母宗亲善友知识随力演说是诸人等闻已随喜复行转教余人闻已亦随喜转教如是展转至第五十阿逸多其第五十善男子善女人随喜功德我今说之汝当善听。

　　展转至第五十意显后后渐劣于前前也何者四依弘法必具辩才闻而随喜法味必厚逮彼闻者从法会出随力演说虽云如其所闻理决不谬而辩说庄严未必遂能与法师同况能过之如是展转第二第三或十二十已渐不如况至第五十人岂不更劣又前之四十九人皆有转教功德今第五十但论一念随喜不论更复转教当知正是初品之初初今约此初初一念随喜而明功德则后后不言可知言展转至五十者但欲显于法味渐薄功德渐劣不必约表法释。

　　△二格量本。

　　若四百万亿阿僧祇世界六趣四生众生卵生胎生湿生化生若有形无形有想无想非有想非无想无足二足四足多足如是等在众生数者有人求福随其所欲娱乐之具皆给与之一一众生与满阎浮提金银琉璃砗磲码瑙珊瑚琥珀诸妙珍宝及象马车乘七宝所成宫殿楼阁等是大施主如是布施满八十年已而作是念我已施众生娱乐之具随意所欲然此众生皆已衰老年过八十发白面皱将死不久我当以佛法而训导之即集此众生宣布法化示教利喜一时皆得须陀洹道斯陀含道阿那含道阿罗汉道尽诸有漏于深禅定皆得自在具八解脱。

　　六趣天人阿修罗地狱鬼畜生也受生之法不出四种在㲉曰卵处腹曰胎暖气曰湿变易曰化天但化生人具四生而多胎生修罗四生地狱化生鬼畜具四有形谓欲色二界无形谓无色界有想谓空处识处无想谓无所有处非有想非无想即非想非非想处也。

　　△三问。

　　于汝意云何是大施主所得功德宁为多不。

　　△四答。

　　弥勒白佛言世尊是人功德甚多无量无边若是施主但施众生一切乐具功德无量何况令得阿罗汉果。

　　△五正格量。

　　佛告弥勒我今分明语汝是人以一切乐具施于四百万亿阿僧祇世界六趣众生又令得阿罗汉果所得功德不如是第五十人闻法华经一偈随喜功德百分千分百千万亿分不及其一乃至算数譬喻所不能知阿逸多如是第五十人展转闻法华经随喜功德尚无量无边阿僧祇何况最初于会中闻而随喜者其福复胜无量无边阿僧祇不可得比。

　　夫受施之人满四百万亿阿僧祇界不为不多矣先与世乐满八十年后与法乐证四圣果不为不大矣而不及初初一念圆随喜者充此一念必当尽虚空界尽未来时普度一切皆令成佛最后功德不离最初一念故也又约大论较量之意以释此旨满阎浮提人福不及西瞿耶尼一人福满西洲人福不如东弗婆提一人福满三洲人福不及北郁单越一人福满四洲人福不及一四天王四天王不及一释乃至第六天不及一梵福又初禅不及二禅二禅不及三禅三禅不及四禅乃至无所有处不及非非想处非非想处三界极尊不及须陀洹福须陀洹不及二果二果不及三果三果不及四果四果不及辟支藏教二乘不及通教体法二乘体法二乘不及出假菩萨通教菩萨不及别教初心以闻中故别教十回向后心不及圆教随喜初心以圆闻故故知华严较量发心功德犹未为奇此经较量随喜功德最为难信然一念随喜便具十乘若解十乘则功德有据请略明之随者顺事顺理事理即不思议境也喜者庆己庆人即菩提心也一念随喜不散即止不昏即观是善巧安心也顺理圆伏无明见思顺事圆伏尘沙无知是破法遍也了达权实不二是识通塞也只于一念心中信解不可思议佛法即圆念处法尔具足七科道品是调适也既随喜已悯己伤他必修五悔是助开也既能信顺事理本迹决不以凡妄拟上圣是知次位他顺事顺理强软诸魔所不能动是能安忍也实心系实境实缘次第生实实迭相注是离法爱也如此功德岂世间财施小果法施所能及哉如此圆观岂次第修中者所能及哉初答内心随喜人功德竟。

　　△二直明外听法人功德四初自往二分座三劝他四具听修行。

　　今初。

　　又阿逸多若人为是经故往诣僧坊若坐若立须臾听受缘是功德转身所生得好上妙象马车乘珍宝辇舆及乘天宫。

　　△二分座。

　　若复有人于讲法处坐更有人来劝令坐听若分座令坐是人功德转身得帝释坐处若梵王坐处若转轮圣王所坐之处。

　　△三劝他。

　　阿逸多若复有人语余人言有经名法华可共往听即受其教乃至须臾间闻是人功德转身得与陀罗尼菩萨共生一处(一)利根(二)智慧(三)百千万世终不喑哑(四)口气不臭(五)舌常无病(六)口亦无病(七)齿不垢黑(八九)不黄(十)不疏(十一)亦不缺落(十二)不差(十三)不曲(十四)唇不下垂(十五)亦不褰缩(十六)不粗涩(十七)不疮胗(十八胗口疮也)亦不缺坏(十九二十)亦不呙斜(二十一二十二)不厚(二十三)不大(二十四)亦不黧黑(二十五)无诸可恶(二十六)鼻不匾𠥶(二十七)亦不曲戾(二十八)面色不黑(二十九)亦不狭长(三十三十一)亦不窳曲(三十二)无有一切不可喜相(三十四)唇舌牙齿悉皆严好(三十五六七八)鼻修高直(三十九四十四十一)面貌圆满(四十二)眉高而长(四十三四)额广平正(四十五六七)人相具足(四十八)世世所生见佛(四十九)闻法信受教诲(五十)。

　　此文亦有六根功德利根是六根皆利智慧是意功德不喑哑是舌功德修高直是鼻功德见佛是眼功德闻法是耳功德余是身功德后明六根清净是相似位功德今是相似位前功德耳然此五十功德或具足或不具足或随得一二随其功力不可一等也又随喜是观行位今明自往分座劝他三种未谈理观是名字位名字功德尚已如此况观行耶况相似分证及究竟耶。

　　△四具听修行。

　　阿逸多汝且观是劝于一人令往听法功德如此何况一心听说读诵而于大众为人分别如说修行。

　　初长文竟。

　　△二偈颂二初颂内心随喜功德二颂外听法人功德。

　　今初。

　　尔时世尊欲重宣此义而说偈言。

　　若人于法会得闻是经典乃至于一偈随喜为他说如是展转教至于第五十最后人获福今当分别之如有大施主供给无量众具满八十岁随意之所欲见彼衰老相发白而面皱齿疏形枯竭念其死不久我今应当教令得于道果即为方便说涅槃真实法世皆不牢固如水沫泡𦦨汝等咸应当疾生厌离心诸人闻是法皆得阿罗汉具足六神通三明八解脱最后第五十闻一偈随喜是人福胜彼不可为譬喻如是展转闻其福尚无量何况于法会初闻随喜者。

　　△二颂外听法人功德四初超颂劝他二颂自往三颂分座四颂具听修行。

　　今初。

　　若有劝一人将引听法华言此经深妙千万劫难遇即受教往听乃至须臾闻斯人之福报今当分别说世世无口患齿不疏黄黑唇不厚褰缺无有可恶相舌不干黑短鼻高修且直额广而平正面目悉端严为人所喜见口气无臭秽优钵华之香常从其口出。

　　△二颂自往。

　　若故诣僧坊欲听法华经须臾闻欢喜今当说其福后生天人中得妙象马车珍宝之辇舆及乘天宫殿。

　　△三颂分座。

　　若于讲法处劝人坐听经是福因缘得释梵转轮座。

　　△四颂具听修行。

　　何况一心听解说其义趣如说而修行其福不可限。

　　初明初因功德以劝流通竟。

　　妙法莲华经台宗会义卷六之一

　　妙法莲华经台宗会义卷六之二

　　古吴后学蕅益　智旭　述

　　△释随喜功德品竟次释法师功德品。

　　法师功德品第十九

　　法师者受持读诵等五种法师如上法师品广释此五种行始从名字通于分证皆得为之随一种行皆由五品而净六根但五品约观五种约事是故此中读诵非必即指第二品人此中解说非必即指第三品人前随喜品已明初品初心功德今则泛约于五事中随行一事皆得净于六根既云当得即是举果以劝乃五种法师所获之功德也然欲净六根须修十乘观法或以读而修十观或以诵而修十观或以解说而修十观或以书写而修十观上根观境便净六根中根从二至六得净六根下根具用十法乃净六根而阶分证五根清净名外庄严意根清净名内庄严又从地狱乃至诸佛一切色像悉身中现名内庄严以普现色身三昧现十界像化度一切名外庄严身根既尔余五根亦然受持既尔余四事亦然随喜品既尔余四品倍然相似既尔分真倍然故言法师功德品此世界意也行者闻说此功德利喜不自胜勤求无厌信进倍增故言法师功德品此为人意也闻此说已深识大乘有大势力决无疑网故言法师功德品此对治意也以似解之初初过二乘之极极百千万倍指始显终悬解第一义谛不可思议故言法师功德品此入理意也。

　　△二明初品果功德以劝流通二初总列数二别解释。

　　今初。

　　尔时佛告常精进菩萨摩诃萨若善男子善女人受持是法华经若读若诵若解说若书写是人当得八百眼功德千二百耳功德八百鼻功德千二百舌功德八百身功德千二百意功德以是功德庄严六根皆令清净。

　　五品观行竖约一人五种法师横约五人然随一一观亦能圆净六根则竖而非竖随一一人亦可兼行五事则横而非横今借非横之横以对非竖之竖信纳名受任荷名持受即是随持即是喜故以受持拟随喜品读之与诵还用拟第二品解说拟第三品书写供养堪拟第四第五两品由其一一品中必与十乘观法相应是故当得六根清净之果报也八百千二等者但依大佛顶经释相则性德修得二义俱成良由现前一念心性本自竖穷横遍由竖穷故幻现三世由横遍故幻现四方约世则世世有方三四亦是十二约方则方方有世四三亦是十二故云三四四三宛转十二也随其一方一世必有十界便是一百二十随一一界必有十如便是一千二百故云流变三叠一十百千也(本唯一心一变而为三四四三之十二二叠而为十界之百二十三叠而为十如之千二百也)约十方三世一切十界亦唯有此千二百数足以尽之约一一众生亦各具此千二百数无余无欠约一众生既全具此千二百数约一一根亦全具此千二百数此是不可思议法性全真成妄全妄即真在圣不增在凡不减在六根而不多在一根而不少故名为性德也众生迷此性德而为逆修致使六根之用有多有少眼则明前不明后四维亏一半故唯八百耳则周听十方故千二百鼻则出息取气入息知香两交之际无胜力用故唯八百舌则宣扬无尽故千二百身则合知违顺离时不知故唯八百意则默容世出世法尽其涯际故千二百此偏约迷情言也圆人依此性德而起顺修则六根互用无复胜劣一根遍照一切境一境遍对一切根根根尘尘圆显法界此偏约开悟言也今上顺开悟故云功德庄严清净下顺迷情故仍八百千二不同文云虽未得天眼即是下顺迷情又云肉眼力如是即是上顺开悟一根既尔余悉可知。

　　△二别解释即为六初眼根(至)六意根。

　　今初。

　　是善男子善女人父母所生清净肉眼见于三千大千世界内外所有山林河海下至阿鼻地狱上至有顶亦见其中一切众生及业因缘果报生处悉见悉知尔时世尊欲重宣此义而说偈言。

　　若于大众中以无所畏心说是法华经汝听其功德是人得八百功德殊胜眼以是庄严故其目甚清净父母所生眼悉见三千界内外弥楼山须弥及铁围并余诸山林大海江河水下至阿鼻狱上至有顶处其中诸众生一切皆悉见虽未得天眼肉眼力如是。

　　夫次第五眼则肉眼见显对色天眼见障外色慧眼观空法眼观俗佛眼观中就天眼中上能见下下不见上梵王报得天眼遍见自所统界而不能傍见他界二乘天眼能见大千而作意则见不作意则不见又目犍连以八千三昧能见八千世界舍利弗以一万三昧能见一万世界等并由入定方见出定则不见今明父母所生肉眼见于大千内外上下并非他教所诠当知即是圆融肉眼一眼一切眼只于肉眼而具五眼之用见大千即天眼用见业因缘果报即法眼用清净故无见思惑即慧眼用清净故伏无明惑即佛眼用大经云虽是肉眼名为佛眼即佛眼故名为清净具五眼故名为庄严即是相似佛眼亦是相似佛五眼也犹是分段之身故名父母所生肉眼故顺迷情而言八百已证相似之解故似如来称性五眼故顺开悟而言功德又准下文亦应具见佛及菩萨声闻众等亦应具见声香味触及与法等既得相似圆融五眼必得相似六根互用但是文略也偈中初三句具显三轨若于大众中是如来室以无所畏心是如来衣说是法华经是如来座三轨弘经十乘具足故得六根清净岂徒然哉弥楼此云光即七金山之一也。

　　△二耳根。

　　复次常精进若善男子善女人受持此经若读若诵若解说若书写得千二百耳功德以是清净耳闻三千大千世界下至阿鼻地狱上至有顶其中内外种种语言音声象声马声牛声车声啼哭声愁叹声螺声鼓声钟声铃声笑声语声男声女声童子声童女声法声非法声苦声乐声凡夫声圣人声喜声不喜声天声龙声夜叉声乾闼婆声阿修罗声迦楼罗声紧那罗声摩睺罗伽声火声水声风声地狱声畜生声饿鬼声比丘声比丘尼声声闻声辟支佛声菩萨声佛声以要言之三千大千世界中一切内外所有诸声虽未得天耳以父母所生清净(平)常(肉)耳皆悉闻知如是分别种种音声而不坏耳根尔时世尊欲重宣此义而说偈言。

　　父母所生耳清净无浊秽以此常耳闻三千世界声象马车牛声钟铃螺鼓声琴瑟箜篌声箫笛之音声清净好歌声听之而不着无数种人声闻悉能解了又闻诸天声微妙之歌音及闻男女声童子童女声山川险谷中迦陵频伽声命命等诸鸟悉闻其音声地狱众苦痛种种楚毒声饿鬼饥渴逼求索饮食声诸阿修罗等居在大海边自共言语时出于大音声如是说法者安住于此间遥闻是众声而不坏耳根十方世界中禽兽鸣相呼其说法之人于此悉闻之其诸梵天上光音及遍净乃至有顶天言语之音声法师住于此悉皆得闻之一切比丘众及诸比丘尼若读诵经典若为他人说法师住于此悉皆得闻之复有诸菩萨读诵于经法若为他人说撰集解其义如是诸音声悉皆得闻之诸佛大圣尊教化众生者于诸大会中演说微妙法持此法华者悉皆得闻之三千大千界内外诸音声下至阿鼻狱上至有顶天皆闻其音声而不坏耳根其耳聪利故悉能分别知持是法华者虽未得天耳但用所生耳功德已如是。

　　遍闻大千内外十法界声闻六道即肉天二耳闻二乘即慧耳闻菩萨即法耳闻佛即佛耳又父母所生即肉耳能闻内外即天耳听之而不着即慧耳悉能分别知即法耳一时互闻不可思议即佛耳也。

　　△三鼻根。

　　复次常精进若善男子善女人受持是经若读若诵若解说若书写成就八百鼻功德以是清净鼻根闻于三千大千世界上下内外种种诸香须曼那华香阇提华香末利华香薝卜华香波罗罗华香赤莲华香青莲华香白莲华香华树香果树香旃檀香沉水香多摩罗䟦香多伽罗香及千万种和香若末若丸若涂香持是经者于此间住悉能分别又复别知众生之香象香马香牛羊等香男香女香童子香童女香及草木丛林香若近若远所有诸香悉皆得闻分别不错持是经者虽住于此亦闻天上诸天之香波利质多罗拘鞞陀罗树香及曼陀罗华香摩诃曼陀罗华香曼殊沙华香摩诃曼殊沙华香旃檀沉水种种末香诸杂华香如是等天香和合所出之香无不闻知又闻诸天身香释提桓因在胜殿上五欲娱乐嬉戏时香若在妙法堂上为忉利诸天说法时香若于诸园游戏时香及余天等男女身香皆悉遥闻如是展转乃至梵世上至有顶诸天身香亦皆闻之并闻诸天所烧之香及声闻香辟支佛香菩萨香诸佛身香亦皆遥闻知其所在虽闻此香然于鼻根不坏不错若欲分别为他人说忆念不谬尔时世尊欲重宣此义而说偈言。

　　是人鼻清净于此世界中若香若臭物种种悉闻知须曼那阇提多摩罗栴檀沉水及桂香种种华果香及诸众生香男子女人香说法者远住闻香知所在大势转轮王小转轮及子群臣诸宫人闻香知所在身所著珍宝及地中宝藏转轮王宝女闻香知所在诸人严身具衣服及璎珞种种所涂香闻香知其身诸天若行坐游戏及神变持是法华者闻香悉能知诸树华果实及酥油香气持经者住此悉知其所在诸山深险处旃檀树华敷众生在中者闻香悉能知铁围山大海地中诸众生持经者闻香悉知其所在阿修罗男女及其诸眷属斗诤游戏时闻香皆能知旷野险隘处师子象虎狼野牛水牛等闻香知所在若有怀妊者未辨其男女无根及非人闻香悉能知以闻香力故知其初怀妊成就不成就安乐产福子以闻香力故知男女所念染欲痴恚心亦知修善者地中众伏藏金银诸珍宝铜器之所盛闻香悉能知种种诸璎珞无能识其价闻香知贵贱出处及所在天上诸华等曼陀曼殊沙波利质多树闻香悉能知天上诸宫殿上中下差别众宝华庄严闻香悉能知天园林胜殿诸观妙法堂在中而娱乐闻香悉能知诸天若听法或受五欲时来往行坐卧闻香悉能知天女所著衣好华香庄严周旋游戏时闻香悉能知如是展转上乃至于梵世入禅出禅者闻香悉能知光音遍净天乃至于有顶初生及退没闻香悉能知诸比丘众等于法常精进若坐若经行及读诵经典或在林树下专精而坐禅持经者闻香悉知其所在菩萨志坚固坐禅若读诵或为人说法闻香悉能知在在方世尊一切所恭敬愍众而说法闻香悉能知众生在佛前闻经皆欢喜如法而修行闻香悉能知虽未得菩萨无漏法生鼻而是持经者先得此鼻相。

　　父母所生即肉鼻大千内外即天鼻不染不着即慧鼻分别不谬即法鼻一时互用即佛鼻此章明互用最为显著委悉知好恶别贵贱辨天宫庄严等即鼻有眼用读经说法闻香能知即鼻有耳用诸树华果实及酥油香气即鼻有舌用入禅出禅禅有八触五欲嬉戏亦是触尘即鼻有身用染欲痴恚心亦知修善者即鼻有意用夫约迷情执见则惟鼻用最劣故小乘六通但约眼耳身意不明鼻舌二通然舌能说法犹为稍胜鼻惟通息更无他能今偏于此章广明胜用者正显圆通妙性实无优劣姑顺迷情且云八百相似佛鼻千二宛然。

　　△四舌根。

　　复次常精进若善男子善女人受持是经若读若诵若解说若书写得千二百舌功德若好若丑若美不美及诸苦涩物在其舌根皆变成上味如天甘露无不美者若以舌根于大众中有所演说出深妙声能入其心皆令欢喜快乐又诸天子天女释梵诸天闻是深妙音声有所演说言论次第皆悉来听及诸龙龙女夜义夜义女乾闼婆乾闼婆女阿修罗阿修罗女迦楼罗迦楼罗女紧那罗紧那罗女摩睺罗伽摩睺罗伽女为听法故皆来亲近恭敬供养及比丘比丘尼优婆塞优婆夷国王王子群臣眷属小转轮王大转轮王七宝千子内外眷属乘其宫殿俱来听法以是菩萨善说法故婆罗门居士国内人民尽其形寿随侍供养又诸声闻辟支佛菩萨诸佛常乐见之是人所在方面诸佛皆向其处说法悉能受持一切佛法又能出于深妙法音尔时世尊欲重宣此义而说偈言。

　　是人舌根净终不受恶味其有所食啖悉皆成甘露以深净妙声于大众说法以诸因缘喻引导众生心闻者皆欢喜设诸上供养诸天龙夜叉及阿修罗等皆以恭敬心而共来听法是说法之人若欲以妙音遍满三千界随意即能至大小转轮王及千子眷属合掌恭敬心常来听受法诸天龙夜叉罗刹毗舍阇亦以欢喜心常乐来供养梵天王魔王自在大自在如是诸天众常来至其所诸佛及弟子闻其说法音常念而守护或时为现身。

　　父母所生即肉舌能作十法界语即五舌义明矣又能作十界语即天舌不坏即慧舌不谬即法舌一时互用即佛舌也问若涩恶味至舌皆变成上味众色到眼何不变成妙色旧答不例味有损益损者变不损者不变诸色不坏眼故不例今解不尔一切色同佛色一切声同佛声乃至一切法同佛法等皆清净例亦何妨遍知一切色声香味触法无乱无谬分别亦何妨虽无著而能分别岂同二乘之观空虽分别而不坏诸根岂同凡夫之滞有自在之根那作顽碍之解。

　　△五身根。

　　复次常精进若善男子善女人受持是经若读若诵若解说若书写得八百身功德得清净身如净琉璃众生喜见其身净故三千大千世界众生生时死时上下好丑生善处恶处悉于中现及铁围山大铁围山弥楼山摩诃弥楼山等诸山及其中众生悉于中现下至阿鼻地狱上至有顶所有及众生悉于中现若声闻辟支佛菩萨诸佛说法皆于身中现其色像。

　　尔时世尊欲重宣此义而说偈言。

　　若持法华者其身甚清净如彼净琉璃众生皆喜见又如净明镜悉见诸色像菩萨于净身皆见世所有唯独自明了余人所不见三千世界中一切诸群萌天人阿修罗地狱鬼畜生如是诸色像皆于身中现诸天等宫殿乃至于有顶铁围及弥楼摩诃弥楼山诸大海水等皆于身中现诸佛及声闻佛子菩萨等若独若在众说法悉皆现虽未得无漏法性之妙身以清净(平)常(父母所生之)体一切于中现。

　　世间所有皆于身中现肉身用也上至有顶于身中现天身用也二乘于身中现慧身用也菩萨于身中现法身用也佛于身中现佛身用也一时圆现一时互用(佛身)一时无谬(法身)一时无著(慧身)。

　　△六意根。

　　复次常精进若善男子善女人如来灭后受持是经若读若诵若解说若书写得千二百意功德以是清净意根乃至闻一偈一句通达无量无边之义解是义已能演说一句一偈至于一月四月乃至一岁诸所说法随其义趣皆与实相不相违背若说俗间经书治世语言资生业等皆顺正法三千大千世界六趣众生心之所行心所动作心所戏论皆悉知之虽未得无漏智慧而其意根清净如此是人有所思惟筹量皆是佛法无不真实亦是先佛经中所说尔时世尊欲重宣此义而说偈言。

　　是人意清净明利无浊秽以此妙意根知上中下法乃至闻一偈通达无量义次第如法说月四月至岁是世界内外一切诸众生若天龙及人夜叉鬼神等其在六趣中所念若干种持法华之报一时皆悉知十方无数佛百福庄严相为众生说法悉闻能受持思惟无量义说法亦无量终始不忘错以持法华故悉知诸法相随义识次第达名字语言如所知演说此人有所说皆是先佛法以演此法故于众无所畏持法华经者意根净若斯虽未得无漏先有如是相是人持此经安住希有地为一切众生欢喜而爱敬能以千万种善巧之语言分别而说法持法华经故。

　　世间资生产业皆顺正法即人意净天心所行天所动作悉知即天意净四月表四谛一岁是十二月表十二因缘皆与实相不相违背即慧意净一月表一大乘即法意净有所思量皆是先佛经中所说即佛意净一时圆明一时圆互一时无染一时无谬二明初品果功德以劝流通竟。

　　△释法师功德品竟次释常不轻菩萨品。

　　常不轻菩萨品第二十

　　内怀不轻之解外敬不轻之境(世界)身立不轻之行(为人)口宣不轻之教(对治)人作不轻之目(第一义)不轻之解者法华论云此菩萨知众生有佛性不敢轻之佛性有五正因佛性通亘本当(通于迷悟因果)缘了佛性种子本有非适今也(还约性德以明二因以对新熏成修得故)果性(菩提)果果性(涅槃)定当得之决不虚也(了因至果转名菩提缘因至果转名涅槃又性三因至果之时了名三种菩提缘名三种涅槃)是名不轻之解将解以历人彼亦如此是名敬不轻之境敬此境故名不轻之行宣此语故名不轻之教昔毁者以此目人今经家以此目品此因缘释也约教者藏通二教不诠中道佛性别入通通含别明二种人有佛性三种人无佛性别教但有正因佛性不说有缘了性况有果性果果性耶今云汝等皆当作佛具有五佛性故即是开显圆也故见实三昧经云佛为父王说一切皆是佛王问一切众生即是佛不佛答若如实见众生于其即是佛今类此语若不如实见佛于其即非圣譬如初学射的多乖少中以地为的无往不着若分别贤圣孰是孰非如实观之即是佛也本迹者本已成佛久远久远中间垂迹复于威音王世为常不轻流通本迹四一化度众生今又垂迹示成正觉番番无尽威猛大势之力也观心者苦即正因佛性惑即了因佛性业即缘因佛性了因即果佛性缘因即果果佛性又三因至果即转名三菩提三涅槃故即以性德三因而为果性及果果性一念具足三因五因不纵横不一异一切众生无不皆然常作是解即是常不轻也。

　　△三引信毁福罪证劝流通二初长文二偈颂长文为三初双指前品所说罪福二双明往昔信毁果报三劝持。

　　今初。

　　尔时佛告得大势菩萨摩诃萨汝今当知若比丘比丘尼优婆塞优婆夷持法华经者若有恶口骂詈诽谤获大罪报如前(法师品)所说其所得功德如向(法师功德品)所说眼耳鼻舌身意清净。

　　△二双明往昔信毁果报二初明事本二明本事初明事本者通举往昔威音王佛以为不轻事之本也又为二初明最初一佛二明次第二万亿佛初中六初时节(至)六正像。

　　今初。

　　得大势乃往古昔过无量无边不可思议阿僧祇劫。

　　虽云无量无边若望寿量品中所谓尘劫则不啻近故知此是果后复示行因之相也问前既开迹显本今胡复举迹中因行答正由既显本已时会了知所说然灯时事日月灯明时事大通智胜时事威音王佛时事并属中间化他方便并是自在神通之力师子奋迅之力威猛大势之力也问果后权现不轻之行故止流通作佛一句便得净于六根若实初心恐未必尔答凡云权者皆为引实倘实行不尔则权行徒施况不轻之解正是一念随喜初心初心功德已自不可思议依解立行必净六根何须致疑但不轻之行非专礼拜具如下文所明耳。

　　△二名号。

　　有佛名威音王如来应供正遍知明行足善逝世间解无上士调御丈夫天人师佛世尊。

　　△三劫国。

　　劫名离衰国名大成。

　　△四说法。

　　其威音王佛于彼世中为天人阿修罗说法为求声闻者说应四谛法度生老病死究竟涅槃为求辟支佛者说应十二因缘法为诸菩萨因阿耨多罗三藐三菩提说应六波罗蜜法究竟佛慧。

　　先方便施三后究竟佛慧是显一悉与今佛同也。

　　△五佛寿。

　　得大势是威音王佛寿四十万亿那由他恒河沙劫。

　　△六正像。

　　正法住世劫数如一阎浮提微尘像法住世劫数如四天下微尘其佛饶益众生已然后灭度。

　　初明最初一佛竟。

　　△二明次第二万亿佛。

　　正法像法灭尽之后于此国土复有佛出亦号威音王如来应供正遍知明行足善逝世间解无上士调御丈夫天人师佛世尊如是次第有二万亿佛皆同一号。

　　正像灭尽后佛方出众生种熟脱之机缘法应如是故也初明事本竟。

　　△二明本事者别约最初威音王佛时不轻之事是我世尊垂迹重复示现本行菩萨道之事也文为三初就本时双标两人名二双明信毁之相三双明信毁果报。

　　今初。

　　最初威音王如来既已灭度正法灭后于像法中增上慢比丘有大势力尔时有一菩萨比丘名常不轻。

　　本时者最初威音王佛像法中也毁者本时名增上慢信者本时名常不轻夫增上慢者由秉权教修权行微有所得不知次位深浅误认暖法四禅以为四果妄自生满足想此等即是无闻比丘之流纵无不轻强毒以大亦必堕落均是堕落宜为下圆顿种故以礼拜授记作得度因缘也。

　　△二双明信毁之相二初明信者之得二明毁者之失。

　　今初。

　　得大势以何因缘名常不轻是比丘凡有所见若比丘比丘尼优婆塞优婆夷皆悉礼拜赞叹而作是言我深敬汝等不敢轻慢所以者何汝等皆行菩萨道当得作佛而是比丘不专读诵经典但行礼拜乃至远见四众亦复故往礼拜赞叹而作是言我不敢轻于汝等汝等皆当作佛。

　　名常不轻即人一凡有所见即理一皆悉礼拜即行一而作是言即教一此自行四一也汝等即人一皆行菩萨道即行一当得作佛即证理一诠此三一即是教一此以四一化他也良由彼时四众既多起增上慢执方便之方便着小之小(藏教已为方便暖法又是藏教方便四果已小四禅又是小中之小也)故以大乘实义而开晓之不敢轻慢对治增上慢失也言汝等皆行菩萨道者四念处是摩诃衍暖法四禅并资实相若知所行是菩萨道则始终理等而次位历然终不起增上慢也不专读诵但行礼拜者迹示初随喜品之相随喜一切法悉有安乐性皆一实相随喜一切人皆有三佛性有心者皆得作佛即正因性读诵威音王权乘遗法即了因性暖法四禅皆菩萨道即缘因性故不敢轻慢而深敬之敬人敬法不起诤竞即随喜意也乃至远见四众等者表示本四一也远见四众表本人一故往礼拜表本行一而作是言表本教一皆当作佛表本理一以此本迹四一强毒增上慢人令成圆顿妙种可谓得正说之宏宗也又不轻深敬是如来座忍于打骂是如来衣以慈悲心常行不替是如来室又深敬是意业不轻之说是口业故往礼拜是身业此三与慈悲俱是誓愿安乐行可谓得流通之妙益也问大小二律俱制比丘不礼俗人不轻胡得通礼四众答为度增上慢人令得远近二益(四众之中有受不受受得近益不爱得远益也)大权方便知机不妨破格初心四安乐行须依律文问大经礼知法者净名比丘礼俗同异如何答不同大经显敬法之志从彼请益故忘情礼下净名获法忍之恩不存恒则故忘犯设敬若大乘正仪出俗恒则并无以道礼俗之科今不轻立行既非请益获恩又非大小律制直是果后行因格外化他方便不可以为典要故与四安乐行对辨理虽不殊事仪七别一者彼则安处法座随问为说此乃远见四众故往礼拜二者彼则有所难问方乃为答此乃瓦石打掷犹强宣之三者彼则常好坐禅在空闲处此乃不专读诵入众申通四者彼则深爱法者不为多说此乃被虚妄谤仍强称扬五者彼则初修理观观十八空此乃但宣一句作佛之解六者彼则以顺化故护持律仪此乃以逆化故亡于恒则七者彼则初心行成梦承佛记此乃果后示现广授记人又以此品望法师功德品则彼是全弘经文此是略弘经意全略虽殊获果不二又以此意望余经教凡有四别一者小典生信未是佛因今经或毁还成妙种二者诸经但明顺化弘教此品礼俗逆化通经三者余经所表权实尚隔此品表开莫非四一四者诸经所表迹尚不周此品兼表本迹二相也。

　　△二明毁者之失。

　　四众之中有生瞋恚心不净者恶口骂詈言是无智比丘从何所来自言我不轻汝而与我等授记当得作佛我等不用如是虚妄授记。

　　此明增上慢人不信四一而毁骂也不用如是虚妄授记即不信教一以授记为虚妄则不知自己所行是菩萨道即不信行一不知我等当得作佛即不信人一及理一也。

　　如此经历多年常被骂詈不生瞋恚常作是言汝当作佛说是语时众人或以杖木瓦石而打掷之避走远住犹高声唱言我不敢轻于汝等汝等皆当作佛以其常作是语故增上慢比丘比丘尼优婆塞优婆夷号之为常不轻。

　　被骂不瞋常作是言结深信不退之相也杖等打掷结不受开权显实之四一也避走远住犹高声唱以訾毁故号为不轻结不受开近显远之四一也问释迦四十余年不务速说不轻凡有所见造次而言何也答本已有善释迦以小而将护之本未有善不轻以大而强毒之二双明信毁之相竟。

　　△三双明信毁果报二初明信者果报二明毁者果报初中二初明果报二结会古今。

　　今初。

　　是比丘临欲终时于虚空中具闻威音王佛先所说法华经二十千万亿偈悉能受持即得如上眼根清净耳鼻舌身意根清净得是六根清净已更增寿命二百万亿那由他岁广为人说是法华经于时增上慢四众比丘比丘尼优婆塞优婆夷轻贱是人为作不轻名者见其得大神通力乐说辨力大善寂力闻其所说皆信伏随从是菩萨复化千万亿众令住阿耨多罗三藐三菩提命终之后得值二千亿佛皆号日月灯明于其法中说是法华经以是因缘复值二千亿佛同号云自在灯王于此诸佛法中受持读诵为诸四众说此经典故得是常眼清净耳鼻舌身意诸根清净于四众中说法心无所畏得大势是常不轻菩萨摩诃萨供养如是若干诸佛恭敬尊重赞叹种诸善根于后复值千万亿佛亦于诸佛法中说是经典功德成就当得作佛。

　　问不轻既是释迦垂迹但应以菩萨比丘身得度者即现菩萨比丘身而为说法及非生现生非灭现灭固无疑矣至若临终具闻威音所说法华乃得六根清净岂以果佛现身犹待闻于他佛根尚未净由闻持而始净耶答既属果后示现何所不可前此六根未净是圆病行临终闻经受持是圆婴儿行也大神通力即如来室乐说辨力即如来座大善寂力即如来衣以此三法庄严六根能令四众转毁为信又问本已成佛何得又云种诸善根乃至功德成就当得作佛答譬如陶朱公善得致富奇术住于一处货殖万亿舍之而去不𢹂一文复于他处赤手成家货殖万亿又舍而去又于他处货殖万亿佛亦如是本地功德并置不用复示行因复示得果遍于十方亘于三世番番不息不可思议故云我本行菩萨道时所成寿命今犹未尽既成佛时不用菩萨所成寿命则垂迹时亦不用本地所有功德也又梵网经吾今来此世界八千返为此娑婆世界坐金刚华光王座既于娑婆示现成佛已八千返他方分身所遍之处亦可例知此中共论信者三报六根清净更增寿命是现报命终值佛是生报复值诸佛乃至当得作佛是后报也。

　　△二结会古今。

　　得大势于意云何尔时常不轻菩萨岂异人乎则我身是若我于宿世不受持读诵此经为他人说者不能疾得阿耨多罗三藐三菩提我于先佛所受持读诵此经为人说故疾得阿耨多罗三藐三菩提。

　　初正结会次若我于宿世下是举信者而劝顺也如陶朱公赤手复到余处若不用致富奇术不能疾致货殖万亿当知法华是疾致成佛之奇术也初明信者果报竟。

　　△二明毁者果报二初明果报二结会古今。

　　今初。

　　得大势彼时四众比丘比丘尼优婆塞优婆夷以瞋恚意轻贱我故二百亿劫常不值佛不闻法不见僧千劫于阿鼻地狱受大苦恼毕是罪已复遇常不轻菩萨教化阿耨多罗三藐三菩提。

　　由谤故堕苦由闻作佛之记结圆顿缘复是不轻菩萨弘誓愿力所摄受故复得相遇而受教化也问彼时四众既皆信伏随从何故犹久堕苦答此有二意一者身打口骂已成重业理须受报明此一意用警行人不可辄尔生瞋起过也二者经时既久四众之中有存有亡存者信伏亡者未悔又就信伏随从之中悔有浅深行有勤怠事非一等者悔深行勤容可不堕虽堕易出若悔浅行怠自然先堕后方得益若未悔者堕苦则久但由菩萨慈悲摄受终蒙度脱也问若因谤堕苦菩萨何故为作苦因答彼既怀增上慢纵令不谤亦必堕苦今因谤堕得作远因如人倒地还从地起故以正谤接于邪堕问何不以神通力令其即皆信伏随从答诸佛菩萨非不欲之但为众生机宜各别自有不到地狱决不肯发心者譬如良医为治恶疾不得不用针灸及苦药也。

　　△二结会古今。

　　得大势于汝意云何尔时四众常轻是菩萨者岂异人乎今此会中䟦陀婆罗等五百菩萨师子月等五百比丘尼思佛等五百优婆塞皆于阿耨多罗三藐三菩提不退转者是。

　　二双明往昔信毁果报竟。

　　△三劝持。

　　得大势当知是法华经大饶益诸菩萨摩诃萨能令至于阿耨多罗三藐三菩提是故诸菩萨摩诃萨于如来灭后常应受持读诵解说书写是经。

　　承上所明不惟信者疾得成佛亦使毁者终得不退故当勤习五种之行所谓受持读诵解说书写也初长文竟。

　　△二偈颂二初颂信毁果报二颂劝持略不颂双指也初中二初颂事本二颂本事。

　　今初。

　　尔时世尊欲重宣此义而说偈言。

　　过去有佛号威音王神智无量将导一切天人龙神所共供养。

　　△二颂本事三初颂双标两名二颂双明信毁三颂双明果报。

　　今初。

　　是佛灭后法欲尽时有一菩萨名常不轻时诸四众计著于法。

　　计著于法即颂增上慢也是法不可示言辞相寂灭若定谓是有即是着法定谓是无亦是着法定谓亦有亦无亦是着法定谓非有非无亦是着法定谓离四句故不可得说亦是着法故佛藏经云刀轮害阎浮人其罪犹少有所得心说大乘者其罪过彼大论云执有与无诤乃至执非有非无与有无诤如牛皮龙绳俱不免患中论云诸佛说空法本为化于有若有着空者诸佛所不化若定言诸法非有非无者是名愚痴论当知若得四悉檀意自行化他皆能无著若失四悉檀意自行化他皆名著法以着法故有所得心于劣小证而生矜傲名增上慢也。

　　△二颂双明信毁。

　　不轻菩萨往到其所而语之言我不轻汝汝等行道皆当作佛诸人闻已轻毁骂詈不轻菩萨能忍受之。

　　△三颂双明果报二初颂信者果报二颂毁者果报。

　　今初。

　　其罪毕已临命终时得闻此经六根清净神通力故增益寿命复为诸人广说是经诸着法众皆蒙菩萨教化成就令住佛道不轻命终值无数佛说是经故得无量福渐具功德疾成佛道彼时不轻则我身是。

　　其罪毕已者既垂迹为六根未净之人必垂示同病行之罪由此罪故多招打骂由能忍故罪毕根净也。

　　△二颂毁者果报。

　　时四部众着法之者闻不轻言汝当作佛以是因缘值无数佛此会菩萨五百之众并及四部清信士女今于我前听法者是我于前世劝是诸人听受斯经第一之法开示教人令住涅槃世世受持如是经典。

　　初颂信毁果报竟。

　　△二颂劝持。

　　亿亿万劫至不可议时乃得闻是法华经亿亿万劫至不可议诸佛世尊时说是经是故行者于佛灭后闻如是经勿生疑惑应当一心广说此经世世值佛疾成佛道。

　　问长文既明此经有大饶益乃至毁者亦终得益何故亿亿万劫至不可议诸佛乃时说是经耶答有四悉益则可得说无四悉益诸佛终不妄说法也是故欲弘大法先须明了四悉因缘二别说迹本两门竟。

　　△三流通迹本两门共八品经分为三意初神力嘱累两品明付嘱流通二药王下五品约化他劝流通三普贤劝发品约自行劝流通初中二初神力品明菩萨受命弘经二嘱累品明如来摩顶付嘱。

　　△释常不轻菩萨品竟次释如来神力品。

　　如来神力品第二十一

　　如来上已释竟神名不测力名干用不测则天然之体深干用则转变之力大此中为付嘱深法现十种大力故名神力品(神在于内即是体宗力名干用即显经用佛说本迹口轮力用已竟于前今复身轮现此胜用令众流通本迹之教故云体深力大)。

　　△初明菩萨受命弘经二初长文二偈颂初中三初菩萨受命二佛现神力三结要劝持。

　　今初。

　　尔时千世界微尘等菩萨摩诃萨从地涌出者皆于佛前一心合掌瞻仰尊颜而白佛言世尊我等于佛灭后世尊分身所在国土灭度之处当广说此经所以者何我等亦自欲得是真净大法受持读诵解说书写而供养之。

　　发誓弘经为三一明时节是佛灭后二明处所是分身国土三明利益非但益他亦自欲得真净大法自他兼济也实体名真权用名净权实不二名大又非权非实名真能权能实名净遮照不二名大。

　　△二佛现神力二初约所对总标二约所表正现。

　　今初。

　　尔时世尊于文殊师利等无量百千万亿旧住娑婆世界菩萨摩诃萨及诸比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽人非人等一切众前现大神力。

　　文殊等迹化众也旧住者下方本化众也及诸比丘等一切众者从他方来及从分身佛来者也。

　　△二约所表正现十初出舌相二毛孔放光三謦咳四弹指五地动六普见大会七空中唱声八遥归命九遥供养十十方通达如一佛土。

　　初出舌相二毛孔放光。

　　出广长舌上至梵世一切毛孔放于无量无数色光皆悉遍照十方世界众宝树下师子座上诸佛亦复如是出广长舌放无量光释迦牟尼佛及宝树下诸佛现神力时满百千岁然后还摄舌相。

　　出广长舌表诚实语也福德人舌至鼻三藏佛舌至发际今至梵天出过凡圣之外相既殊常说弥可信当知开三显一开近显远皆实不虚也毛孔放光遍照表二门理一也序中白毫东照表七方便初见一理今本门既竟放一切光照一切土能令初心究竟佛慧智境斯罄也分身诸佛化道是同故亦复如是满百千岁意表横该百界千如竖极古今十世于八年中而复满百千岁已如上文五十小劫中释今此大会并破无明故不须以神力令其谓如半日也。

　　△三謦咳四弹指。

　　一时謦咳俱共弹指是二音声遍至十方诸佛世界。

　　謦咳者通畅之相又是将语之状四十余年未得说实今获伸舒无有遗滞大事通畅是故謦咳欲以此法付嘱菩萨令于后世导利众生将语斯事是故謦咳即表教一弹指者随喜也随喜七方便同入圆道随喜圆位增道损生随喜诸菩萨持真净大法随喜后世获无上宝即表人一故此弹指及与謦咳竖彻三世横遍十方。

　　△五地动六普见大会。

　　地皆六种震动其中众生天龙夜叉乾闼婆阿修罗迦楼罗紧那罗摩睺罗伽人非人等以佛神力故皆见此娑婆世界无量无边百千万亿众宝树下师子座上诸佛及见释迦牟尼佛共多宝如来在宝塔中坐师子座又见无量无边百千万亿菩萨摩诃萨及诸四众恭敬围绕释迦牟尼佛既见是已皆大欢喜得未曾有。

　　十方世界地皆六种震动者表动一切众生六根令得清净亦表圆道始终六番破于无明表行一也普见此间大会者表诸佛道同而今而后亦复如是也上来五千起去三变被移乃至本住十方人非人等机未熟者既不能云集来此法会今以神力皆令遥见结欢喜缘即是未来得度之总瑞也。

　　△七空中唱声。

　　即时诸天于虚空中高声唱言过此无量无边百千万亿阿僧祇世界有国名娑婆是中有佛名释迦牟尼今为诸菩萨摩诃萨说大乘经名妙法莲华教菩萨法佛所护念汝等当深心随喜亦当礼拜供养释迦牟尼佛。

　　虽以佛力令其遥见大会而犹未知佛名何等何事集会今虚空诸天唱使闻知令其随喜妙法供养世尊即表未来有教一也。

　　△八遥归命。

　　彼诸众生闻虚空中声已合掌向娑婆世界作如是言南无释迦牟尼佛南无释迦牟尼佛。

　　合掌南无为佛弟子此表未来有人一也。

　　△九遥供养。

　　以种种华香璎珞幡盖及诸严身之具珍宝妙物皆共遥散娑婆世界所散诸物从十方来譬如云集变成宝帐遍覆此间诸佛之上。

　　所散诸物变成宝帐覆诸佛上表万善同归皆含佛果即是未来有行一也。

　　△十十方通达如一佛土。

　　于时十方世界通达无碍如一佛土。

　　此表未来理一也既悟理已权实本迹不思议一差别即无差别也二佛现神力竟。

　　△三结要劝持四初称叹付嘱二结要付嘱三劝奖付嘱四释付嘱。

　　今初。

　　尔时佛告上行等菩萨大众诸佛神力如是无量无边不可思议若我以是神力于无量无边百千万亿阿僧祇劫为嘱累故说此经功德犹不能尽。

　　△二结要付嘱。

　　以要言之如来一切所有之法如来一切自在神力如来一切秘要之藏如来一切甚深之事皆于此经宣示显说。

　　所有之法者一切诸法皆是佛法此结一切皆妙名也自在神力者通达无碍具八自在结妙用也秘要之藏者遍一切处皆是实相结妙体也甚深之事者一切因果唯一大事结妙宗也皆于此经宣示显说者总结一经唯四而已撮其枢柄而授与之。

　　△三劝奖付嘱。

　　是故汝等于如来灭后应一心受持读诵解说书写如说修行所在国土若有受持读诵解说书写如说修行若经卷所住之处若于园中若于林中若于树下若于僧坊若白衣舍若在殿堂若山谷旷野是中皆应起塔供养。

　　△四释付嘱。

　　所以者何当知是处即是道场诸佛于此得阿耨多罗三藐三菩提诸佛于此转于法轮诸佛于此而般涅槃。

　　此释何故经卷所在皆应起塔以是处即是道场故也得道处转法轮处入涅槃处皆名道场道场是总即释一切皆妙名也得菩提者证于秘要之藏释妙体也转法轮者说示自行本迹因果甚深之事释妙宗也般涅槃者非灭唱灭神力自在释妙用也得菩提是法身转法轮是般若入涅槃是解脱三法成秘密藏佛住其中即是道场即是塔义故应起塔以表彰之初长文竟。

　　△二偈颂二初颂神力二颂结要劝持。

　　今初。

　　尔时世尊欲重宣此义而说偈言。

　　诸佛救世者住于大神通为悦众生故现无量神力舌相至梵天身放无数光为求佛道者现此希有事诸佛謦咳声及弹指之声周闻十方国地皆六种动以佛灭度后能持是经故诸佛皆欢喜现无量神力。

　　十种神力但颂前五后五皆由二声震动故现是故略之又前五后五表义不殊但有现在未来之异举现例未是故略之。

　　△二颂结要劝持三初颂称叹二颂结要即兼得释付嘱意三颂劝奖。

　　今初。

　　嘱累是经故赞美受持者于无量劫中犹故不能尽是人之功德无边无有穷如十方虚空不可得边际。

　　长文云说此经功德犹不能尽今颂云是人之功德无边无有穷法妙故人妙人妙故法妙互相显也。

　　△二颂结要兼释四初颂一切法二颂自在神力三颂秘要之藏四颂甚深之事。

　　今初。

　　能持是经者则为已见我亦见多宝佛及诸分身者又见我今日教化诸菩萨。

　　所有之法不出能化能证及所化也无二乘故不兼带故其法纯妙亦即道场以总冠三。

　　△二颂自在神力。

　　能持是经者令我及分身灭度多宝佛一切皆欢喜十方现在佛并过去未来亦见亦供养亦令得欢喜。

　　欢喜即是神力用畅亦即涅槃最安隐故。

　　△三颂秘要之藏。

　　诸佛坐道场所得秘要法能持是经者不久亦当得。

　　同于诸佛得三菩提证秘密藏之妙体也。

　　△四颂甚深之事。

　　能持是经者于诸法之义名字及言辞乐说无穷尽如风于空中一切无障碍于如来灭后知佛所说经因缘及次第随义如实说如日月光明能除诸幽冥斯人行世间能灭众生闇教无量菩萨毕竟住一乘。

　　以一乘因果之宗教化菩萨即是转法轮也二颂结要兼释竟。

　　△三颂劝奖。

　　是故有智者闻此功德利于我灭度后应受持斯经是人于佛道决定无有疑。

　　略不颂起塔供养但云于佛道无疑盖深信是处即是道场诸佛于此得菩提转法轮入涅槃也初明菩萨受命弘经竟。

　　△释如来神力品竟次释嘱累品。

　　嘱累品第二十二

　　嘱是佛所付嘱累是烦尔宣传此从如来圣旨得名嘱是顶受所嘱累是甘而弗劳此从菩萨敬顺得名嘱是如来金口所嘱累是菩萨丹心顶荷此从授受合论是故如来躬从座起申手摩顶授以难得之法大众曲躬合掌如世尊敕当具奉行殷勤授受故名嘱累品也。

　　△二明如来摩顶付嘱二初付嘱二欢喜初中三初如来付嘱二菩萨领受三事毕唱散初又三初正付二释付三诫付。

　　今初。

　　尔时释迦牟尼佛从(宝塔中)法座起现大神力以右手摩无量菩萨摩诃萨顶而作是言我于无量百千万亿阿僧祇劫修习是难得阿耨多罗三藐三菩提法今以付嘱汝等汝等应当一心流布此法广令增益如是三摩诸菩萨摩诃萨顶而作是言我于无量百千万亿阿僧祇劫修习是难得阿耨多罗三藐三菩提法今以付嘱汝等汝等当受持读诵广宣此法令一切众生普得闻知。

　　如来以一权智善巧之手一时遍摩无量菩萨实智之顶故名现大神力如来授道化他故以右手表权菩萨自行受道故以顶表实也申手摩顶即身付嘱权智临实智即意付嘱而作是言即口付嘱三摩三嘱殷勤不轻普令自行化他俾四悉檀永永无尽。

　　△二释付。

　　所以者何如来有大慈悲无诸悭吝亦无所畏能与众生佛之智慧如来智慧自然智慧如来是一切众生之大施主汝等亦应随学如来之法勿生悭吝。

　　有大慈悲者究竟室也无诸悭吝者究竟衣也亦无所畏者究竟座也佛之智慧者觉法实性一切智也如来智慧者从性起修从因至果道种智也自然智慧者其体天然双照不二一切种智也衣座室三各具三智三一相即三一互融以此化他名大施主室无衣座则弘誓不普衣无室座则法身不满座无衣室则惑破不周勿生悭吝是劝分证施主应学究竟大施主也若有悭吝即非慈悲亦即有畏故举一语即是劝令三轨弘经。

　　△三诫付。

　　于未来世若有善男子善女人信如来智慧者当为演说此法华经使得闻知为令其人得佛慧故若有众生不信受者当于如来余深法中示教利喜汝等若能如是则为已报诸佛之恩。

　　除佛慧外皆名为余为实施权权含于实故皆名深故知但赞佛乘不能遍通前三教法未为传法报佛恩也初如来付嘱竟。

　　△二菩萨领受。

　　时诸菩萨摩诃萨闻佛作是说已皆大欢喜遍满其身益加恭敬曲躬低头合掌向佛俱发声言如世尊敕当具奉行唯然世尊愿不有虑诸菩萨摩诃萨众如是三反俱发声言如世尊敕当具奉行唯然世尊愿不有虑。

　　欢喜恭敬意领受也曲躬低头身领受也俱发声言口领受也如世尊敕领正付也当具奉行具行三法领释付也愿不有虑领诫付也如来三付菩萨三受殷勤郑重一代所无。

　　△三事毕唱散。

　　尔时释迦牟尼佛令十方来诸分身佛各还本土而作是言诸佛各随所安多宝佛塔还可如故。

　　分身为开塔故集开塔事了故令各随所安而还本土宝塔为证经故来今本迹二门已讫故敬令还闭如故也塔不重开故分身去而不现塔犹听法故下文闭而尚在问塔若听法亦应不闭答证正已故闭听流通故在初付嘱竟。

　　△二欢喜。

　　说是语时十方无量分身诸佛坐宝树下师子座上者及多宝佛并上行等无边阿僧祇菩萨大众舍利弗等声闻四众及一切世间天人阿修罗等闻佛所说皆大欢喜。

　　诸佛为化他事遂故喜菩萨为自行得法故喜又说人清净故喜佛是也闻清净法故喜妙经是也获证清净故喜现在未来得益者是也初明付嘱流通竟。

　　△二药王下五品约化他劝流通又分为四初药王品勖弘法之师宜如药王竭其神力尽其形命惟愿大法弘通众生获益庶令弟子有所宗法也二妙音观音二品勖受法弟子于弘法人勿生轻想何以故他方大士奉命弘经普现色身形无定准不可以牛羊眼视不可以凡庸识度也三陀罗尼品是明咒护四妙庄严品是明人获又药王以苦行乘此一乘妙音观音以三昧乘此一乘陀罗尼以总持乘此一乘妙庄严以誓愿乘此一乘普贤以神通乘此一乘真如实相是所乘之体佛界因果是所乘之事苦行等是乘乘之缘随物机宜故使弘者示缘不同而所乘体皆是妙法所有因果并依一实以此利物故曰乘乘。

　　△释嘱累品竟次释药王菩萨本事品。

　　药王菩萨本事品第二十三

　　观药王药上菩萨经云昔名星光从尊者日藏闻说佛慧以雪山上药供养众僧愿我未来能治众生身心两病举世欢喜号曰药王大佛顶经云我无始劫为世良医口尝娑婆世界所有药味承事如来分别味因从是开悟如来印我昆季药王药上二菩萨名此文明一切众生喜见菩萨顿舍一身复烧两臂轻生重法命殒道存举昔显今故言本事品也说此诸品并令众生得四悉益不必拘拘分配。

　　△初勖弘法之师文为四初问二答三利益四多宝称善。

　　今初。

　　尔时宿王华菩萨白佛言世尊药王菩萨云何游于娑婆世界世尊是药王菩萨有若干百千万亿那由他难行苦行善哉世尊愿少解说诸天龙神夜叉乾闼婆阿修罗迦楼罗紧那罗摩睺罗伽人非人等又他国土诸来菩萨及此声闻众闻皆欢喜。

　　初世尊下通问游化二世尊下别问苦行三善哉下请答也游化是利他苦行是自利游化亦苦行苦行亦利他已下妙音等文总不出自他二利自行总不出智断福慧利他总不出三昧神通通问游者游必具足十法界身并如妙音观音但别举苦行以逗所宜故请答之言意在苦行。

　　△二答二初但答苦行游化则指普现色身三昧或指下二品也二叹经初中二初明事本二明本事。

　　今初。

　　尔时佛告宿王华菩萨乃往过去无量恒河沙劫有佛号日月净明德如来应供正遍知明行足善逝世间解无上士调御丈夫天人师佛世尊其佛有八十亿大菩萨摩诃萨七十二恒河沙大声闻众佛寿四万二千劫菩萨寿命亦等彼国无有女人地狱饿鬼畜生阿修罗等及以诸难地平如掌琉璃所成宝树庄严宝帐覆上垂宝华幡宝瓶香炉周遍国界七宝为台一树一台其树去台尽一箭道此诸宝树皆有菩萨声闻而坐其下诸宝台上各有百亿诸天作天技乐歌叹于佛以为供养。

　　△二明本事三初佛说法二修供养三结会古今。

　　今初。

　　尔时彼佛为一切众生喜见菩萨及众菩萨诸声闻众说法华经。

　　亦犹今佛之告舍利弗日月灯明佛之因妙光也。

　　△二修供养二初现生供养二次生供养初中二初修行得法二作念报恩。

　　今初。

　　是一切众生喜见菩萨乐习苦行于日月净明德佛法中精进经行一心求佛满万二千岁已得现一切色身三昧。

　　△二作念报恩又二初三昧力供养二烧身供养。

　　今初。

　　得此三昧已心大欢喜即作念言我得现一切色身三昧皆是得闻法华经力我今当供养日月净明德佛及法华经即时入是三昧于虚空中雨曼陀罗华摩诃曼陀罗华细末坚黑栴檀满虚空中如云而下及雨海此岸栴檀之香此香六铢价直娑婆世界以供养佛。

　　普现三昧理无出入表用三昧之力故云入耳。

　　△二烧身供养又三初烧身二佛赞三时节。

　　今初。

　　作是供养已从三昧起而自念言我虽以神力供养于佛不如以身供养即服诸香栴檀薰陆兜楼婆毕力迦沉水胶香又饮薝卜诸华香油满千二百岁已香油涂身于日月净明德佛前以天宝衣而自缠身灌诸香油以神通力愿而自然身光明遍照八十亿恒河沙世界。

　　神通力愿者明其不用世火还依所得三昧起利他愿以观智火焚难思境故使光明遍照多国。

　　△二佛赞。

　　其(八十亿恒河沙世界)中诸佛同时赞言善哉善哉善男子是真精进是名真法供养如来若以华香璎珞烧香末香涂香天缯幡盖及海此岸栴檀之香如是等种种诸物供养所不能及假使国城妻子布施亦所不及善男子是名第一之施于诸施中最尊最上以法供养诸如来故作是语已而各默然。

　　真法供养者当是内运观智观烦恼因果皆用空慧荡之故言真法又观若身若火能供所供皆是实相谁烧谁然谁供谁受故名真法也作是观时苦为法界见闻获益故曰乘乘若不尔者便成无益苦行。

　　△三时节。

　　其身火然千二百岁过是已后其身乃尽。

　　前服香油先满千二百岁表用方便道先净界内十二因缘诸苦集也今火然身亦满千二百岁表用实智火永尽界外十二因缘诸苦集也初现生苦行供养竟。

　　△二次生供养五初生王家二说本事三往佛所四如来付嘱五奉命任持。

　　今初。

　　一切众生喜见菩萨作如是法供养已命终之后复生日月净明德佛国中于净德王家结加趺坐忽然化生。

　　△二说本事。

　　即为其父而说偈言大王今当知我经行彼处即时得一切现诸身三昧勤行大精进舍所爱之身说是偈已而白父言日月净明德佛今故现在我先供养佛已得解一切众生语言陀罗尼复闻是法华经八百千万亿那由他甄迦罗频婆罗阿閦婆等偈大王我今当还供养此佛。

　　烧身供养佛已得陀罗尼闻法华偈即是得法性身常不离佛故也若约事迹则是于中阴身得闻妙法如佛尚自入中阴国教化况菩萨而无中阴身耶。

　　△三往佛所。

　　白已即坐七宝之台上升虚空高七多罗树往到佛所头面礼足合十指爪以偈赞佛容颜甚奇妙光明照十方我适曾供养今复还亲觐尔时一切众生喜见菩萨说是偈已而白佛言世尊世尊犹故在世。

　　△四如来付嘱。

　　尔时日月净明德佛告一切众生喜见菩萨善男子我涅槃时到灭尽时至汝可安施床座我于今夜当般涅槃又敕一切众生喜见菩萨善男子我以佛法嘱累于汝及诸菩萨大弟子并阿耨多罗三藐三菩提法亦以三千大千七宝世界诸宝树宝台及给侍诸天悉付于汝我灭度后所有舍利亦付嘱汝当令流布广设供养应起若干千塔如是日月净明德佛敕一切众生喜见菩萨已于夜后分入于涅槃。

　　佛法通指一代所说阿耨菩提法别指法华经也。

　　△五奉命任持又四初起塔二烧臂三利益四现报。

　　今初。

　　尔时一切众生喜见菩萨见佛灭度悲感懊悔恋慕于佛即以海此岸旃檀为𧂐供养佛身而以烧之火灭已后收取舍利作八万四千宝瓶以起八万四千塔高三世界表刹庄严垂诸幡盖悬众宝铃。

　　△二烧臂。

　　尔时一切众生喜见菩萨复自念言我虽作是供养心犹未足我今当更供养舍利便语诸菩萨大弟子及天龙夜叉等一切大众汝等当一心念我今供养日月净明德佛舍利作是语已即于八万四千塔前然百福庄严臂七万二千岁而以供养。

　　问烧身但经千二百岁烧臂何故时长答前为自行身尽入灭今为弘法令物会三故云令无数等既言无数声闻发菩提心故知喜见于佛灭后不令此等住于小果此土亦然。

　　△三利益。

　　令无数求声闻众无量阿僧祇人发阿耨多罗三藐三菩提心皆使得住现一切色身三昧。

　　△四现报。

　　尔时诸菩萨天人阿修罗等见其无臂忧恼悲哀而作是言此一切众生喜见菩萨是我等师教化我者而今烧臂身不具足于时一切众生喜见菩萨于大众中立此誓言我舍两臂必当得佛金色之身若实不虚令我两臂还复如故作是誓已自然还复由斯菩萨福德智慧淳厚所致当尔之时三千大千世界六种震动天雨宝华一切人天得未曾有。

　　金色之身指妙觉极果究竟常色也二修供养竟。

　　△三结会古今又二初结会二劝修。

　　今初。

　　佛告宿王华菩萨于汝意云何一切众生喜见菩萨岂异人乎今药王菩萨是也其所舍身布施如是无量百千万亿那由他数。

　　△二劝修。

　　宿王华若有发心欲得阿耨多罗三藐三菩提者能然手指乃至足一指供养佛塔胜以国城妻子及三千大千国土山林河池诸珍宝物而供养者。

　　手指谓一节两节足一指谓满足然一手指令尽众生身见最难拔除故然指功德远胜外施妻子是外身国城等是外财也问毗尼中制烧身烧指此劝然指其事如何答大小制别教意不同小制结罪大制令烧故梵网云若不烧身臂指供养诸佛非出家菩萨大佛顶经云能于如来像前身然一灯烧一指节及于身上爇一香炷无始宿债一时酬毕夫顺小行易不烧何难从大诚难烧乃不易世以不持为大则大小俱倾当知此土机缘咸迷大小不知先小后大依何夏次(应开小夏以成大夏)先大后小何心而受(为知比丘戒法是大乘所应学耶为慕比丘位高而徒挂虚名耶为退大求小而反学小法耶)先小后大开小乘遮不先大后小遮菩萨开不(开遮之法具在菩萨戒本先大后小仍名菩萨比丘)一界之内两众如何(在大依大戒次在小依小戒次)一身之中二体同异(大乘无作戒体极至佛身比丘无作律仪但尽形寿)大秉于小取益从何(以住持僧宝为人天榜样比丘轨则一不可亏)小诵于大招损谁测(未受大戒不宜盗听何况自诵)勤勤甄别用为来种所乘之乘皆妙法故以依一实立因果故乘其所乘以利物故但自揣己德历境观心与心相应当顺何制初答苦行竟。

　　△二叹经三初叹能持人二叹所持法三明持经福深。

　　今初。

　　若复有人以七宝满三千大千世界供养于佛及大菩萨辟支佛阿罗汉是人所得功德不如受持此法华经乃至一四句偈其福最多。

　　七宝奉四圣不如持一偈法是圣师能生能养能成能荣莫过于法也。

　　△二叹所持法又二初叹法体二叹法用(体非宗体之体乃通指一部为体用非宗用之用乃指部内体宗用三共有如是𢪛与等用也)。

　　今初。

　　宿王华譬如一切川流江河诸水之中海为第一此法华经亦复如是于诸如来所说经中最为深大。

　　川流江河譬乳酪二酥四味教也海譬法华醍醐说穷本地为最深遍开一切为最大。

　　又如土山黑山小铁围山大铁围山及十宝山众山之中须弥山为第一此法华经亦复如是于诸经中最为其上。

　　十宝山名出华严经须弥亦其一也土黑铁围故非是宝余九虽宝或一或二神龙杂居惟此须弥四宝所成纯天所住譬余教所诠能依之四十心十地或凡或贤或圣所依之理或俗或真或中是为卑下此经所诠能依是开示悟入之天所依是常乐我净之宝是故第一最上。

　　又如众星之中月天子最为第一此法华经亦复如是于千万亿种诸经法中最为照明。

　　星月俱于夜现可譬权智星多而小又无盈亏譬诸经所诠随情方便各逗一机不得自在月独而大又能盈亏譬此经所诠随智方便即实而权照一切法最为明了。

　　又如日天子能除诸闇此经亦复如是能破一切不善之闇。

　　日出名昼可譬实智诸经不开权显惟一实故不能除执三之闇又不能除执近之闇此经尚破等觉位闇况复余闇而不破耶。

　　又如诸小王中转轮圣王最为第一此经亦复如是于众经中最为其尊。

　　三藏教如粟散王三乘各别通教如铁轮王三乘同位别教如铜轮王次第诠于真中二理诸经隔偏之圆如银轮王顿诠三谛而不收彼定性二乘此经开显之圆如金轮王北洲冰执无我所者亦归统御。

　　又如帝释于三十三天中王此经亦复如是诸经中王。

　　三十二天四方各八可譬四教各有四门自行化他此经统而御之故如帝释为忉利王。

　　又如大梵天王一切众生之父此经亦复如是一切贤圣学无学及发菩萨心者之父。

　　劫欲尽时一切世间众生法尔皆得二禅上生光天(少光无量光光音总名光天也)劫火方起坏已乃空空已复成世界成已光天众生有命尽者以福德力化生初禅即大梵天王也初唯一人乃作是念云何此间无有伴侣此后光天复有诸命尽者亦来化生初禅即是梵辅及梵众等故大梵王自谓我是一切众生之父众生亦谓梵王是我等父斯乃妄计非是实义今顺众生情谓借此比况而已此经正诠实相妙理实相遍能出生一切诸法一切贤圣学无学及发四教菩萨心者并依实相而得成就故为其父也。

　　又如一切凡夫人中须陀洹斯陀含阿那含阿罗汉辟支佛为第一此经亦复如是一切如来所说若菩萨所说若声闻所说诸经法中最为第一有能受持是经典者亦复如是于一切众生中亦为第一。

　　辟支出无佛世不藉闻法独自超悟故其福田能胜四果余经所说并涉方便如四果人因闻思修方乃得悟此经所诠纯明无作一实之理但悟实相任运契入如辟支佛不藉外缘也。

　　一切声闻辟支佛中菩萨为第一此经亦复如是于一切诸经法中最为第一。

　　三乘皆属因位唯菩萨为第一余经明七方便因譬犹二乘此经明圆因无上譬犹菩萨即是因第一也。

　　如佛为诸法王此经亦复如是诸经中王。

　　诸经明佛寂场近成此经明佛久久远成故此妙经统摄一代所说即是果第一也大海须弥山月日转轮王帝释大梵王辟支菩萨佛十喻显尊妙初叹法体竟。

　　△二叹法用。

　　宿王华此经能救一切众生者(总标与拔)此经能令一切众生离诸苦恼(别明拔苦)此经能大饶益一切众生充满其愿(别明与乐)如清凉池能满一切诸渴乏者如寒者得火如裸者得衣如商人得主如子得母如渡得船如病得医如闇得灯如贫得宝如民得王如贾客得海如炬除闇(以十二譬譬圆与拔)此法华经亦复如是能令众生离一切苦一切病痛能解一切生死之缚(总结与拔)。

　　二叹所持法竟。

　　△三明持经福深又二初明持全经福二明持此品福。

　　今初。

　　若人得闻此法华经若自书若使人书所得功德以佛智慧筹量多少不得其边若书是经卷华香璎珞烧香末香涂香幡盖衣服种种之灯酥灯油灯诸香油灯薝卜油灯须曼那油灯波罗罗油灯婆利师迦油灯那婆摩利油灯供养所得功德亦复无量。

　　△二明持此品福二初格量二嘱累。

　　今初。

　　宿王华若有人闻是药王菩萨本事品者亦得无量无边功德若有女人闻是药王菩萨本事品能受持者尽是女身后不复受若如来灭后后五百岁中若有女人闻是经典如说修行于此命终即往安乐世界阿弥陀佛大菩萨众围绕住处生莲华中宝座之上不复为贪欲所恼亦复不为瞋恚愚痴所恼亦复不为憍慢嫉妒诸垢所恼得菩萨神通无生法忍得是忍已眼根清净以是清净眼根见七百万二千亿那由他恒河沙等诸佛如来是时诸佛遥共赞言善哉善哉善男子汝能于释迦牟尼佛法中受持读诵思惟是经为他人说所得福德无量无边火不能焚水不能漂汝之功德千佛共说不能令尽汝今已能破诸魔贼坏生死军诸余怨敌皆悉摧灭善男子百千诸佛以神通力共守护汝于一切世间天人之中无如汝者唯除如来其诸声闻辟支佛乃至菩萨智慧禅定无有与汝等者宿王华此菩萨成就如是功德智慧之力若有人闻是药王菩萨本事品能随喜赞善者是人现世口中常出青莲华香身毛孔中常出牛头旃檀之香所得功德如上所说。

　　受持此品不受女身者女人身见尤重今苦行舍身功德能拔之也如说修行即能往生安乐世界者便以此经为净土因与十六观经大小弥陀经等无二无别也如此经说修行三轨四安乐行若伏五住即生同居净土若净六根即生方便净土若破无明即生实报净土亦复分证寂光也问净土甚多何心安乐答由如来愿摄生故物机宿缘厚故标心一方令专注故一即一切不思议故所以诸经多赞说之文中身口出香即是现报余是生报后报。

　　△二嘱累。

　　是故宿王华以此药王菩萨本事品嘱累于汝我灭度后后五百岁中广宣流布于阎浮提无令断绝恶魔魔民诸天龙夜叉鸠槃茶等得其便也宿王华汝当以神通之力守护是经所以者何此经则为阎浮提人病之良药若人有病得闻是经病即消灭不老不死宿王华汝若见有受持是经者应以青莲华盛满末香供散其上散已作是念言此人不久必当取草坐于道场破诸魔军当吹法螺击大法鼓度脱一切众生老病死海是故求佛道者见有受持是经典人应当如是生恭敬心。

　　不老是乐不死是常闻经得常乐解坦然无畏三惑病消灭也品中初问二答竟。

　　△三利益。

　　说是药王菩萨本事品时八万四千菩萨得解一切众生语言陀罗尼。

　　△四多宝称善。

　　多宝如来于宝塔中赞宿王华菩萨言善哉善哉宿王华汝成就不可思议功德乃能问释迦牟尼佛如此之事利益无量一切众生。

　　初药王品勖弘法之师竟。

　　妙法莲华经台宗会义卷六之二
卍新纂续藏经第 32 册 No. 0616 法华经会义


　　妙法莲华经台宗会义卷七之一

　　古吴后学蕅益　智旭　述

　　△约化他劝流通中二勖受法弟子有两品经一妙音品二普门品。

　　今先释妙音品。

　　妙音菩萨本事品第二十四

　　放光相召从东现来而品称本事者因华德菩萨之问具明往昔伎乐宝钵供佛因缘果报又明现一切色身三昧之用故云本事品也又药王品但明本行不明游化普门品但明游化不明本行今品则具明之又药王普门两品由问故说今由光召故说彼此互彰并显圆行非谓有优劣也。

　　△品文分六初放光东召二奉命西来三十方弘经四二土得益五还归本国六闻品进道。

　　初放光东召。

　　尔时释迦牟尼佛放大人相肉髻光明及放眉间白毫相光遍照东方百八万亿那由他恒河沙等诸佛世界过是数已有世界名净光庄严其国有佛号净华宿王智如来应供正遍知明行足善逝世间解无上士调御丈夫天人师佛世尊为无量无边菩萨大众恭敬围绕而为说法释迦牟尼佛白毫光明遍照其国。

　　佛是究竟人故名大人微妙净法身具相三十二相相皆是法界故名为大人相肉髻白毫即大人相之二种肉髻表圆极妙果白毫表中道妙因意显妙音菩萨果后行因与文殊不轻药王观音普贤等无不同也问如地涌及药王等足可流通妙法何必远召妙音答妙音亦与此土有缘此土众生宜从妙音而得四益是故召之问十方菩萨能令此土众生得四益者理必甚多何故此但东召妙音西说观音不及余八方耶答此有二意一者遍召遍说于事无妨印土法华积至八里安知无此文也二者召东说西于理亦足东表于始西表于终始表发心终表毕竟发心毕竟二不别何所不该圣不烦文举一例诸耳。

　　△二奉命西来二初发来之缘二正明发来初中五初经家叙德二被照辞佛三彼佛寄诫四菩萨受旨五先现来相。

　　今初。

　　尔时一切净光庄严国中有一菩萨名曰妙音久已植众德本供养亲近无量百千万亿诸佛而悉成就甚深智慧得妙幢相三昧法华三昧净德三昧宿王戏三昧无缘三昧智印三昧解一切众生语言三昧集一切功德三昧清净三昧神通游戏三昧慧炬三昧庄严王三昧净光明三昧净藏三昧不共三昧日旋三昧得如是等百千万亿恒河沙等诸大三昧。

　　德者福慧二种庄严也供养诸佛叙其福慧之由甚深智慧叙其即福之慧诸大三昧叙其即慧之福略列一十六名并是圆道妙定也实相妙体高显无上无相而无所不相名妙幢相三昧因果不二权实不二本迹不二名法华三昧离三惑垢证本净性名净德三昧权智照机盈亏巧现名宿王戏三昧(月名宿王)平等大慈不缘假名不缘实法名无缘三昧一心三智印一切法名智印三昧十界语言并是因缘生法解其一一即空假中一切语言即一语言一语言即一切语言非一非一切而一而一切名解一切众生语言三昧住一三昧一切三昧功德悉入其中名集一切功德三昧六根清净互用自在名清净三昧自在化物游诸世间幻事傀儡普摄一切名神通游戏三昧平等大慧普照昏衢名慧炬三昧性具万德缘了融通随举一法统一切法名庄严王三昧三智圆净照法无遗名净光明三昧一念净心含摄万德名净藏三昧七方便人所不能入名不共三昧实智照理而无所住名日旋三昧。

　　△二被照辞佛。

　　释迦牟尼佛光照其身即白净华宿王智佛言世尊我当往诣娑婆世界礼拜亲近供养释迦牟尼佛及见文殊师利法王子菩萨药王菩萨勇施菩萨宿王华菩萨上行意菩萨庄严王菩萨药上菩萨。

　　△三彼佛寄诫。

　　尔时净华宿王智佛告妙音菩萨汝莫轻彼国生下劣想善男子彼娑婆世界高下不平土石诸山秽恶充满佛身卑小诸菩萨众其形亦小而汝身四万二千由旬我身六百八十万由旬汝身第一端正百千万福光明殊妙是故汝往莫轻彼国若佛菩萨及国土生下劣想。

　　妙音菩萨本迹燎然何烦佛诫所将眷属或有未达故寄上以规下耳佛证平等法性为众生故脱珍御弊示卑小身及秽恶土只此卑小秽恶身土体即法界何大何小何净何秽当知非小现小非秽现秽忍辱衣也小原非小秽原非秽法空座也以小以秽曲顺众生慈悲室也佛既如此菩萨亦然故应了达三轨勿存胜劣情见问此土人八尺时佛身丈六不过高一倍耳彼土佛菩萨身相去一百五十余倍何耶答净土胜应之相事非一概不可例同问既是胜妙眷属何得有未达者答浊轻福胜故土净位权智浅故须规。

　　△四菩萨受旨。

　　妙音菩萨白其佛言世尊我今诣娑婆世界皆是如来之力如来神通游戏如来功德智慧庄严。

　　彼佛既以三法寄规妙音亦以三法受旨皆是如来之力者总推功于佛力不敢轻也神通游戏者脱珍御弊长者之身不改忍辱衣也功德庄严者大慈悲室也智慧庄严者诸法空座也仗此如来三力方能往诣娑婆然妙音自有分证三力今显皆仗如来究竟三力令彼眷属不起轻心。

　　△五先现来相又六初遣莲华二文殊问三释迦答四文殊请见五释迦推功多宝六多宝命来。

　　今初。

　　于是妙音菩萨不起于座身不动摇而入三昧以三昧力于耆阇崛山去法座不远化作八万四千众宝莲华阎浮檀金为茎白银为叶金刚为须甄叔迦宝以为其台。

　　△二文殊问。

　　尔时文殊师利法王子见是莲华而白佛言世尊是何因缘先现此相有若干千万莲华阎浮檀金为茎白银为叶金刚为须甄叔迦宝以为其台。

　　问若文殊位下则妙音辞彼佛时不应云及见文殊若文殊位高则此相来何得不识答纵使位高未阶妙觉此相不识亦无所妨纵使位下别有他长远来求见亦复何失况虽同一位有始中终虽始中终亦同而所得三昧境界亦容有互未达者彼此互资互相得益若同是古佛则无复高下妙音为众生得利益故辞云求见文殊为大会无敢问故发起令知也。

　　△三释迦答。

　　尔时释迦牟尼佛告文殊师利是妙音菩萨摩诃萨欲从净华宿王智佛国与八万四千菩萨围绕而来至此婆婆世界供养亲近礼拜于我亦欲供养听法华经。

　　△四文殊请见。

　　文殊师利白佛言世尊是菩萨种何善本修何功德而能有是大神通力行何三昧愿为我等说是三昧名字我等亦欲勤修行之行此三昧乃能见是菩萨色相大小威仪进止惟愿世尊以神通力彼菩萨来令我得见。

　　△五释迦推功多宝。

　　尔时释迦牟尼佛告文殊师利此久灭度多宝如来当为汝等而现其相。

　　文殊虽问功德三昧而意在请见故推功多宝以召其来下文因华德重问乃答功德及三昧也推功多宝者应是多宝如来昔日弟子。

　　△六多宝命来。

　　时多宝佛告彼菩萨善男子来文殊师利法王子欲见汝身。

　　初发来之缘竟。

　　△二正明发来七初与眷属经历二叙相登台三问讯传旨四请见多宝五释迦为通六塔中称善七问答往因。

　　今初。

　　于时妙音菩萨于彼国没与八万四千菩萨俱共发来所经诸国六种震动皆悉雨于七宝莲华百千天乐不鼓自鸣。

　　昔奉宝钵今得菩萨法器相随昔奉音乐今得天乐相随也。

　　△二叙相登台。

　　是菩萨目如广大青莲华叶正使和合百千万月其面貌端正复过于此身真金色无量百千功德庄严威德炽盛光明照曜诸相具足如那罗延坚固之身入七宝台上升虚空去地七多罗树诸菩萨众恭敬围绕而来诣此娑婆世界耆阇崛山。

　　△三问讯传旨。

　　到已下七宝台以价直百千璎珞持至释迦牟尼佛所头面礼足奉上璎珞而白佛言世尊净华宿王智佛问讯世尊少病少恼起居轻利安乐行不四大调和不世事可忍不众生易度不无多贪欲瞋恚愚痴嫉妒悭慢不无不孝父母不敬沙门邪见不善心不摄五情不世尊众生能降伏诸魔怨不久灭度多宝如来在七宝塔中来听法不(已上俱传净华宿王佛旨)又问讯多宝如来安隐少恼堪忍久住不。

　　△四请见多宝。

　　世尊我今欲见多宝佛身惟愿世尊示我令见。

　　△五释迦为通。

　　尔时释迦牟尼佛语多宝佛是妙音菩萨欲得相见。

　　△六塔中称善。

　　时多宝佛告妙音言善哉善哉汝能为供养释迦牟尼佛及听法华经并见文殊师利等故来至此。

　　称善即是相见已竟不须开塔也。

　　△七问答往因又二初问二答。

　　今初。

　　尔时华德菩萨白佛言世尊是妙音菩萨种何善根修何功德有是神力。

　　妙音即是净德夫人后身华德即是妙庄严王后身本是宿世大善知识故今为众请问显其功德也。

　　△二答。

　　佛告华德菩萨过去有佛名云雷音王多陀阿伽度阿罗诃三藐三佛陀国名现一切世间劫名喜见妙音菩萨于万二千岁以十万种伎乐供养云雷音王佛并奉上八万四千七宝钵以是因缘果报今生净华宿王智佛国有是神力华德于汝意云何尔时云雷音王佛所妙音菩萨伎乐供养奉上宝器者岂异人乎今此妙音菩萨摩诃萨是华德是妙音菩萨已曾供养亲近无量诸佛久植德本又值恒河沙等百千万亿那由他佛。

　　二奉命西来竟。

　　△三十方弘经二初正明现身说法二问答所住三昧。

　　今初。

　　华德汝但见妙音菩萨其身在此而是菩萨现种种身处处为诸众生说是经典或现梵王身或现帝释身或现自在天身或现大自在天身或现天大将军身或现毗沙门天王身或现转轮圣王身或现诸小王身或现长者身或现居士身或现宰官身或现婆罗门身或现比丘比丘尼优婆塞优婆夷身或现长者居士妇女身或现宰官妇女身或现婆罗门妇女身或现童男童女身或现天龙夜叉乾闼婆阿修罗迦楼罗紧那罗摩睺罗伽人非人等身而说是经诸有地狱饿鬼畜生及众难处皆能救济乃至于王后宫变为女身而说是经华德是妙音菩萨能救护娑婆世界诸众生者是妙音菩萨如是种种变化现身在此娑婆国土为诸众生说是经典于神通变化智慧无所损减是菩萨以若干智慧明照娑婆世界令一切众生各得所知于十方恒河沙世界中亦复如是若应以声闻形得度者现声闻形而为说法应以辟支佛形得度者现辟支佛形而为说法应以菩萨形得度者现菩萨形而为说法应以佛形得度者即现佛形而为说法如是种种随所应度而为现形乃至应以灭度而得度者示现灭度华德妙音菩萨摩诃萨成就大神通智慧之力其事如是。

　　示现三十四凡身四圣人身结成六道十法界耳此明菩萨以难思力随类通经物睹其迹不测其本但甘其味勿择其形也。

　　△二问答所住三昧又二初问二答。

　　今初。

　　尔时华德菩萨白佛言世尊是妙音菩萨深种善根世尊是菩萨住何三昧而能如是在所变现度脱众生。

　　深种善根领前宝钵伎乐供佛之事住何三昧正问现十界身弘法之由也。

　　△二答。

　　佛告华德菩萨善男子其三昧名现一切色身妙音菩萨住是三昧中能如是饶益无量众生。

　　三十方弘经竟。

　　△四二土得益。

　　说是妙音菩萨品时与妙音菩萨俱来者八万四千人皆得现一切色身三昧此娑婆世界无量菩萨亦得是三昧及陀罗尼。

　　三昧及陀罗尼体一而用异寂用名三昧持用名陀罗尼又色身变现名三昧音声辨说名陀罗尼只是圆定圆慧耳既能现身必能说法谓无次第亦可据药王品中先得三昧焚身供佛乃得总持谓有深浅亦可今约二土言之俱来菩萨是净土人福胜于智故但得三昧此界菩萨是秽土人忍智力强故兼得总持。

　　△五还归本国。

　　尔时妙音菩萨摩诃萨供养释迦牟尼佛及多宝佛塔已还归本土所经诸国六种震动雨宝莲华作百千万亿种种伎乐既到本国与八万四千菩萨围绕至净华宿王智佛所白佛言世尊我到娑婆世界饶益众生见释迦牟尼佛及见多宝佛塔礼拜供养又见文殊师利法王子菩萨及见药王菩萨得勤精进力菩萨勇施菩萨等亦令是八万四千菩萨得现一切色身三昧。

　　△六闻品进道。

　　说是妙音菩萨来往品时四万二千天子得无生法忍华德菩萨得法华三昧。

　　得无生忍开佛知见也得法华三昧增道损生也华德正是当机故得益倍深天子先已根净今悟圆因故知正说流通节节皆有种熟脱益功用不殊也释妙音品竟。

　　△次释普门品。

　　观世音菩萨普门品第二十五

　　观者能观之智即一心三智也世音者所观之境即十法界机也境智双举感应合标故名为观世音菩萨义如前释普者遍也门者能通义也用一实相开十普门无所障阂故称普门释此为二初通次别通释又四初列名二次第三解释四料简初列名者一人法二慈悲三福慧四真应五药珠六冥显七权实八本迹九缘了十智断也二次第者又有两意一约观明次第二约教明次第约观者欲明观行必有其人人必秉法故最居初次慈悲者良由观音之人观于实相普门之法达于非人非法实相之理了知一切众生亦复如是故华严云心佛及众生是三无差别此理圆足无有缺减云何众生理具情迷颠倒苦恼既观是已即起慈悲誓愿拔苦与乐也次福慧者初人法相成此据其信次慈悲与拔此明其愿欲满此愿必须修行修行不出福慧慧即般若福即五度互相资导以行顺愿事理圆足则能与拔也次真应者福慧具足契于法性法性即实相名为法身法身既显从真起应也次药珠者证得真应俱能益物破三惑病如药树王雨三谛宝如如意珠王也次冥显者众生机感二身应之或冥或显得益不同也次权实者得益不同皆由二智之力不失其宜也次本迹者虽巧用二智利益一切而优降不同良由本迹或本迹俱高或本高迹下则二智必优若本下迹高或本迹俱下则二智必降也次缘了者上明行人发心修行从因克果化他利物深浅不同从人法至真应是自行次第从药珠至本迹是化他次第皆是顺论未是却讨根本今原其性德种子若是观智之人悲心誓愿智慧庄严显出真身皆是了因为种子若是普门之法慈心誓愿福德庄严显出应身皆是缘因为种子也次智断者既却讨其根源乃顺论其究竟始则起自了因终则菩提大智始则起自缘因终则涅槃断德也二约教明次第者又有通别通者五时四教各可论十随法义立不可深穷且如三藏十双揽五阴名为人谛缘度名为法声闻法缘菩萨生缘名为慈悲声闻三学菩萨六度名为福慧五分法身为真作意神通为应治四住病为药雨三乘宝为珠见闻获益为显不见不闻为冥称真为实随情为权自证为本示现为迹一句一偈为了三业微善为缘尽无生智为智有余无余为断声闻渐证菩萨顿成三藏尚备通别可知不暇广述也别者历五味以明多少不同如乳味顿教教名大方广佛华严大方广是法佛即是人此人秉法必具慈悲因华即是福慧二严严于果德即是真应既能利物必辨药珠物得其益必有冥显而权实本迹缘了智断通论则有别论则无何以故佛一期化物明于顿渐今华严顿说渐教未彰故不明四意也小隔于大如聋如哑覆于此权未显其实故无权实未发王宫生身之迹未发寂场法身之迹未显久远久远久成之本故无本迹不言小乘本有性德缘了之因当克智断本具之果故无后二意也次酪味三藏教但明人法慈悲福慧三义无真应等七义何以故灰身灭智那得从真起应既无真应将何益物又纵约真谛通论有十而菩萨三祇伏惑亦不得论真应等也次生酥方等教对小明大得有中道大乘人法乃至冥显两益然犹带方便调熟众生故不得说权实等四意也次熟酥般若教虽已会小乘之法皆摩诃衍犹未会小乘之人亦带方便故亦止有六义未明权实等四意也今醍醐法华教则会小乘之人汝实我子我实汝父汝等所行是菩萨道开权显实开迹显本了义决定不相疑难得明中道人法乃至本迹八意三世诸佛调熟众生大事因缘究竟圆满备在此经故二万灯明但说法华即便息化迦叶如来亦复如是若涅槃教则为钝根弟子于法华经未能悟入所以却讨源由广说缘了明三佛性性德了因种子修得即成三般若智德菩提性德缘因种子修得即成三解脱断德涅槃性德非缘非了即是正因修得成就则是不纵不横三点法身故知涅槃所明却说八法之始终成智断十义具足既历五味以论十法次第约四教则可解也又华严六意于利人成醍醐于钝人成乳三藏三意于利人密去亦成醍醐于钝人成酪方等六意于利人成醍醐于钝人成生酥般若六意于利人成醍醐于钝人成熟酥若法华八意于钝人亦成醍醐也二次第竟三解释者初释人法人即假名众生法即五阴实法法是能成人是所成此之人法通于凡圣若色受想行识是世间法揽此成生死凡人若戒定慧解脱解脱知见是出世法揽此成出世圣人故大论云众生无上者佛是法无上者涅槃是然虽通凡圣不无差别上中下恶即成三涂之人法上中下善即成三善道之人法故有六趣阶差若更细论百千万品出世人法亦复不同若三藏有门观众生我人如龟毛兔角毕竟不可得但有五阴之法乃是人空法不空谛观此法无常生灭能伏见爱发生暖顶等位善有漏五阴即揽此方便之法成似道贤人若发真无漏戒定慧等即揽此无漏之法成四果圣人若不闻法华实教任运余依灭已灰身泯智自谓入于无余涅槃人法都寂其实生在界外方便有余土中揽彼法性色受想行识之法成彼土假名之人空门观五阴和合假名为人三假浮虚会入空平发生暖顶等例如前说余二门亦如是若摩诃衍中明人法者亦不言人空法不空亦不言揽实法体成假人用但观阴界入法及假名人性本自空非灭故空故大品云色性如我性我性如色性始从初心终于后心常观人法俱空此复为三一者但观二空发生似解即揽如幻善有漏法成性地如幻之人次发真解断见思惑即揽如幻无漏戒等成见地等如幻之人而根钝故但见于空不见不空还与三藏同其灰断不觉生在方便有余土中揽彼土法成彼土人若根利者既发真已不但见空兼见不空了知人法二性不可断灭则接入别圆也二者了知生死人法出世人法名为二边而实相法性非人非法非世出世其体常住为欲证此实相体故先观生死人法本空断见思惑即揽方便五阴成十住假名之人次观出世人法本空不住出世无漏道中断尘沙惑即揽方便五阴成十行假名之人次观二边人法皆空不住二边伏无明惑即揽方便五阴成十回向假名之人次发中道真明破无明惑即揽实报土常住五阴之法成十地菩萨常住假名之人也三者了知生死人法出世人法一一无非真如实相故大论云菩萨常观涅槃行道以观人空即是了因种子故论云众生无上者佛是佛者即觉觉是智慧既觉人空亦觉法空故知观人空是了因种也以观法空即是缘因种子故论云法无上者涅槃是是以生死阴断涅槃阴兴如水成冰冰还成水大经云因灭是色获得常色受想行识亦复如是大品云菩萨行般若时得无等等色得无等等受想行识当知涅槃是无上法揽此法成无上众生号之为佛故知观法空是缘因种也以观人法空即识三种佛性故大经云众生佛性不即六法不离六法不即者明正因佛性非阴非我非阴故非法非我故非人非人故非了非法故非缘故言不即六法也不离六法者不离众生空而有了因不离五阴空而有缘因故言不离六法也佛从初发心观人法空修三佛性历六即位成六即人法今观世音普门未是究竟之人法即是分证之人法前一番问答是分释无上之人称观世音后一番问答是分释揽无上之法故称普门当知人法因缘故名观世音菩萨普门品也二释慈悲悲名愍伤慈名爱念愍故拔苦念故与乐然但起慈悲心不牢固须发弘誓加持使坚譬如工匠造物节廨虽复相应若无胶漆则有零落誓愿如胶要心不退悲心愍伤拔于世间苦果集因兴两誓愿所谓众生无边誓愿度烦恼无尽誓愿断慈心爱念欲与出世道因灭果之乐兴两誓愿所谓法门无量誓愿学佛道无上誓愿成但前明人法凡圣不同今辨慈悲大小亦异若三藏事六度行人观分段生死八苦誓度无边众生观见思颠倒结业誓断无尽烦恼观此因果无常生灭念念流动而修对治誓学无量法门观于真谛无为之理誓成无上佛道如此慈悲即缘有作四谛所起也若通教行人观生死八苦如幻如化众生颠倒谓为真实即起誓愿度如幻众贪恚痴等如幻如化众生颠倒为之受恼即起誓愿断如幻惑观即色是空以如幻故乃至即识是空即贪瞋痴等是空以如幻故非灭故空性本自空空亦不可得而众生不能了知即空即起誓愿学如幻法门又观涅槃设有一法过涅槃者我亦说如幻化而众生谓有佛道可求计着佛想即起誓愿成如幻觉觉如幻众如此慈悲是缘无生四谛所起也若别教行人观于因缘生法假名无量十界森罗应须分别导利众生那得沉空取证观此苦果非止一种分段变易皆名为苦即起誓愿度九界生无量之苦由无量集所谓二惑五住浩若尘沙即起誓愿度九界集集既无量治亦无量所谓三止三观法门即起誓愿遍学遍行治既无量灭亦无量所谓四种涅槃六种无为即起誓愿令他同证如此慈悲是缘无量四谛所起也若圆教行人观一切法实相真如圆融法界非违非顺非明非闇而无明闇故则违违之则有苦集因果智慧明故则顺顺之则有道灭因果缘此违顺因果而起弘誓譬如磁石不作心想任运吸铁慈悲亦尔不作众生及以法想任运拔苦与乐故名无缘大慈大悲菩萨从初发心修此无缘慈悲历六即位邻于究竟今前一番问答明大悲拔苦一心称名即得解脱后一番问答明大慈与乐现身说法皆令得度当知以大慈大悲因缘故名观世音普门也三释福慧亦名定慧寂照妙智无幽不朗如明镜高堂福德禅定纯厚资发如明灯净油亦称目足目足两备入清凉池池即涅槃涅槃称为二种庄严庄严法身释此定慧亦有多种三藏以无常观理为慧以观练熏修种种事禅为福以定资慧发真无漏所证天然真理名为法身通教但以体法异于析法余悉同于三藏别教则以缘修智慧与诸禅定助开中道法身圆教则以实相观智为慧实相寂定为福共显非定非慧之理名为实相法身菩萨从初发心修此不二定慧历六即位邻于究竟今前问答智光照闇应机拔苦是从慧庄严以得名后问答首楞严定普现色身是从福庄严以得名当知以福慧因缘故名观世音普门也四释真应真名不伪不动应名称适根缘若契实相不伪不动之理即能称机适缘而应譬如揽镜形对影呈此之真应不得相离若外道修有漏通虽能变化譬如瓦石光影不现不可名应未破四住未显偏真那有中道圆真若二乘作意神通亦不名应譬如图画作意乃成了不相似但证偏真出于三界不达中道不动之理故非圆真从何起应大乘不尔得实相真譬得明镜不须作意法界色像随对随应如镜写像与真不殊尔乃名为真寂身应菩萨从初发心历六即位邻于究竟今前问答明真寂不动法界获益是从真身得名后问答明随机广利出没多端是从应身得名当知以真应因缘故名观世音普门也五释药珠药树王疗治苦患出柰女经如意珠王能雨众宝广出诸经三藏通别亦各得明治病雨宝而所治不遍所雨不普今约圆教明之如华严云有上药树其根深入枝叶四布根茎枝叶皆能愈病见闻嗅触无不得益菩萨亦尔大悲熏身形声利物名大药王身又如如意珠王能雨大千珍宝随意无尽菩萨亦尔大慈熏身与众生乐名如意珠王身此亦约六即判位今前问答遍救种种幽厄苦难从药王身得名后问答称适所求雨大法雨皆令得度从如意珠王身得名当知以二身因缘故名观世音普门也六释冥显两益冥是冥密显是显露大圣恒以二益利安一切而众生及与下地日用不知譬如日月照世盲虽不见实荷深恩乃至同是一位而下品不知上品神力所作以不知故名为冥益又圣人之益虽不可知若圣欲使知虽蜫虫等亦能知之以使知故名为显益此亦约六即判位今前问答不见形声密荷深祐即是冥益后问答睹所现身闻所说法即是显益当知以冥显因缘故名观世音普门也七释权实权是暂用实非暂用略言权实共有三种一自行权实中观为实二观为权二化他权实他人根性不同或说权为实或说实为权不可定判但约他意以明权实耳三自行化他合明权实自行有权有实皆束为实化他亦有权有实总束为权用此三意广历四教复就自行权实以判六即如玄义及方便品所明可以意得今前问答从自他合明之实智益物后问答从自他合明之权智益物当知以权实因缘故名观世音普门也八释本迹本名实得迹名应现自有本高迹下本下迹高等四句事非一概亦约六即判位今前问答不可见闻但获冥祐是从本地得名后问答应现殊形说法度脱是从迹地得名当知以本迹因缘故名观世音普门也九释缘了了是显发缘是资助资助于了显发法身了者即是般若亦名慧行亦名正道亦名智慧庄严缘者即是解脱亦名行行亦名助道亦名福德庄严大论云一人能耘一人能种种譬缘因耘譬了因通论四教皆具缘了二义今正明圆教二种庄严之因佛具二种庄严之果原此因果根本即是性德缘了此之性德本自有之非适今也大经云一切诸法本性自空亦由菩萨修习空故见诸法空此即了因种子本自有之又云一切众生皆有初地味禅思益云一切众生即灭尽定此即缘因种子本自有之依此法尔本有缘了种子方便修习渐渐增长从于毫末得成合抱大树所谓摩诃般若首楞严定此一科不论六即但论根本性德今前问答从了种受名后问答从缘种受名当知以了因缘因因缘故名观世音普门也十释智断通途为语则智即有为功德满亦名菩提断即无为功德满亦名涅槃言有为功德者即是因时智慧有照用修成之义故称有为因虽无常而果是常将因名果故言有为功德满也言无为功德者若小乘但取烦恼灭无以为断德则是但离虚妄名为解脱其实未得一切解脱乃无体之断德也大乘是有体之断不取灭无以为断德但取随所调伏众生之处恶不能染纵任自在无有累缚名为断德指此名无为功德故净名云不断痴爱起诸明脱又云于诸见不动而修三十七品爱见为侍者亦名如来种乃至五无间皆生解脱相无所染碍名为一切解脱即是断德无为也寂而常照即智德也小乘灰身灭智既无其身将何入生死而论调伏无碍无染既无其智何所照寂大乘智断圆极故法身显著即是三种佛性义圆也法身满足即是非因非果正因满足故曰隐名如来藏显名法身虽非是因而名为正因虽非是果而名为法身大经云非因非果名为佛性即是此正因佛性也又云是因非果名为佛性此据性德缘了皆名为因也又云是果非因名为佛性此据修得缘了皆满了满转名般若亦名大菩提果缘满转名解脱亦名大涅槃果果皆称为果也佛性通于因果不纵不横性德时三因不纵不横果满时名三德亦不纵不横故普贤观云大乘因者诸法实相大乘果者亦诸法实相智德既满湛然常照随机即应一时解脱断德既满处处调伏现形说法皆令得度今前问答从智德分满受名后问答从断德分满受名当知以智断因缘故名观世音普门也三解释竟四料简者一料简人法问若人对观音法对普门者则方等有普门法王子标于人名此义云何答此有二义一者人非法法非人二者人即法法即人若约华严自有二意一者不次第意人即实相实相即人人法不二也二者次第意地前生死行人未是实相之法此法亦非彼人也若约三藏有门明无假人但有实法此法非人空门明揽实法以成假人亦人法两异纵令不离人论法不离法论人俗有真无亦界内二谛意耳非中道之人法也若约方等对小明大论人法者小同三藏大同华严般若涅槃亦尔今方等中明普门法王子即大乘意与此经同此经普门是法何得有法无人方等普门是人何得有人无法但人法互举耳二料简慈悲问若大悲拔苦苦除即是得乐若大慈与乐乐至即是拔苦何意两分答通论如此别则不然譬如拔罪于狱未施五尘身虽免痛根情未娱不名与乐又如施五尘于狱中五情虽悦不名拔苦为从别义各显一边故别说之复次外道修四无量自证禅定作想虚运彼无实益不能令他拔苦得乐虽自获定虚妄世法报尽还堕不免于苦自他俱无利益二乘修四无量但自拔分段苦未免变易非究竟乐亦不益他菩萨不尔非凡夫行非贤圣行非凡夫者不同自受禅乐非贤圣者不同自拔于苦不同自受乐故即与他乐不同自拔苦故即拔他苦亦是即拔苦即与乐即与乐即拔苦但分别说之前明拔苦后明与乐耳又但论慈悲不论喜舍者四无量心名虽有四义但有三大经云忧毕叉忧毕叉名舍即是两舍非慈非悲不二之意不二而二即是慈悲喜者从乐生喜初愿与乐众生苦重不能得乐则无可喜既拔苦竟即能得乐遂其初愿是故喜也三料简福慧问何故观音对慧称之而拔苦普门对福见之而得乐答慧是光明正治闇惑惑是生死苦恼欲治闇惑之苦岂不用智慧之光故称智慧人名即拔苦也法是法门门名能通通至涅槃安乐之处初习此法是得乐因后证此法是得乐果故对普门法而明与乐也然自有智慧是福德福德是智慧自有智慧非福德福德非智慧大小乘皆备四句小乘四句者如六度菩萨修般若分阎浮提为七分此是世智不能断惑犹属福德所摄是第一句即名此福是智以息诤故是第二句如饿阿罗汉以能断惑名为智慧而非福德即第三句如白象王有大受用名为福德非出世智亦非世智不名智慧即第四句也大乘四句者别教地前三十心行行名福德慧行名智慧此慧不能破无明还属福德所摄即第一句此福亦能治取相惑亦可名为智慧即第二句若地上皆名智慧不名福德即第三句若地前皆名福德不名智慧即第四句也今圆教所明福即是慧慧即是福福慧不二故大论云如是尊妙人则能见般若此慧那得无定又云健相三昧能破强敌此定那得无慧不二而二故分别说之耳四料简真应亦有四句非真非应应而非真真而非应亦真亦应一非真非应就理可解又凡夫不见理故非真无用故非应二应而非真者外道修得五通同他施化亦得名应而不见谛不得名真三真而非应者二乘断结见谛亦得名真灰身灭智不能起应四亦真亦应者此则别显中道为真即真论用为应真应不二不二而二故依文互举一往言之前番问答明真身恒益后番问答明应身间益然恒间亦不相离如二鸟双游故尽理而言则真身亦恒亦不恒应身亦间亦不间也五料简药珠药有差病拔苦之功亦有全身增命致宝之用如意珠王非但雨宝亦能除病大施太子入海得珠还治父母之眼大品云若人眼痛珠着身上病即除愈故知通具二义今亦别据一边说耳六料简冥显两益共有三十六句如玄义七料简权实亦具四句或因实智解脱于权七难销除二求愿满是也或因实智解脱于实三毒皆离是也或因权智得度于实三十三身得度是也或因权智得度于权怖畏急难之中能得无畏是也或二俱度脱或二俱不度不脱今依文互出一边前文脱权后文度实耳八料简本迹通论本迹俱能与拔故寿量品云闻佛寿无量得无量无漏清净之果报即是从本得乐请观音经云或游戏地狱大悲代受苦即是从迹拔苦但众生不达本源所以流转苦恼若识本理即于苦得解脱不见迹化不能三业种福若遇形声即为致乐之因故亦一往说之然非本无以垂迹非迹无以显本则是二而不二问本迹与真应何异答真应就一世横辨本迹就三世竖论也九料简缘了问缘了既有性德善亦有性德恶否答具问阐提与佛断何等善恶答阐提断修善尽但性善在佛断修恶尽但性恶在问性德善恶何不可断答性之善恶但是善恶法门性不可改历三世无谁能毁亦复不可断坏譬如魔虽烧经何能令善法门断尽假令佛烧恶谱亦不能令恶法断尽如秦焚典坑儒岂能令善恶断尽耶问阐提不断性善还能令修善起佛既不断性恶亦还令修恶起耶答阐提既不达性善由不达故还为善所染所以修善得起广治诸恶佛虽不断性恶以达恶故于恶自在故不为恶所染永无修恶复能自在广用诸恶法门化度众生终日用之终日不染不染故不起那得以阐提为例设使阐提能达此善恶者则不复名一阐提也十料简智断此是一法异名不得相离如人被缚运力得脱运力名智释然系外名断运力属心故名智慧庄严释然系外属身故名福德庄严今经言说不得一时故互举智断若深得此十义意者解一千从广释观世音普门义则不可尽也初通释竟次别释为二先释观世音次释普门先释观世音者以何因缘名观世音通释如前别则以境智因缘故名观世音也境智有二一思议境智二不思议境智一思议境智又二一约理外二约理内理外境智共有四句一天然境智二相待境智三因缘境智四绝待境智天然境智者境自是境其性常尔智自是智性亦常尔非佛天人所作故名天然即诸法自生句也相待境智者境不自境待智故境智不自智待境故智故名相待即诸法他生句也因缘境智者非但由境故境亦非但由智故境以境因智缘故而有其境非但由智故智亦非但由境故智以智因境缘故而有其智故名因缘即诸法共生句也绝待境智者非由境故境非由智故境非由境智因缘和合故境名绝待境非由智故智非由境故智非由智境因缘和合故智名绝待智即诸法无因生句也今当次第破之若境自是境者不应为智所照若智自是智者不应得照于境今既境为智照则境不自境智能照境则智不自智云何妄计为天然耶若待智故境者境从智生境应名智何得名境如人只应生人不应生木石等又若境从智生则无智时亦应无境又若境从智生则智复从何生待境故智亦如是破云何妄计为相待耶若境因智缘故境者为境中有境故藉智缘为境中无境而藉智缘为智中有境而藉境因为智中无境而藉境因若境中有境则不须藉智方有若智中有境则不须藉境方有又设各有而仍相藉则一时应有二境若境中无境则虽藉智亦不应有若智中无境则虽藉境亦不应有譬如一沙无油虽合多沙亦不出油一盲不见虽合多盲亦不能见也智因境缘故智亦如是破云何妄计为因缘耶若非由境故境等者从因缘尚不可得况无因缘而可名境智亦如是一往谓绝理而穷之不成绝待以其谓有无因缘之境故以其谓有无因缘之智故云何妄计为绝待耶此等并是心行理外妄想推计戏论分别终无实义故中论云诸法不自生亦不从他生不共不无因是故知无生那得如前四种计执随执一种自谓是实谓余是妄见爱生着迷于四谛八十八使浩然无涯方招苦果流转不息虽傍经论引证文言如虫蚀木偶尔成字实不能解是字非字以不解故从于境智而起见执如服甘露伤命早夭故名理外境智为龙树之所破今不取此为境智以释观世音也理内思议境智者亦复作上四门然名字虽同而观智淳熟不生执见毕故不造新成方便道发生暖顶乃至一十六心眼智明觉豁然得悟破诸见惑与理相应譬如盲人金錍抉膜灼然不谬此之真观名之为智所照之理名之为境以发无漏故称理内境智虽见此理终是作意入真故名思议境智今明观世音亦不从此境智因缘得名也二不思议境智者境智虽非自他共无因等而以四悉檀赴缘假名字说或说境自是境智自是智令他欢喜生善灭恶入理或说由智故境由境故智或说因缘境智或说绝待境智令得四益亦复如是若无四悉檀益诸佛如来不空说法虽作四说无四性执无执故无见爱众生闻者如良马见鞭影即能破惑入道故名为智此智所照名之为境若以智照境入空取证成真谛理内思议境智如前所说若不以空为证知此境智但有名字名为境智是字不在内外中间是字不住亦不不住是字无所有故虽作四句明境智实不分别四句境智虽作四句闻境智实不得四句境智虽体达四句境智实不作四句思量境智言语道断心行处灭不可四句思惟图度故名不思议境智金光明云不思议智照不思议境此如玄义境妙智妙中广说今言观者即是不思议智言世音者即是不思议境若从文便宜先释智次释境若从义便须先明世音境次论观智世者有三一五阴世间二众生世间三国土世间既有实法即有假人假实正成即有依报故名三种世间也世是隔别之义即十法界之世亦是十种五阴十种假名十种依报隔别不同故名为世间是间差之义三十种世差别不相谬乱故名为间言十法界者各各有因各各有果故名为法各各有界畔分齐故名为界今就一法界复有十法所谓如是相性体力作因缘果报本末究竟等十界即有百法十界相互即有千法如是千法皆是因缘生法六道是惑因缘法四圣是解因缘法故大经云无漏亦有因缘因灭无明则得炽然三菩提灯是诸因缘生法当体即是三谛故中论云因缘所生法我说即是空亦名为假名亦名中道义故明十种法界三十种世间即是所观境也此境复为二所谓自他他者谓众生及佛自者即心而具如华严云心如工画师造种种五阴一切诸世间莫不由心造又云如心佛亦尔如佛众生然心佛及众生是三无差别是故随举一念心即具三十世间三千性相随举一佛法亦即具三十世间三千性相随举一众生法亦即具三十世间三千性相当知若自若他一一无非三谛不思议妙境也音者即十法界口业之机界既不同音亦有异发音成声即备三业以此三业而为机感也结此世音之境即应为六一结十法界是因缘境二结为四谛境三结为三谛境四结为二谛境五结为一实谛境六结为无谛境具如玄义广明次明观智者傍境明智则有五番论观若就因缘论四种观若就四谛亦四种观若就三谛有二种观若就二谛有七种观若就一实谛唯一种观若无谛则无观此亦具如玄义广明今且约十界以明二种三谛一通二别通论者十界皆是因缘生法一一无不即空即假即中空是真谛假是俗谛中是中道第一义谛别论者六凡界是因缘生法二乘界是空菩萨界是假佛界是中境谛既有通别二意对境明观亦为二意一次第三观二一心三观次第者如璎珞云从假入空名二谛观从空入假名平等观二观为方便得入中道第一义观此之三观即大品所明三智一一切智二道种智三一切种智通论则观智但是一法异名别论则因时名观果时名智也大经明十二因缘有四种观谓下智中智上智上上智析空为下即藏教体空为中即通教从空入假为上即别教中道正观为上上即圆教当知析体二观皆是一切智摄若以三智四观对五眼者肉眼天眼照粗细事皆是世智悉为诸观境本慧眼对空观一切智法眼对假观道种智佛眼对中观一切种智也中论偈因缘所生法句为观智之本后三句如次对三智若对四教则初一句即对藏教后三句如次对通别圆所以对四教者若无教即无观禀教修观得成于智所以须明教也教必有主主即是佛或可一佛说四教或可示四相明四佛既四教有四佛即应有四补处菩萨辅佛弘此四教若言诸法寂灭相不可以言宣则生生尚不可说何况生不生等若言有因缘故亦可得说非但生生可说乃至不生不生亦可得说以佛教门出生死苦不得一向执无说也三藏教补处者百劫种相好因伏惑未断仅可对声闻忍位但以六度行成誓愿将满慈悲熏于众生亦能拔苦与乐即是约因缘生法世智观于六道世间之音名观世音也通教补处者观真断结不住于空从空出假道观双流游戏神通净佛国土即是用体空一切智观于六道世间之音名观世音也别教补处者十住断见思惑成一切智十行四教四门观假断尘沙惑成道种智十回向习中观伏无明初地断一分无明分成一切种智十地后心无明将尽灌顶受职大慈大悲普熏法界随有机感皆能与拔即是用次第三智观于十法界世间之音名观世音也圆教补处者从初发心正观中道了知十界众生三千性相如镜中像如水中月不在内不在外不可谓有不可谓无毕竟非实而三谛之理宛然具足无前无后在一心中即一而论三即三而论一观智既尔谛理亦然一谛即三谛三谛即一谛即于初心具观三谛一切佛法无缘慈悲于一心中具修万行诸波罗蜜入十信位已能长别三界苦轮四住先落六根清净名为似解进入十住初心即破无明开发实相得如来一身无量身湛然应一切圆具三智从胜受名但名一切种智圆具五眼从胜受名但名佛眼故云开佛知见初住功德已不可尽况十住十行十向十地况等觉耶若能如是解者名为圆教人法约无作四谛起无缘慈悲修不二定慧成真应二身真遍法界药珠普应一切横竖逗机冥显两益以无缺宝藏金刚般若拔二种生死微细诸苦以首楞严法界健相与三点涅槃大自在乐是名不思议一心三智观于不思议十法界一境三谛之音名为观世音也问既观众生非有非无云何行于慈悲答若不明中道则不识非权非实若不识非权非实则亦无权无实若无权实则无四番因果若明中道则权实双照若双照权实则有三种权四谛世出世因果亦有一实无作四谛世出世因果宛然具足在于一念心中所以者何以实相慧觉了诸法非空非有是名佛宝所觉法性之理三谛具足即是法宝如此觉慧与理事和合名为僧宝事和即有前三教贤圣僧理和即有圆教四十二贤圣僧故大经以月光增减喻智断二德前十五日喻智光渐增即是智德后十五日喻邪光渐减即是断德月体本无偏圆光相不无盈昃体无偏圆以喻实相光有盈昃以喻智断智光增者即诸法不生而般若生断光减者即诸法不灭而烦恼灭如是增减日日有之如是智断地地皆具若十五日体圆光足则月不更圆光不更盛此喻中道理极菩提智满故云不生不生名大涅槃若三十日体尽光灭究竟无余此喻无明已遣邪倒永除无惑可断故云不灭不灭名大涅槃如此明僧宝智断皆约中道一实相法一切因果无所破失也若不明中道非空非假但计断常等即破生灭四谛世出世因果破三藏教三宝若但说无常生灭即破无生四谛通教三宝若但说体法不生不灭真谛即破无量四谛别教三宝若但说次第显于非空非有亦破圆教无作四谛一体三宝传传相望前所破失者多后所破失者少若得今圆教意即一切无所破失也问若圆修实相则一法三谛一心三观具足诸法亦应一教四诠但明圆教即足何用四教如前分别耶答若一教圆诠一切诸法赴利根人若四教差别逗钝根人苟不假渐次分别则圆顿何由可解用别显圆所以先明四教例如欲显一心三观先明次第三观也虽说种种道其实为一乘若有众生不信受者当于如来余深法中示教利喜余法即前三教既入佛慧方便自息故云惟此一事实余二则非真故知但一圆顿之教一切种智中道正观唯此为实观世音余皆方便说也本迹者千手眼大悲经云此菩萨不可思议威神之力于过去无量劫前已作佛竟号正法明如来大悲愿力安乐众生现作菩萨又观音三昧经云先已成佛号正法明如来释迦为彼佛作苦行弟子悲华经云过去宝藏佛时转轮王第一太子三月供佛及比丘僧发菩提心若有众生受三涂等一切苦恼若能念我称我名字为我天眼天耳闻见不免苦者我终不成无上菩提宝藏佛言汝观一切众生欲断众苦故今字汝为观世音大佛顶首楞严经云我念往昔无量无数恒河沙劫有佛出世名观世音我于彼佛发菩提心彼佛教我从闻思修入三摩地初于闻中入流亡所乃至忽然超越世出世间获二殊胜一者上合十方诸佛与佛如来同一慈力二者下合十方一切众生与诸众生同一悲仰得成三十二应十四无畏四不思议无作妙德彼佛叹我善得圆通法门于大会中授记我为观世音号由我观听十方圆明故观音名遍十方界观世音得大势二菩萨受记经云次阿弥陀后当成正觉名普光功德山王如来如此本迹难可测知也观心释者观心因缘所生是三藏观世音观心即空是通教观世音观心即假是别教观世音观心即中是圆教观世音又只此现前一念介尔之心纵令昏迷倒惑而能缘之见分当体无非一心三观所缘之相分当体无非一境三谛虽复当体全是妙智妙境境智不二而众生日用不知枉受轮回虽复轮回性德无减是理即圆观世音若闻而能解不于心外别问佛法及众生法是名字即观世音若如所解而修止观圆伏五住是观行即观世音若止观力强粗垢先落净于六根是相似即观世音若发中道真无漏解开示悟入佛之知见是分证即观世音若圆满菩提归无所得三千实相究尽明了是究竟即观世音也次释普门者复有二一通途明门二约十义解释一通途中复有四意一略列门名二示门相三明权实四明普不普一列门名者如世间门通至贵贱居室之处凡鄙以十恶五逆为门通至三涂清升以五戒十善四禅四定为门通至人天外道以断常为门通至惑苦爱以四倒为门见以四句为门善恶虽殊束而为言俱是有漏世间之门通至生死也若就佛法轮门亦复众多三藏四门通有余无余涅槃通教四门近通化城远通常住别教四门渐通常住圆教四门顿通常住此则四四十六教门又有十六观门合有三十二门皆是能通之义具如玄义所明二示门相者三藏四门谓阿毗昙是有门成实论是空门昆勒是亦有亦空门车匿是非空非有门一一广明行法判贤圣位由门通理也通教四门谓如幻之有如幻之空亦有亦空非有非空亦一一作行相判贤圣位由门通理也别教四门谓观佛性如闇室瓶盆即是有门观佛性如空迦毗罗城空即是无门观佛性如石中金福人得宝罪人见石是亦有亦无门观佛性离二边即中道非有非无门一一作行相判位由门通理也圆教四门名不异别但一门即三门三门即一门不一不四无历别之殊圆融不四之四一一判不思议行位之相亦由门通理也三明权实者藏通二教若教若观共十六门能通所通并皆是权别教教观八门能通是权所通是实圆教教观八门能通所通皆实也四明普不普者凡夫外道见爱等门尚不能通出三界何况普耶藏通二教但通化城亦复非普别教渐通亦非普义唯圆教教观实相法门能遍十法界千性相三谛一时圆通圆通中道双照二谛故称为普门也一通途明门竟二约十义解释者至理非数赴缘利物或作一二之名或至无量广略宜然今且处中略明十义一慈悲普二弘誓普三修行普四断惑普五入法门普六神通普七方便普八说法普九供养诸佛普十成就众生普上通涂普门已约法竟此十普门皆约修行福德庄严前五是自行次三是化他后二是结前两意自行中前四是修因第五是明果修因又二初二是愿三四是行总生起者菩萨见一切苦恼众生起大慈悲此心虽不即是菩提心能发生菩提心譬如地水虽非种子能令芽生今因大悲起菩提心亦复如是次誓愿者若但慈悲每多退堕故云鱼子庵罗华菩萨初发心三事因中多及其成就少以不定故须起誓愿要期制持此心令菩提坚固次修行者若但发愿于他未益如无财力权谋不能拔难菩萨亦尔须福德财神通力智慧谋乃可化导故须修行以填愿即方便道也次断惑者无碍道也次入法门者解脱道也此自行次第也次神通等者若欲化他须示三轮神通是身轮方便是意轮说法是口轮先以定动后以慧拔此化他次第也次供养诸佛是结自行随顺修行是名真法供养诸供养中为最故大经云汝随我语即供养佛禀教而行是结自行也成就众生是结化他菩萨入诸法门净佛国土皆为饶益一切众生故也解释者始从人天乃至上地皆有慈悲此语乃通不出众生缘法缘无缘若约次第三慈则缘众生时众生差别假名不同因果苦乐有异尚不得入法缘慈何得称普若法缘慈则无人无我无众生从假以入空尚不得诸假名何况是普若无缘慈者不缘二十五有假名不缘二乘涅槃之法虽无所缘而能双照空假约此起慈名无缘慈心通三谛称之为普也若约一心圆妙三慈则不然且如众生缘慈悲若观一法界众生假名可不名普今观十法界众生假名一一法界各有十法界相性本末究竟等十法界交互即有百界千如宛然具足在一念心譬如人面备休否相庸人不知相师善识众生一心具足百界千如性相亦复如是凡夫颠倒理具情迷圣人觉识如彼相师知此千种性相皆是因缘生法若恶因缘生法即是苦相性乃至苦本末既未解脱故观此苦而起大悲若善因缘生法即有乐相性乃至乐本末既未证得故观此而起大慈具如玄义广释一界相性等也菩萨深观十法界众生千种性相具在一心远讨根源照其性德之恶性德之善尚自泠然何况不照修得善恶耶如见雪山亦有药王亦有毒草以观性德恶毒恻怆怜悯起大悲心欲拔其苦以观性德善乐爱念欢喜起大慈心欲与其乐此十法界收一切众生罄无不尽缘此众生假名而修慈悲岂非众生缘慈悲普耶问地狱界重苦未拔云何与乐答众生入地狱时多起三念菩萨乘机即与乐因故言与乐也又菩萨能大悲代受苦令其休息余九苦轻与乐义可解次明法缘慈悲普者观十法界性相一切善恶悉皆虚空十法界假名假名皆空十法界色受想行识色受想行识皆空十法界处所处所皆空无我无我所皆不可得如幻如化无有真实常寂灭相终归于空众生云何强计为实不觉不知为苦为恼不得无为寂灭之乐今欲拔此苦而起大悲欲与此乐而起大慈故净名云能为众生说如此法即真实慈也若缘一法界法起慈悲者可不名普今缘十法界法岂非普耶三无缘慈悲普者若缘十法界性相等差别假名此假则非假十法界如幻如化空则非空非假故不缘十法界相性非空故不缘十法界之真既遮此二边无住无著名为中道亦无中可缘毕竟清净如是观时虽不缘于空假任运双照二边起无缘慈悲拔二死苦与中道乐如磁石吸铁无有教者自然相应无缘慈悲吸三谛机更无差忒不须作念也行者始于凡地修此慈悲即得入五品观行无缘慈悲进入十信相似无缘慈悲次入十住方是分证无缘慈悲乃至等觉邻极慈悲普熏众生不动而应如明镜现像如磁石吸铁三谛具足故名为普通至中道故称为门也弘誓者弘名为广誓名为制愿名要求制御其心广求胜法故名四弘誓愿弘誓本成慈悲慈悲既缘苦乐弘誓亦约四谛若见苦谛逼迫楚毒酸辛缘此起誓故言未度令度若见集谛颠倒迷惑系缚缘此起誓故言未解令解行清净道能出生死至安乐地众生不识欲示众生立于此道故言未安令安烦恼灭处子果缚断名为涅槃众生未证缘此起誓故言未得涅槃令得涅槃生死因难识苦果易知故先果后因涅槃理妙须方便善故先因后果如此四谛不出一心迷心起业业即感果欲识果源果但由集制心息业则生死轮坏烦恼调伏名之为道修行不懈则苦忍明发子果俱断名之为灭虽有四别终是一念更非异法四谛既尔弘誓亦然但凡夫厌下攀上约此立誓未达四谛是不名普藏通二教惟见分段四谛亦不名普别教先约分段次约变易此亦非普圆教菩萨于一心中遍知一切苦集灭道遍知集者凡夫见爱即有作之集二乘着空即无作之集故净名云法名无染若染于法是名染法非求法也又云结习未尽华则着身即是变易之惑全未除也大经云汝诸比丘于此大乘未为正法除诸结使即无作集也乃至顺道法爱生亦是无作集也遍知苦者以有集故即能招苦有作集招分段苦无作集招变易苦故界内道谛即是界外集谛界内灭谛即是界外苦谛也遍知对治苦集之道灭者人天五戒十善四禅四定不动不出藏通四谛十二因缘通至有余无余二种涅槃别教历别通至常住不能于一道有无量道不名普道圆教中道即是实相普贤观云大乘因者诸法实相修如此道名为圆因故称普道所得涅槃即是究竟常住一切烦恼永无遗余譬如劫火无有遗烬普贤观云大乘果者诸法实相证如此灭名为圆果故称普灭所观四谛既周缘谛起誓何得不遍故云弘誓普也修行者次第五行非普一心五行乃名为普具如玄义行妙中说断惑者若从假入空止断四住华犹着身未为正法除诸结使但离虚妄未得一切解脱故不名普若从空入假止除尘沙不依根本而断亦不名普若空假不二正观中道根本既倾枝条自去如覆大地草木悉碎故名断惑普也入法门者若二乘入一法门不能入二何况众多若修历别之行阶差浅深亦不名普若入王三昧一切三昧悉入其中譬如王来必有营从营从复有营从王三昧亦如是一谛三昧即三谛三昧三谛三昧复各有无量法门而为眷属亦皆悉入王三昧中故名入法门普也神通者罗汉见大千初地见百界二地见千界等皆是限量之通故不名普何以故缘境既狭发通亦小今圆教菩萨遍缘十法界境发通遍见十法界而无限极三乘尚不知其名何况见其境界眼见既尔余例可知方便者有进行方便是道前自行方便有起用方便是道后化他方便今正明道后方便也若二乘及权位菩萨自行方便止能入一法门故起用化他但能齐其所得道前道后俱非是普今圆教菩萨以二谛为方便收得一切方便入中道已双照二谛二谛神变遍十法界而于中道无所损减道前道后皆名为普也说法者二乘及权位菩萨不能一时遍答众声又殊方异俗不能令其俱解今圆教人一时演法随类得解以一妙音遍满十方如修罗琴随人意出声故名说法普也供养诸佛者有二一事二理事供养者如华严云不为但供养一佛故乃至不为但供养不可说佛刹微尘数佛故为欲遍供养尽法界虚空界一切诸佛故不起灭定现诸威仪安禅合掌赞诸法王以身命财一切供具周至十方如普贤愿王所说也理供养者圆智正观之心名之为觉觉即是佛万行功德熏修此智即供养佛也故云供养诸佛普也成就众生者譬如萤火灯烛星月为益盖微若日光照世则一切卉木丛林遍令生长华果成就外道如萤二乘如灯烛小菩萨如星别教如月今圆教菩萨犹如日轮又如大云一时等澍四方俱下三草二木各得生长故云成就众生普也普门之义何可穷尽略举十义以示其端耳但观现前一念心性法尔具足三千性相即空即假即中正是无作四谛妙境缘此妙境而起慈悲慈悲则普立弘誓愿弘誓则普依此修行一行一切行故修行普依此断惑一断一切断故断惑普依此入法门一法门一切法门故入法门普依此而起神通即是无记化化故神通普依此而起方便遍逗十界权实顿渐种种机缘故方便普依此说法一音遍报众声故说法普依此供养诸佛三世诸佛悉受其供故供养普依此成就众生法界群机皆得四益故成就普一切众生心性无减是理即普门闻而生解是名字即普门圆伏五住是观行即普门清净六根是相似即普门开示悟入是分证即普门法界洞彻穷源尽性是究竟即普门也释品名竟此品因昙摩罗谶法师教河西王沮渠蒙逊诵之除病所以流通别行良由观音大士与此方尤有缘故智者大师亦别说玄义及义疏各有二卷玄义亦作五重谓人法等为名已如前说灵智合法身为体感应为宗慈悲利物为用流通醍醐味为教相也。

　　妙法莲华经台宗会义卷七之一

　　妙法莲华经台宗会义卷七之二

　　古吴后学蕅益　智旭　述

　　△普门品入文为二初问答二闻品功德初中二初长文二偈颂长文有两番问答初番为二初问二答。

　　今初。

　　尔时无尽意菩萨即从座起偏袒右肩合掌向佛而作是言世尊观世音菩萨以何因缘名观世音。

　　尔时者说东方菩萨竟次应说西方菩萨时也(世界)说东方生善竟次应说西方生善时(为人)说东方断疑竟次应说西方断疑时(对治)说东方得道竟次应说西方得道时(第一义)无尽者境也大品明空则无尽(真)大集明八十无尽门华严明十种不可尽(俗)净名云夫无尽者非尽非无尽故名无尽(中)意者智也即一心三智也智契于境境随智空名无尽意(空)又意者世出世之本也智随于境境多智多名无尽意(假)又意即法界一切皆是法界故言能观心性名为上定(中)而作是言者具二庄严故能问也以何因缘者若就众生则以善恶两机为因圣人灵智慈悲为缘若就菩萨则以观智慈悲为因众生机感为缘也。

　　△二答三初总答二别答三劝持名答即大佛顶经所明十四无畏也。

　　今初。

　　佛告无尽意菩萨善男子若有无量百千万亿众生受诸苦恼闻是观世音菩萨一心称名观世音菩萨即时观其音声皆得解脱。

　　无量百千万亿众生标十法界种种机也受诸苦恼明别业所感果报各不同也自有一人受一苦一人受多苦多人受一苦多人受多苦今显人多苦多并为菩萨与拔之境也遭苦由于二世之恶闻名即是二世之善一心称名有事有理如此善恶合为机感也即时观其音声者应之速也皆得解脱者应之普也闻有四义谓闻闻闻不闻不闻闻不闻不闻随达一种即是四教闻慧一心称名即四教思修二慧事一心者谓念念相续不起杂想理一心者谓了知此心非自他共亦非无因能称所称体是法界也事一心解脱事难理一心解脱理难随感必应如啐啄同时若夫称唱累年不蒙寸效者只由未臻事一心故然亦能作未来得度因缘故虽散心一称名号功无虚弃但效有迟速耳。

　　△二别答三初约口业机明应二约意业机明应三约身业机明应初中二初明七难二结叹初又七初火难(至)七怨贼难。

　　今初。

　　若有持是观世音菩萨名者设入大火火不能烧由是菩萨威神力故。

　　持名是善入火是恶善恶合为机感威神力故火不能烧即是应也果报火下从地狱上至初禅皆论机应恶业火下从地狱上至非想皆论机应烦恼火下从地狱上至等觉皆论机应也。

　　△二水难。

　　若为大水所漂称其名号即得浅处。

　　水漂是恶称名是善以此为机得浅是应也果报水下从地狱上至二禅恶业水通三界烦恼水通九界并论机感。

　　△三罗刹难。

　　若有百千万亿众生为求金银琉璃砗磲码瑙珊瑚琥珀真珠等宝入于大海假使黑风吹其船舫飘堕罗刹鬼国其中若有乃至一人称观世音菩萨名者是诸人等皆得解脱罗刹之难以是因缘名观世音。

　　此罗刹难亦是风难果报罗刹在欲界恶业罗刹遍三界烦恼罗刹通九界又果报风至三禅恶业风遍三界烦恼风通九界各论机应并可例解。

　　△四刀杖难。

　　若复有人临当被害称观世音菩萨名者彼所执刀杖寻段段坏而得解脱。

　　果报刀杖局在地居恶业刀杖遍三界烦恼刀杖通九界也。

　　△五鬼难。

　　若三千大千国土满中夜叉罗刹欲来恼人闻其称观世音菩萨名者是诸恶鬼尚不能以恶眼视之况复加害。

　　鬼难例前罗刹可解言大千满中者假使之辞意显烦恼恶鬼弥满唯称名能降伏之。

　　△六枷锁难。

　　设复有人若有罪若无罪杻械枷锁检系其身称观世音菩萨名者皆悉断坏即得解脱。

　　有罪是现世恶无罪是过去恶在手曰杻在足曰械在头曰枷连身曰锁封名为检缚名为系果报枷锁在欲界恶业枷锁遍三界烦恼枷锁通九界也。

　　△七怨贼难。

　　若三千大千国土满中冤贼有一商主将诸商人赍持重宝经过险路其中一人作是唱言诸善男子勿得恐怖汝等应当一心称观世音菩萨名号是菩萨能以无畏施于众生汝等若称名者于此怨贼当得解脱众商人闻俱发声言南无观世音菩萨称其名故即得解脱。

　　大千满中亦假设之辞夺命名冤劫财名贼果报冤贼在欲界恶业冤贼遍三界烦恼冤贼通九界观心释者大千满中冤贼无始烦恼种子集在第八藏识中也有一商主第六识也诸商人遍行别境及诸善心所也重宝出世三乘法也经过险路诸对治法与诸烦恼相遇也其中一人或是胜解或是善慧或是信也一心称名四教闻思修慧也俱发声者心王与诸善心所决相应也即得解脱者证于四教所诠理也又此七难即表众生身有六大火即火大水即水大风即风大刀杖枷锁皆即地大三千大千以表空大罗刹冤贼以表识大观音菩萨观此六大皆如来藏一一即空假中自既解脱故能令他解脱众生迷此六大之性枉受果报恶业烦恼诸难然正迷时性德无改原与菩萨体同故闻名称念随其解有偏圆行有浅深所得四教四益亦有差别究竟终得一切种智则无别也初明七难竟。

　　△二结叹。

　　无尽意观世音菩萨摩诃萨威神之力巍巍如是。

　　巍巍者高显也功超九界故高名彰三土故显初约口业机明应竟。

　　△二约意业机明应二初明三毒二结叹。

　　今初。

　　若有众生多于淫欲常念恭敬观世音菩萨便得离欲若多瞋恚常念恭敬观世音菩萨便得离瞋若多愚痴常念恭敬观世音菩萨便得离痴。

　　多欲恚痴是恶常念恭敬是善此二为机得离即是应也事欲事恚局在欲界事痴即通三界理三毒者二乘以耽真为欲畏俗为瞋不了生死涅槃如幻为痴出假菩萨以游戏神通为欲诃厌二乘为瞋不达中道为痴地前菩萨以中道似爱为欲双舍二边为瞋无明未破为痴乃至等觉后心犹有微细无明未破即有微细欲恚未除今由大悲菩萨从初发心观此贪瞋痴等烦恼皆是因缘生法一一即空假中即空故离凡夫三毒即假故离二乘三毒即中故离菩萨三毒成就不可思议三种善根亦是成就不可思议大贪大瞋大痴法门故令常念恭敬之者随解偏圆随行浅深得离亦有种种差别究竟归于无差别也。

　　△二结叹。

　　无尽意观世音菩萨有如是等大威神力多所饶益是故众生常应心念。

　　二约意业机明应竟。

　　△三约身业机明应二初明二求二结叹。

　　今初。

　　若有女人设欲求男礼拜供养观世音菩萨便生福德智慧之男设欲求女便生端正有相之女宿植德本众人爱敬。

　　求男求女独标女人者女人以无子为苦夫主所弃并妇所轻旁人所笑故也礼拜供养是机感便生男女是普应也法门解者四教未证实理皆名女人四教各论慧男定女良由大士先证权实男女故能为增上缘令诸行人各得成就诸定慧也又欲界有慧无定是狂男无色有定无慧是痴女四禅定慧均平如福德男端正女也然男无破惑之功女无出生无漏之力此亦无用男女藏通两教二乘慧能断见思惑是干事之男定能发生无漏是育嗣之女然慧不能破无明见佛性则男而不男定不能怀中道子则女犹石女故大经云二乘定多慧少不见佛性菩萨慧多定少亦不见佛性也唯别教初地真明慧发无缘慈成乃名真正男女圆教初住见中道时定慧具足男女相满故男名福德是有定之慧女名端正是有慧之定也。

　　△二结叹。

　　无尽意观世音菩萨有如是力若有众生恭敬礼拜观世音菩萨福不唐捐。

　　唐捐谓虚弃此句兼释疑也亦有礼拜不得男女者唯由机浅故所求未遂而礼拜之福终必不失也二别答竟。

　　△三劝持名答三初劝持二格量三结叹。

　　今初。

　　是故众生皆应受持观世音菩萨名号。

　　上说观音得名因缘其力广大既不辨形质但是述名论德若欲归崇宜受持名号故结劝持名也良由万德洪名称实所召只此一名一字法尔具足三千性相三谛妙理法尔圆收顿渐偏圆权实妙智法尔理智本自不二不二而二理智宛然举一假名则一切假名一切实法一切国土无不归趣此假名中是故闻名功德已自不可思议受持功德尤不可思议也持名既尔想彼正报依报亦复如是故知阿弥陀经观无量经与此妙经同一圆顿甚深希有法门无有优劣。

　　△二格量。

　　无尽意若有人受持六十二亿恒河沙菩萨名字复尽形供养饮食衣服卧具医药于汝意云何是善男子善女人功德多不无尽意言甚多世尊佛言若复有人受持观世音菩萨名号乃至一时礼拜供养是二人福正等无异于百千万亿劫不可穷尽。

　　文有四意一格量本二问三答四正格量也格量本中共举四多六十二亿恒沙是福田多受持是持名多尽形是时节多饮食等四事供养是种子多以此四多为格量本也问答可知正格量中还举四少以格四多但一观世音则福田少持名亦少乃至一时则时少礼拜供养不言四事则种子少而功德正等无异良由真如实际一多无性本自平等故也观音证此实际故一则非一与多正等六十二亿证此实际故多则非多与一正等一中解无量故说六十二亿无量中解一故说观世音耳占察经云能闻我名者即为闻十方佛名亦是此意。

　　△三结叹。

　　无尽意受持观世音菩萨名号得如是无量无边福德之利。

　　初番问答明众生三业显机为境法身灵智冥应境智因缘名观世音竟。

　　△次番亦二初问二答。

　　今初。

　　无尽意菩萨白佛言世尊观世音菩萨云何游此娑婆世界云何而为众生说法方便之力其事云何。

　　问有三意一云何游是问身业二云何说是问口业三方便云何是问意业即是三轮不思议化亦名三不护三无失也不思议化者化作佛身亦即化作佛口佛心乃至化作执金刚神亦即化作金刚心口虽屈曲利物而于法身智慧无所损减故净名云善能分别诸法相于第一义而不动不动而动名不思议化也问意业云何可化答圣意无能测者若欲示之乃至昆虫亦令得知故唯识云无上觉者神力难思化无量类皆令有心也不护者住不思议圆普法门实不作意计校筹量次第经营譬如明镜随对即现无有分别亦无前后也无失者众生根机不同浅深有异观音虽不作念逗机而逗机无失契当前人冥会事理也。

　　△二答三初别答二总答三劝供养。

　　今初。

　　佛告无尽意菩萨善男子若有国土众生应以佛身得度者观世音菩萨即现佛身而为说法应以辟支佛身得度者即现辟支佛身而为说法应以声闻身得度者即现声闻身而为说法应以梵王身得度者即现梵王身而为说法应以帝释身得度者即现帝释身而为说法应以自在天身得度者即现自在天身而为说法应以大自在天身得度者即现大自在天身而为说法应以天大将军身得度者即现天大将军身而为说法应以毗沙门身得度者即现毗沙门身而为说法应以小王身得度者即现小王身而为说法应以长者身得度者即现长者身而为说法应以居士身得度者即现居士身而为说法应以宰官身得度者即现宰官身而为说法应以婆罗门身得度者即现婆罗门身而为说法应以比丘比丘尼优婆塞优婆夷身得度者即现比丘比丘尼优婆塞优婆夷身而为说法应以长者居士宰官婆罗门妇女身得度者即现妇女身而为说法应以童男童女身得度者即现童男童女身而为说法应以天龙夜叉乾闼婆阿修罗迦楼罗紧那罗摩睺罗伽人非人等身得度者即皆现之而为说法应以执金刚神得度者即现执金刚神而为说法。

　　应以之言答意业方便能知机宜现身答身业说法答口业三业本不相离也此中别明三十三身若并人及非人则是三十五身大佛顶经明三十二应开出独觉别为一合四妇女但为一略不言迦楼罗文有开合义无增减总而言之止是十法界身耳不言菩萨身者正就菩萨法界广明现余九法界像以显十界互具重重无尽之意也不言地狱界者摄在非人中也若有国土众生者实报方便同居三种国土十法界机也实报土中纯以菩萨而为众生唯有一佛界机方便土中有九种众生谓藏教二乘无学通教三乘断通惑人别三十心圆教十信也有二种机一是佛界机二是菩萨界机也同居土中具足九界众生及十界机对机设应具须十界佛身又有四教相别辟支又有缘独不同声闻又有析法体法四向四果及示随五味展转调伏不同既现梵王理应亦现光音遍净二王既现帝释理应亦现夜摩兜率化乐三王自在即欲界主大自在即四禅主既云毗沙门亦必现余三天故佛顶直云四天王也既云小王亦必应现四种轮王既云人非人等言人则老少贵贱何所不收言非人则地狱鬼畜何所不收故下文云以种种形游诸国土但可意知岂可言尽为说法者随其所堪或权或实或顿或渐或显或密令得权实四益究竟终归一实益耳。

　　△二总答。

　　无尽意是观世音菩萨成就如是功德以种种形游诸国土度脱众生。

　　前别答三十五身文广而意狭此总答如是功德文狭而义广以种种形则不止三十五身游诸国土则不局娑婆世界明矣。

　　△三劝供养二初劝二受旨。

　　今初。

　　是故汝等应当一心供养观世音菩萨是观世音菩萨摩诃萨于怖畏急难之中能施无畏是故此娑婆世界皆号之为施无畏者。

　　既名观世音亦名施无畏者从德受名德既无尽名亦无尽也。

　　△二受旨六初奉命二不受三重奉四佛劝五受已转奉六叹结。

　　今初。

　　无尽意菩萨白佛言世尊我今当供养观世音菩萨即解颈众宝珠璎珞价直百千两金而以与之作是言仁者受此法施珍宝璎珞。

　　众宝珠璎珞者众宝间珠共为严饰也无尽意位高璎珞何止直百千两如云百姓万民不止一百一万也又颈表中道一实之理以众多无尽法门庄严实相如璎珞在颈解者表菩萨为常舍行故一切愿行功德乃至佛智菩提涅槃亦不住不着无依无倚故言解也大集云戒定慧陀罗尼以为璎珞庄严法身百千是十万表十地各有万德也法施者财即是法财是因缘生法即空即假即中三谛一心一切具足于法平等于财亦等如此施者即是法施也。

　　△二不受。

　　时观世音菩萨不肯受之。

　　约事则无尽意奉命供养我未奉命故不肯受礼应逊让也约表法则不受三昧广大之用故无所受。

　　△三重奉。

　　无尽意复白观世音菩萨言仁者愍我等故受此璎珞。

　　或请上愍下或地位相齐亦可相愍或我为四众故施仁愍四众而受以无所受而受诸受也。

　　△四佛劝。

　　尔时佛告观世音菩萨当愍此无尽意菩萨及四众天龙夜叉乾闼婆阿修罗迦楼罗紧那罗摩睺罗伽人非人等故受是璎珞。

　　正以菩萨为物故施亦应为物故受也。

　　△五受已转奉。

　　即时观世音菩萨愍诸四众及于天龙夜叉乾闼婆阿修罗迦楼罗紧那罗摩睺罗伽人非人等受其璎珞分作二分一分奉释迦牟尼佛一分奉多宝佛塔。

　　只一法施璎珞分作二分表一实相举体作事理二因也奉二佛者表以二因趣二果也理圆即法佛事圆即报佛还以二佛表二果也。

　　△六叹结。

　　无尽意观世音菩萨有如是自在神力游于娑婆世界。

　　初长文竟。

　　△二偈颂什公不译故旧本皆无文句义疏亦皆不释续高僧传云偈是阇那掘多所译今流通本既并增入故科注中依慈云师所分之科而消释之大科为三初双颂两问二双颂两答三双颂两劝。

　　今初。

　　尔时无尽意菩萨以偈问曰。

　　世尊妙相具我今重问彼佛子何因缘名为观世音。

　　初句叹佛德次句双含二问后二句别颂初问也。

　　△二双颂两答二初加颂总叹行愿二别颂两答。

　　今初。

　　具足妙相尊偈答无尽意汝听观音行善应诸方所弘誓深如海历劫不思议侍多千亿佛发大清净愿。

　　初二句经家叙辞次六句佛正答也汝听者诫令生三慧也观音行者一心三智观十界音令无量苦一时解脱即已成利他行也善应诸方所者不动真心垂形三土三十二应处处现往即普门神通力也此二句总叹所克真应二身也弘誓深如海者明其初发心时缘于无作四谛故横该十界竖彻三谛广且深也历劫等者明其中间以行填愿所经时久所侍佛多所发愿大故得成今真应二身譬如水涨船高泥多佛大也。

　　△二别颂两答二初颂前答二颂后答初中二初颂总答二颂别答。

　　今初。

　　我为汝略说闻名及见身心念不空过能灭诸有苦。

　　略说者举要而言也闻名故称口业机也见身故礼身业机也心念意业机也诸有二十五有也。

　　△二颂别答二初颂七难二颂三毒二求初中十二初颂第一火难(至)十二加颂雷雨难。

　　今初。

　　假使兴害意推落大火坑念彼观音力火坑变成池。

　　念彼观音者若就佛说观音为彼即约师弟假分彼此若就众生念彼观音即约感应暂分彼此师弟感应无非法界能所宛然能所斯绝众生念自心中之彼观音观音应自心中之彼众生感应道交不可思议。

　　△二颂第二水难。

　　或漂流巨海龙鱼诸鬼难念彼观音力波浪不能没。

　　△三加颂堕须弥难。

　　或在须弥峰为人所推堕念彼观音力如日虚空住。

　　约事即是假设之辞设使从须弥堕尚不损伤况余山耶约观解者本在中道实相性德须弥山王无明恶人推堕二死海中念彼观音三智三德便同诸佛住无所住。

　　△四加颂堕金刚山难例须弥难可解。

　　或被恶人逐堕落金刚山念彼观音力不能损一毛。

　　△五超颂第七冤贼难。

　　或值冤贼绕各执刀加害念彼观音力咸即起慈心。

　　△六追颂第四刀杖难。

　　或遭王难苦临刑欲寿终念彼观音力刀寻段段坏。

　　△七追颂第六枷锁难。

　　或囚禁枷锁手足被杻械念彼观音力释然得解脱。

　　△八加颂咒咀毒药难。

　　咒诅诸毒药所欲害身者念彼观音力还著于本人。

　　咒使鬼神往杀前人若前人有种种福德所护不可杀者法须还着本人密部明之甚详须知还着本人亦复具有四悉檀益苏轼改云两家俱没事者见识单浅未知折摄之妙也。

　　△九追颂第五鬼难。

　　或遇恶罗刹毒龙诸鬼等念彼观音力时悉不敢害。

　　△十加颂恶兽难。

　　若恶兽围绕利牙爪可怖念彼观音力疾走无边方。

　　△十一加颂蛇蝎难。

　　蚖蛇及蝮蝎气毒烟火然念彼观音力寻声自回去。

　　△十二加颂雷雨难。

　　云雷鼓掣电降雹澍大雨念彼观音力应时得消散。

　　正颂七难加颂有五共为十二皆须具约果报恶业烦恼六道四教一一释之若约所表不出六大须弥金刚亦是地大雷电火大雹雨水大兽蛇咒诅皆表识大菩萨因中观此六大即空假中今住六种如实之际故遍法界救诸苦恼以要言之一切依正皆是观音妙色妙心一切众生于圣色心而自为难如闇中触宝自伤其身三业求救亦即观音是故机成即时而应当以此义念念观之何患不同观音利物初颂七难竟。

　　△二颂三毒二求。

　　众生被困厄无量苦逼身观音妙智力能救世间苦。

　　界内界外皆有三毒之苦皆有无男无女之苦故无量也初颂前答竟。

　　△二颂后答二初正颂示现二加颂显机显应初正颂示现长文有别有总别明三十二应总明身多境多今不分总别但通明三轮不思议化即分为三初明身业普应二明意业普观三明口业普说。

　　今初。

　　具足神通力广修智方便十方诸国土无刹不现身种种诸恶趣地狱鬼畜生生老病死苦以渐悉令灭。

　　具足神通力者百界千如全体之妙用也广修智方便者权实二智照性以发通也上文但以非人二字含三恶趣今具出之故知具十法界身也分段变易各有四相之苦以渐悉令灭归于常寂光或权或实循循善诱合宜而用药不执方明矣。

　　△二明意业普观。

　　直观清净观广大智慧观悲观及慈观常愿常瞻仰无垢清净光慧日破诸暗能伏灾风火普明照世间。

　　初一偈明所证体次一偈明所起用也真观者证不思议空也清净观者证不思议假也广大智慧观者证不思议中也悲观者以不思议三观与诸众生同一悲仰也慈观者以不思议三观与佛如来同一慈力也同慈力故云常愿同悲仰故常瞻仰由深证此一心三观故发无垢清净光明名为慧日能破十界三惑闇之集谛能伏十界二死灾风火之苦谛能与十界道灭而普明照世间也。

　　△三明口业普说。

　　悲体戒雷震慈意妙大云澍甘露法雨灭除烦恼𦦨。

　　欲说大法必依身意以为授法之本为度众生现身说法故所现身名为大慈悲体与下慈意互举一字相影略耳先用戒德警人如天震雷物无不肃故云悲体戒雷震也拔苦与乐名为大慈悲意无缘而被名之为妙物无不覆譬如大云故云慈意妙大云也诸天甘露服之不死所澍法雨亦复如是闻者悟道证常住命三惑烦恼苦𦦨灭除与拔同时十界皆得度也初正颂示现竟。

　　△二加颂显机显应。

　　诤讼经官处怖畏军阵中念彼观音力众冤悉退散。

　　长文三十二应应虽属显机则或冥或显不可定判今颂既云念彼观音则灼然是显机也诤讼怖畏亦须果报恶业烦恼三释或此亦是加颂七难偶错简耳但云众冤退散或仍是冥应也二双颂两答竟。

　　△三双颂两劝二初颂前番劝持名二颂后番劝供养初中二初明境智深妙以劝常念二明感应难测以劝勿疑。

　　今初。

　　妙音观世音梵音海潮音胜彼世间音是故须常念。

　　此明菩萨有种种德具种种名一一名字并诠法界圆融不思议德故须念也即权而实名为妙音即实而权名观世音契本净性名为梵音契十界机名海潮音权实不二自他不二故胜彼十法界世间音也权即实故他即自故胜于别教所诠九界迷理起惑实即权故自即他故胜于别教所诠佛界缘理断九也所以观音一名即与六十二亿名号功德正等。

　　△二明感应难测以劝勿疑。

　　念念勿生疑观世音净圣于苦恼死厄能为作依怙。

　　疑去则念成念成则二死可脱故劝勿疑初颂前番劝持名竟。

　　△二颂后番劝供养。

　　具一切功德慈眼视众生福聚海无量是故应顶礼。

　　顶礼即是三业供养也初问答竟。

　　△二闻品功德二初持地叹证二经家述益。

　　今初。

　　尔时持地菩萨即从座起前白佛言世尊若有众生闻是观世音菩萨品自在之业普门示现神通力者当知是人功德不少。

　　自在之业谓于七难三毒二求皆得大自在也普门示现谓现十法界身方便说法也闻者功德已自不少况受持读诵解说书写如说修行者乎然非通别释题安令闻者获大功德故须持地菩萨而叹证之大佛顶经云毗舍浮佛摩顶谓我当平心地则世界地一切皆平我即心开见身微尘与造世界所有微尘等无差别悟无生忍闻诸如来宣妙莲华佛知见地我先证明而为上首盖既悟地大本如来藏即悟七大皆如来藏既悟七大皆如来藏即悟五阴六入十二处十八界皆如来藏既悟阴入处界皆如来藏即悟七难三毒乃至十法界身皆如来藏故能证此闻品功德也。

　　△二经家述益。

　　佛说是普门品时众中八万四千众生皆发无等等阿耨多罗三藐三菩提心。

　　无等等者无上菩提无与等者得此理已等一切法皆成无上如世仙丹无与等者能点他物亦成仙丹此约开显之圆横收一切皆归一实也又究竟佛果无与等者初发心时即便等之如转轮王无与等者太子初生即便等之此约实相之体竖谈因果初后宛然也又心即理理即心心外无理理外无心心之与理但有名字名字性空俱不可说将何物等何物而云无等等耶不可说而说说此心等此理是故言无等等此约双遮双照非横非竖而横而竖也发心有三一观行发心二相似发心三分证发心今必是分证也约化他劝流通中二勖受法弟子竟。

　　△释普门品竟次释陀罗尼品。

　　陀罗尼品第二十六

　　陀罗尼此翻总持持恶不起持善不失(世界)又翻遮持能持善(为人)能遮恶(对治)遮边恶持中善(第一义)众经用法不同或专治病如疗痔等或专护法如此文或专灭罪如方等或通用治病灭罪护经如请观音等或大神咒大明咒无上咒无等等咒则非治病非灭罪非护经又密部共有三种一佛部自分五部即五佛所说也二菩萨部三鬼神部一一部中各论上中下三法成就增益名上法禳灾摄召名中法降伏名下法于上法中又分三品各有行仪各有观法各有严禁而通以无上菩提心为主若无师传则名盗法若违行仪则招恶报若犯严禁辄以功效向他人说则招奇祸并是如来不可思议四悉益物切须依经幸勿乖教旧名为咒新译名为真言亦名为明或是鬼神王名故能降伏鬼神(世界)或如军中密号唱使相应(为人)或如密默治恶(对治)或是如来密语如王索先陀婆群下不晓唯有智臣乃能知之洗时奉水饮时奉器食时奉盐游时奉马陀罗尼亦尔秪是一法遍有诸力病愈罪除善生道合(第一义)故存本音不翻译也。

　　△三咒护者恶世弘经每多恼难故以真言护之使道流通也文为四初问持经功德二答甚多三请以咒护四闻品得益。

　　今初。

　　尔时药王菩萨即从座起偏袒右肩合掌向佛而白佛言世尊若善男子善女人有能受持法华经者若读诵通利若书写经卷得几所福。

　　△二答甚多。

　　佛告药王若有善男子善女人供养八百万亿那由他恒河沙等诸佛于汝意云何其所得福宁为多不甚多世尊佛言若善男子善女人能于是经乃至受持一四句偈读诵解义如说修行功德甚多。

　　△三请以咒护五初药王二勇施三毗沙门四持国五罗刹女初中四初请二说三叹四印。

　　今初。

　　尔时药王菩萨白佛言世尊我今当与说法者陀罗尼咒以守护之。

　　咒是华言谓禁咒咒祝咒愿也秘密不翻乃以此名目之今华梵双举故云陀罗尼咒。

　　△二说。

　　即说咒曰。

　　安尔(一)曼尔(二)摩祢(三)摩摩祢(四)旨隶(五)遮梨第(六)赊咩(莫者切七)赊履多玮(八)膻帝(九)目帝(十)目多履(十一)娑履(十二)阿玮娑履(十三)桑履(十四)娑履(十五)叉裔(十六)阿叉裔(十七)阿耆腻(十八)膻帝(十九)赊履(二十)陀罗尼(二十一)阿卢伽婆娑(苏奈切)簸蔗毗叉腻(二十二)祢毗剃(二十三)阿便哆逻祢履剃(二十四)阿亶(多罕切)哆波隶输地(二十五)欧究隶(二十六)牟究𨽻(二十七)阿罗隶(二十八)波罗隶(二十九)首迦差(初凡切)(三十)阿三磨三履(三十一)佛陀毗吉利帙(音侄)帝(三十二)达磨波利差(猜离切)帝(三十三)僧伽涅瞿沙祢(三十四)婆舍婆舍输地(三十五)曼哆逻(三十六)曼哆罗逻叉夜多(三十七)邮楼哆(三十八)邮楼哆憍舍略(来加切)(三十九)恶叉逻(四十)恶叉冶多冶(四十一)阿婆卢(四十二)阿摩若(荏𧀹切)那多夜(四十三)

　　△三叹。

　　世尊是陀罗尼神咒六十二亿恒河沙等诸佛所说若有侵毁此法师者则为侵毁是诸佛已。

　　△四印。

　　时释迦牟尼佛赞药王菩萨言善哉善哉药王汝愍念拥护此法师故说是陀罗尼于诸众生多所饶益。

　　△二勇施三初请二说三叹。

　　今初。

　　尔时勇施菩萨白佛言世尊我亦为拥护读诵受持法华经者说陀罗尼若此法师得是陀罗尼若夜叉若罗刹若富单那若吉蔗若鸠槃茶若饿鬼等伺求其短无能得便。

　　富单那热病鬼也吉蔗起尸鬼也。

　　△二说。

　　即于佛前而说咒曰。

　　痤(誓螺切)隶(一)摩诃痤隶(二)郁枳(音纸)(三)目枳(四)阿隶(五)阿罗婆第(六)涅隶第(七)涅隶多婆第(八)伊致(者利切)柅(女纸切)(九)韦致柅(十)旨致柅(十一)涅隶墀柅(十二)涅梨墀婆底(十三)

　　△三叹。

　　世尊是陀罗尼神咒恒河沙等诸佛所说亦皆随喜若有侵毁此法师者则为侵毁是诸佛已。

　　△三毗沙门三初请二说三叹。

　　今初。

　　尔时毗沙门天王护世者白佛言世尊我亦为愍念众生拥护此法师故说是陀罗尼。

　　△二说。

　　即说咒曰。

　　阿梨(一)那梨(二)㝹那梨(三)阿那卢(四)那履(五)拘那履(六)

　　△三叹。

　　世尊以是神咒拥护法师我亦自当拥护持是经者令百由旬内无诸衰患。

　　△四持国三初请二说三叹。

　　今初。

　　尔时持国天王在此会中与千万亿那由他乾闼婆众恭敬围绕前诣佛所合掌白佛言世尊我亦以陀罗尼神咒拥护持法华经者。

　　△二说。

　　即说咒曰。

　　阿伽祢(一)伽祢(二)瞿利(三)乾陀利(四)旃陀利(五)摩蹬(音邓)耆(六)常求利(七)浮楼莎柅(八)頞底(九)

　　△三叹。

　　世尊是陀罗尼神咒四十二亿诸佛所说若有侵毁此法师者则为侵毁是诸佛已。

　　△五罗刹女五初列名同请二说三叹四誓五印。

　　今初。

　　尔时有罗刹女等一名蓝婆二名毗蓝婆三名曲齿四名华齿五名黑齿六名多发七名无厌足八名持璎珞九名皋帝十名夺一切众生精气是十罗刹女与鬼子母并其子及眷属俱诣佛所同声白佛言世尊我等亦欲拥护读诵受持法华经者除其衰患若有伺求法师短者令不得便。

　　△二说。

　　即于佛前而说咒曰。

　　伊提履(一)伊提泯(二)伊提履(三)阿提履(四)伊提履(五)泥履(六)泥履(七)泥履(八)泥履(九)泥履(十)楼醯(十一)楼醯(十二)楼醯(十三)楼醯(十四)多醯(十五)多醯(十六)多醯(十七)兜醯(十八)㝹醯(十九)

　　△三叹。

　　宁上我头上莫恼于法师若夜叉若罗刹若饿鬼若富单那若吉蔗若毗陀罗若犍䭾若乌摩勒伽若阿䟦摩罗若夜叉吉蔗若人吉蔗若热病若一日若二日若三日若四日若至七日若常热病若男形若女形若童男形若童女形乃至梦中亦复莫恼即于佛前而说偈言若不顺我咒恼乱说法者头破作七分如阿梨树枝如杀父母罪亦如压油殃斗秤欺诳人调达破僧罪犯此法师者当获如是殃。

　　毗陀罗赤色鬼犍陀黄色鬼乌摩勒伽乌色鬼阿䟦摩罗青色鬼阿梨树枝堕地法尔破为七片杀父杀母破僧是五逆之三压油殃者西国压油捣麻使生虫然后压之汁多而肥此杀业之尤斗秤欺诳人者出用轻小入用重大此盗业之尤故有震铭其背者罪恶亦不轻也。

　　△四誓。

　　诸罗刹女说此偈已白佛言世尊我等亦当身自拥护受持读诵修行是经者令得安隐离诸衰患消众毒药。

　　△五印。

　　佛告诸罗刹女善哉善哉汝等但能拥护受持法华名者福不可量何况拥护具足受持供养经卷华香璎珞末香涂香烧香幡盖伎乐然种种灯酥灯油灯诸香油灯酥摩那华油灯薝卜华油灯婆师迦华油灯优钵罗华油灯如是等百千种供养者皋帝汝等及眷属应当拥护如是法师。

　　三请以咒护竟。

　　△四闻品得益。

　　说是陀罗尼品时六万八千人得无生法忍。

　　△释陀罗品咒护竟次释妙庄严王本事品。

　　妙庄严王本事品第二十七

　　此因缘出他经昔佛末法有四比丘于法华经极生殷重始则研求未悟结契入山既又助道艰难不能专志其一人云吾等四穷尚不存身法将安寄君三人者但以命奉道莫虑朝中我当舍此身力誓给所须于是三人得展其诚功超累劫而此一人数涉人间道力未固偶逢王驾羡彼光荣福力所资随念受报人中天上常得为王享受既久渐起过患三人以道眼见之议共济度知其着欲兼复邪见若非爱钩无由可拔故一为其妇二为其子具如今经所明妇即妙音菩萨王即华德菩萨二子即是药王药上妙音处处弘经药王说咒护法流通妙典四圣功深说彼前缘故名妙庄严本事品也(世界)又妙庄严者妙法功德庄严六根也此王往日与妙法有缘道熏时熟诸根应净生虽未获其理必臻故灵瑞感通嘉名早立例如善吉虽未无诤已号空生下文云八万四千岁精进修行妙法华经得一切净功德庄严三昧以是义故名为妙庄严也(嘉名早立是为人精进修行是对治得三昧是第一义)本迹者迹则当时一凡三圣本则四皆是大菩萨为欲引导彼时眷属及诸众生故也观心者于诸见不动而通达正见统御无外名为妙庄严王。

　　△约化他劝流通中四明人护六初明事本二双标所化能化三明能化方便四明所化得益五结会古今六闻品悟道。

　　今初。

　　尔时佛告诸大众乃往古世过无量无边不可思议阿僧祇劫有佛名云雷音宿王华智多陀阿伽度阿罗诃三藐三佛陀国名光明庄严劫名喜见。

　　△二双标所化能化。

　　彼佛法中有王名妙庄严其王夫人名曰净德有二子一名净藏二名净眼是二子有大神力福德智慧久修菩萨所行之道所谓檀波罗蜜尸罗波罗蜜羼提波罗蜜毗离耶波罗蜜禅波罗蜜般若波罗蜜方便波罗蜜慈悲喜舍乃至三十七品助道法皆悉明了通达又得菩萨净三昧日星宿三昧净光三昧净色三昧净照明三昧长庄严三昧大威德藏三昧于此三昧亦悉通达。

　　王是所化夫人二子是能化也别显二子功德大神力是如来衣大福德是如来室大智慧是如来座六度加方便为七或于权慧开出方愿力智则为十度今但云方便即摄余三慈悲喜舍是四无量心三十七品有经名为正道以其是慧行故此中指为助道以七科竖入故意指十度以为正道然圆教十度四等三十七品并是称性无作妙道非正非助一往随义名正助耳禅中具有三昧道品中亦节节有三昧今更标七三昧名皆是随用立名其理不异也圆离三垢名净三昧实智如日权智如星权实不二名日星宿三昧性净发光名净光三昧普现色身名净色三昧性净光明照了诸法名净照明三昧示现庄严长时不灭名长庄严三昧十力威德含摄诸法名大威德藏三昧。

　　△三明能化方便三初时至二论议三现化。

　　今初。

　　尔时彼佛欲引导妙庄严王及愍念众生故说是法华经。

　　彼佛出世常宣正法观于王及众生机熟时至乃说是法说是法华即王得度时至故也。

　　△二论议。

　　时净藏净眼二子到其母所合十指爪掌白言愿母往诣云雷音宿王华智佛所我等亦当侍从亲近供养礼拜所以者何此佛于一切天人众中说法华经宜应听受母告子言汝父信受外道深着婆罗门法汝等应往白父与共俱去净藏净眼合十指爪掌白母我等是法王子而生此邪见家母告子言汝等当忧念汝父为现神变若得见者心必清净或听我等往到佛所。

　　子白母时至母让令化父子怨生邪见家母责令忧念父此约化仪机缘既熟应须发起故也若据其本则子母元知若附世情则母慈先白若约利他则慈复居先。

　　△三现化。

　　于是二子念其父故涌在虚空高七多罗树现种种神变于虚空中行住坐卧身上出水身下出火身下出水身上出火或现大身满虚空中而复现小小复现大于空中灭忽然在地入地如水履水如地现如是等种种神变令其父王心净信解。

　　三明能化方便竟。

　　△四明所化得益十初信子伏师二白母求出家三重催见佛四叙叹功德五俱诣佛所六佛授王记七出家修行八称叹二子九佛述行高十赞佛自誓。

　　今初。

　　时父见子神力如是心大欢喜得未曾有合掌向子言汝等师为是谁谁之弟子二子白言大王彼云雷音宿王华智佛今在七宝菩提树下法座上坐于一切世间天人众中广说法华经是我等师我是弟子父语子言我今亦欲见汝等师可共俱往。

　　王昔信受外道所睹邪变不过或一或二狭而且陋故今见子所作信伏其师而求见也。

　　△二白母求出家。

　　于是二子从空中下到其母所合掌白母父王今已信解堪任发阿耨多罗三藐三菩提心我等为父已作佛事愿母见听于彼佛所出家修道尔时二子欲重宣其意以偈白母愿母放我等出家作沙门诸佛甚难值我等随佛学如优昙钵华值佛复难是脱诸难亦难愿听我出家母即告言听汝出家所以者何佛难值故。

　　父王已信宫中八万四千又熟故白母称庆愿求出家而母亦听之也。

　　△三重催见佛。

　　于是二子白父母言善哉父母愿时往诣云雷音宿王华智佛所亲近供养所以者何佛难得值如优昙钵罗华又如一眼之龟值浮木孔而我等宿福深厚生值佛法是故父母当听我等令得出家所以者何诸佛难值时亦难遇。

　　一眼龟者约事只是譬难值耳若约表法凡龟鱼之眼两向看之既云一眼则所见非正在生死海而又邪见何能值于佛法浮木实谛之孔。

　　△四叙叹功德。

　　彼时妙庄严王后宫八万四千人皆悉堪任受持是法华经净眼菩萨于法华三昧久已通达净藏菩萨已于无量百千万亿劫通达离诸恶趣三昧欲令一切众生离诸恶趣故其王夫人得诸佛集三昧能知诸佛秘密之藏二子如是以方便力善化其父令心信解好乐佛法。

　　法华三昧者摄一切法归一实相如前说离诸恶趣三昧者九界三惑以为能趣二种生死以为所趣圆道正定乃能离之即二十五王三昧圆破二十五有也佛集三昧者三德秘密之藏佛集其中唯佛行处也。

　　△五俱诣佛所闻法供养见瑞欢喜。

　　于是妙庄严王与群臣眷属俱净德夫人与后宫采女眷属俱其王二子与四万二千人俱一时共诣佛所到已头面礼足绕佛三匝却住一面尔时彼佛为王说法示教利喜王大欢悦尔时妙庄严王及其夫人解颈真珠璎珞价直百千以散佛上于虚空中化成四柱宝台台中有大宝床敷百千万天衣其上有佛结加趺坐放大光明尔时妙庄严王作是念佛身希有端严殊特成就第一微妙之色。

　　成就第一微妙之色犹龙女所赞微妙净法身具相三十二也已悟色之实相故佛旋与授记。

　　△六佛授王记。

　　时云雷音宿王华智佛告四众言汝等见是妙庄严王于我前合掌立不此王于我法中作比丘精勤修习助佛道法当得作佛号娑罗树王国名大光劫名大高王其娑罗树王佛有无量菩萨众及无量声闻其国平正功德如是。

　　△七出家修行。

　　其王即时以国付弟与夫人二子并诸眷属于佛法中出家修道王出家已于八万四千岁常勤精进修行妙法华经过是已后得一切净功德庄严三昧。

　　△八称叹二子。

　　即升虚空高七多罗树而白佛言世尊此我二子已作佛事以神通变化转我邪心令得安住于佛法中得见世尊此二子者是我善知识为欲发起宿世善根饶益我故来生我家。

　　△九佛述行高。

　　尔时云雷音宿王华智佛告妙庄严王言如是如是如汝所言若善男子善女人种善根故世世得善知识其善知识能作佛事示教利喜令入阿耨多罗三藐三菩提大王当知善知识者是大因缘所以化导令得见佛发阿耨多罗三藐三菩提心大王汝见此二子不此二子已曾供养六十五百千万亿那由他恒河沙诸佛亲近恭敬于诸佛所受持法华经愍念邪见众生令住正见。

　　善知识有三一外护二同行三教授也又有三一诸佛菩萨二道品六度三实际实相六种知识皆能作于佛事教授及佛菩萨二种则能示教利喜教授同行及诸菩萨三种则能化导令得见佛实相实际则能令入菩提此六并有全力并不可缺故云是大因缘。

　　△十赞佛自誓。

　　妙庄严王即从虚空中下而白佛言世尊如来甚希有以功德智慧故顶上肉髻光明显照其眼长广而绀青色眉间毫相白如珂月齿白齐密常有光明唇色赤好如频婆果尔时妙庄严王赞叹佛如是等无量百千万亿功德已于如来前一心合掌复白佛言世尊未曾有也如来之法具足成就不可思议微妙功德教戒所行安隐快善我从今日不复自随心行不生邪见憍慢瞋恚诸恶之心说是语已礼佛而出。

　　深达实相故外钦佛德内革己心如悟冰水同一湿性以汤消冰永不凝结也四明所化得益竟。

　　△五结会古今。

　　佛告大众于意云何妙庄严王岂异人乎今华德菩萨是其净德夫人今佛前(时放)光照(于东方所召之)庄严相菩萨是哀愍妙庄严王及诸眷属故于彼(光明庄严国土)中生其二子者今药王菩萨药上菩萨是是药王药上菩萨成就如此诸大功德已于无量百千万亿诸佛所植众德本成就不可思议诸善功德若有人识是二菩萨名字者一切世间诸天人民亦应礼拜。

　　△六闻品悟道。

　　佛说是妙庄严王本事品时八万四千人远尘离垢于诸法中得法眼净。

　　于诸法中得法眼净即遍照三千相性假实诸法通达无滞无染着也或是分证或是相似后心二约化他劝流通竟。

　　△三约自行劝流通。

　　普贤菩萨劝发品第二十八

　　梵音邲输颰陀大论观经皆译遍吉此经译为普贤普即遍义贤即吉义等觉居众伏之顶伏道周遍故名为普断道将尽所较无几邻终际极故名为贤如十四夜月邻似十五夜月也大佛顶经云我用心闻分别众生所有知见若于他方恒沙界外有一众生心中发明普贤行者我乘六牙象分身百千皆至其处纵彼障深未得见我我与其人暗中摩顶拥护安慰令其成就今言劝发者恋法之辞遥在彼国具闻此经始末既周欲令自行化他永永无已故自东而来更请正说劝发自行更请流通劝发化他复以誓愿而总劝发文具四悉檀意我为供养法华经故自现其身若见我身甚大欢喜世界悉也以见我故转复精进即得三昧及陀罗尼为人悉也无有非人能破坏者亦复不为女人惑乱对治悉也刹尘菩萨具普贤道第一义悉也以此四悉檀因缘故来劝发上判流通文为三神力嘱累二品正明付嘱流通药王下五品举菩萨化道力大以劝流通今此一品举普贤誓愿力大以劝流通也文分为四初发来二劝发三述发四发益。

　　△初发来三初上供二下化三修敬。

　　今初。

　　尔时普贤菩萨以自在神通力威德名闻与大菩萨无量无边不可称数从东方来所经诸国普皆震动雨宝莲华作无量百千万亿种种伎乐。

　　自在是理一神通是行一威德是人一名闻是教一又自在是常精通是乐威德是我名闻是净言说如此即一而四德无不备也威德故震动名闻故雨华神通故作乐自在故随动随雨随作譬如大龙飞行云雨流起此是心力法力众生力应化力不思议力所致以此四德妙力远来劝发四一所经历处自行上供其事如此问华严明普贤菩萨依真而住非国土今何故云从东方来答彼经显示所证自体此经且据应迹所从夫真如法性初住已能分证何况普贤应迹所从多宝亦云东方又何况普贤若知真性之外无国土则知国土之外亦非别有真可住矣。

　　△二下化。

　　又与无数诸天龙夜叉乾闼婆阿修罗迦楼罗紧那罗摩睺罗伽人非人等大众围绕各现威德神通之力。

　　随他所宜现八部像主伴并具四德举二摄二故云各现威德神通之力当知所随皆法身也又与大菩萨是示现实功德与诸八部是示现权功德权实并具四德并有上供下化二意。

　　△三修敬。

　　到娑婆世界耆阇崛山中头面礼释迦牟尼佛右绕七匝。

　　初发来竟。

　　△二劝发二初请问劝发二誓愿劝发初中二初问二答。

　　今初。

　　白佛言世尊我于宝威德上王佛国遥闻此娑婆世界说法华经与无量无边百千万亿诸菩萨众共来听受惟愿世尊当为说之若善男子善女人于如来灭后云何能得是法华经。

　　当为说之更请正说流通之要旨也云何能得是经谓得正说流通之妙解也请正说是劝发自行请流通是劝发化他欲令妙法光流无极乃恋法无已之极思也。

　　△二答。

　　佛告普贤菩萨若善男子善女人成就四法于如来灭后当得是法华经一者为诸佛护念二者植众德本三者入正定聚四者发救一切众生之心善男子善女人如是成就四法于如来灭后必得是经。

　　普贤菩萨既双请正说流通今佛亦以四法而双答之先答正说者开权显实也佛于众生虽复大慈平等普度而诸众生迷背法性如覆盆之下自隔日光若能远恶(世界)从善(为人)返迷(对治)归悟(第一义)开众生知见显佛知见者则称可圣心是为诸佛护念(法身)若佛知见开则般若照明是为植众德本亦即不乱不味不取不舍是为入正定聚(般若)亦即上合慈力下同悲仰是为发救众生之心(解脱)当知四法只是开权显实证圆三德也又诸佛护念是开佛知见植众德本是示佛知见入正定聚是入佛知见发救生心是悟佛知见迹门之要此四收矣又迹则有本从本三德故有迹中三德从本开示悟入故有迹中开示悟入今开迹即显本本迹无二无别故以四法答其请正说也次答流通者流通之要唯三唯四今诸佛护念入正定聚即着如来衣植众德本即坐如来座发救生心即入如来室又诸佛护念即身安乐行植众德本即口安乐行入正定聚即意安乐行发救生心即誓愿安乐行故以四法答其请流通也一答酬其两请举四冠罩一经远来劝发其义如此能行四法必解经体故云必得是经此结成正说之请也能运此解传与他人他人得此信解成初依人若得真解成第二第三第四依人此结成流通之请也初请问劝发竟。

　　△二誓愿劝发二初誓愿护人二誓愿护法初中六初攘其外难二教以内法三覆以神力四示近因五示近果六总结劝。

　　今初。

　　尔时普贤菩萨白佛言世尊于后五百岁浊恶世中其有受持是经典者我当守护除其衰患令得安隐使无伺求得其便者若魔若魔子若魔女若魔民若为魔所著者若夜叉若罗刹若鸠槃茶若毗舍阇若吉蔗若富单那若韦陀罗等诸恼人者皆不得便。

　　韦陀罗主厌祷鬼也此翻善妙。

　　△二教以内法又三初行立读诵二若坐思惟三三七精进。

　　今初。

　　是人若行若立读诵此经我尔时乘六牙白象王与大菩萨众俱诣其所而自现身供养守护安慰其心亦为供养法华经故。

　　△二若坐思惟。

　　是人若坐思惟此经尔时我复乘白象王现其人前其人若于法华经有所忘失一句一偈我当教之与共读诵还令通利尔时受持读诵法华经者得见我身甚大欢喜转复精进以见我故即得三昧及陀罗尼名为旋陀罗尼百千万亿旋陀罗尼法音方便陀罗尼得如是等陀罗尼。

　　旋者旋假入空也百千万亿者旋空入假也法音方便者二为方便得入中道第一义也。

　　△三三七精进。

　　世尊若后世后五百岁浊恶世中比丘比丘尼优婆塞优婆夷求索者受持者读诵者书写者欲修习是法华经于三七日中应一心精进满三七日已我当乘六牙白象与无量菩萨而自围绕以一切众生所喜见身现其人前而为说法示教利喜亦复与其陀罗尼咒得是陀罗尼故无有非人能破坏者亦不为女人之所惑乱我身亦自常护是人惟愿世尊听我说此陀罗尼咒即于佛前而说咒曰。

　　阿檀地(一)檀陀婆地(二)檀陀婆帝(三)檀陀鸠舍隶(四)檀陀修陀隶(五)修陀隶(六)修陀罗婆底(七)佛陀波膻祢(八)萨婆陀罗尼阿婆多尼(九)萨婆婆沙阿婆多尼(十)修阿婆多尼(十一)僧伽婆履叉尼(十二)僧伽涅伽陀尼(十三)阿僧祇(十四)僧伽婆伽地(十五)帝隶阿隋僧伽兜略(卢遮切)阿罗帝波罗帝(十六)萨婆僧伽地三摩地伽兰地(十七)萨婆达磨修波利刹帝(十八)萨婆萨埵楼驮憍舍略阿㝹伽地(十九)辛阿毗吉利地帝(二十)

　　二教以内法竟。

　　△三覆以神力。

　　世尊若有菩萨得闻是陀罗尼者当知普贤神通之力若法华经行阎浮提有受持者应作此念皆是普贤威神之力。

　　△四示胜因。

　　若有受持读诵正忆念解其义趣如说修行当知是人行普贤行于无量无边诸佛所深种善根为诸如来手摩其头。

　　行普贤行同未来佛得脱也深种善根于过去佛得种也手摩其头为现在佛所熟也。

　　△五示近果。

　　若但书写是人命终当生忉利天上是时八万四千天女作众伎乐而来迎之其人即着七宝冠于采女中娱乐快乐何况受持读诵正忆念解其义趣如说修行若有人受持读诵解其义趣是人命终为千佛授手令不恐怖不堕恶趣即往兜率天上弥勒菩萨所弥勒菩萨有三十二相大菩萨众所共围绕有百千万亿天女眷属而于中生有如是等功德利益。

　　但能书写近生忉利具五法师能生兜率得为补处眷属也问何不生安乐土耶答若发净愿则随其观行浅深生四种安乐土不发净愿则随其五品功成生兜率也。

　　△六总结劝。

　　是故智者应当一心自书若使人书受持读诵正忆念如说修行。

　　初发愿护人竟。

　　△二誓愿护法。

　　世尊我今以神通力故守护是经于如来灭后阎浮提内广令流布使不断绝。

　　二劝发竟。

　　△三述发二初先述护法二述护人。

　　今初。

　　尔时释迦牟尼佛赞言善哉善哉普贤汝能护助是经令多所众生安乐利益汝已成就不可思议功德深大慈悲从久远来发阿耨多罗三藐三菩提意而能作是神通之愿守护是经我当以神通力守护能受持普贤菩萨名者。

　　闻法华经受持法华皆是普贤神力闻普贤名受持普贤名字皆是如来神力即兼述护人中第三覆以神力也。

　　△二述护人五初述第二教以内法二述第四示胜因三述第五示近果四述第一攘外难五述总结劝。

　　今初。

　　普贤若有受持读诵正忆念修习书写是法华经者当知是人则见释迦牟尼佛如从佛口闻此经典当知是人供养释迦牟尼佛当知是人佛赞善哉当知是人为释迦牟尼佛手摩其头当知是人为释迦牟尼佛衣之所覆。

　　见释迦佛不但见六牙白象普贤身也从佛口闻不但普贤共读诵也佛赞善哉手摩衣覆不但普贤咒护也赞善是空座行成手摩是慈室行成衣覆是忍衣行成。

　　△二述第四示胜因。

　　如是之人不复贪着世乐不好外道经书手笔亦复不喜亲近其人及诸恶者若屠儿若畜猪羊鸡狗若猎师若炫卖女色是人心意质直有正忆念有福德力是人不为三毒所恼亦不为嫉妒我慢邪慢增上慢所恼是人少欲知足能修普贤之行。

　　△三述第五示近果。

　　普贤若如来灭后后五百岁若有人见受持读诵法华经者应作是念此人不久当诣道场破诸魔众得阿耨多罗三藐三菩提转法轮击法鼓吹法螺雨法雨当坐天人大众中师子法座上普贤若于后世受持读诵是经典者是人不复贪着衣服卧具饮食资生之物所愿不虚亦于现世得其福报。

　　当诣道场必成远果何止忉利兜率之近果耶虽不贪着四事亦于现世得其福报何止命终方生天耶。

　　△四述第一攘外难。

　　若有人轻毁之言汝狂人耳空作是行终无所获如是罪报当世世无眼若有供养赞叹之者当于今世得现果报若复见受持是经者出其过恶若实若不实此人现世得白癞病若轻笑之者当世世牙齿疏缺丑唇平鼻手脚缭戾眼目角睐身体臭秽恶疮脓血水腹短气诸恶重病。

　　佛广示毁者之罪令知过必改不相恼乱非但持经者难灭亦乃欲毁者福生无毁无难彼此安乐旷济无偏慈之至也。

　　△五述总结劝。

　　是故普贤若见受持是经典者当起远迎当如敬佛。

　　三述发竟。

　　△四发益二初闻品益二闻经益。

　　今初。

　　说是普贤劝发品时恒河沙等无量无边菩萨得百千万亿旋陀罗尼三千大千世界微尘等诸菩萨具普贤道。

　　百千万亿旋陀罗尼只是法界差别智耳具普贤道是满足十地邻极至圣也。

　　△二闻经益。

　　佛说是经时普贤等诸菩萨舍利弗等诸声闻及诸天龙人非人等一切大会皆大欢喜受持佛语作礼而去。

　　三事欢喜如前说此中云何犹称声闻乃经家存其本位耳又经家称其为大乘声闻以佛道声令一切闻也。

　　妙法莲华经台宗会义卷七之二(终)

　　No. 616-A 䟦语

　　呜呼圆顿妙法旷劫难逢繄我愚蒙何缘幸遘每一披阅恍若夙闻岂非普贤威神之力释迦守护之功耶智者大师不可复作后贤坚执斗诤滋生圆融绝待法门几成彼此是非情见弘之者城堑益高益深望之者疑畏日新日盛耳闻目击扼腕痛心不揣疏庸聊为介绍举笔于己丑之十一月初五日甫成一序病卧半月至十九日方得勉强从事旦夕孳孳手不停书目不停阅腊月二十六日仅完三卷经文计得会义八卷歇节三日庚寅元旦随即试笔又历一月方得告成共计会义一十六卷足运心力六十八日嗟嗟曾闻古人一炷香中即能朗诵华严一部而旭也根钝矻矻乃尔亦可嗤矣然以此诱接初学令得渐悟法华实相不终按剑亦不望洋则释迦普贤及与智者皆必鉴旭苦心也夫。

　　庚寅仲春朔日巳刻阁笔故䟦

　　妙法莲华经悬谭(一卷)

　　清　净挺　着

　　(卍云𠬧于阅经十二种第六故省于此)
