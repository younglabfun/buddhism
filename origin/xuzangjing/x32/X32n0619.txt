卍新纂续藏经第 32 册 No. 0619 法华经大成


　　法华经大成目次卷首序始末提纲悬谈经题弘传序释卷第一序品第一卷第二方便品第二卷第三譬喻品第三卷第四譬喻品之余信解品第四卷第五药草喻品第五授记品第六化城喻品第七卷第六五百弟子受记品第八授学无学人记品第九法师品第十见宝塔品第十一提婆达多品第十二持品第十三卷第七安乐行品第十四从地涌出品第十五如来寿量品第十六分别功德品第十七卷第八随喜功德品第十八法师功德品第十九常不轻菩萨品第二十如来神力品第二十一嘱累品第二十二药王菩萨本事品第二十三卷第九妙音菩萨品第二十四观世音菩萨普门品第二十五陀罗尼品第二十六妙庄严王本事品第二十七劝发品第二十八

　　法华经大成目次(终)

　　No. 619-A 序

　　盖闻鹫峰提印。留妙谛于竺干。马寺传经。启宗风于震旦。诸法寂灭不可言宣。大事因缘亦由解说。发挥幽颐。乃传白日之心。导达天人。斯吐青莲之舌。不然则琅函亦等乎糟粕。贝叶何异乎故纸。必有广长。爰通显密。妙法莲华经者。演自耆阇。晚流赤县。入佛知见。以了义度无边。开上悟根。以圆教垂浩劫。触处明真。现种种之瑞相。即权显实。放的的之毫光。人天百万。尽转法轮。经轴四千。总输妙偈。洵诸佛之心宗。千圣之輨辖也。微辞秘旨。经三译而已明。臆诂俗诠。亦殊门而莫粹。自非具大慧力。孰与剖剥真源乃有半翁法师。法门龙象。出世鹓鸾。历访名山。称弥天之独步。直超尘刹。息慧可之诸缘。晚栖迹于长安。仍冥怀于荒寺。时登法席。顽石为之点头。大阐觉缘。空华因而布彩。念妙法为三乘之最上。而离言实五教之指归。笺释虽繁。纷呶莫一。乃发愿力。大肆探寻。启佛藏之金绳。采禅真之玉屑。字栉句比。指久远于行间。意得言忘。会不二于象外。睹庐山之面目。宿雾顿披。哆沧海之咽喉。诸流毕汇。谓之大成。岂小补哉。良内典未谙。实似元稹之陋。佛头僭着。不避大颠之嗤。钦师道行。勉竭管蠡云尔。

　　康熙三十四年乙亥岁春三月二十二日
赐进士出身詹事府左春坊左赞善兼翰林院检讨前
日讲官起居注充
三朝国史
大清一统志纂修等官戊辰科会试同考充
殿试收掌官庚午科
特简浙江乡试正主考前翰林院编修前翰林院庶吉士楚黄张希良拜题

　　No. 619-B 编集始末

　　余自甲午年。金陵剃染。游于吴越诸大禅师之门。丙午。怀香清凉过都门。始入先子之室。采讨华严悬谈。考核十门五教。始知大哉圣典。汪洋浩瀚。而莫可测量也。间尝与师论及法华。而窃留意焉。先攻文句要解知音会意正量论。后阅正意都会大窾要旨如是解并问辨易解品节科注等疏。研味参伍。融会诸说。间有管见。而是集可以编矣。戊申岁集二卷。己酉冬。随师应讲长椿。余首众参请之暇。又集一卷。庚戌游盘山集一卷。至乙卯。寓𣵠鹿之延寿寺。后三卷始完而草本成矣。丙辰再游江淅。就正硕德宿学。佥曰此集乃法华之大成也。癸亥春。因先大师六旬返都。师以应讲天津。命余主席观音。开演此经。丙寅冬。师回命余再演。师亦与听。嘱以真稿。待缘就梓。丁卯春。余退观音院。卜居地藏。破屋败椽。仅蔽风雨。自顾福凉德薄。拨置世务。不事逢迎。故有即山活埋之题。亦尝谓客曰。十字街头即山居。红尘堆里罢攀缘。非活埋乎。壬申夏。诸子攒单启请。再为开演。亦有愿募就刻者。余未之许也。癸酉冬。豫木兄来京。极为劝勉。首输三十金。余又谋诸同门。皆欢喜赞助。参众达如等。领缘倡募。一云监院亦竭力任劳。而是刻有不容己也。权舆于甲戌春三月。告成于乙亥夏四月。书成十卷。其序则张老护法椽笔。护法即今之无尽也。爰记其始末如此。窃惟吾宗顺祖立三观。云华开十门。贤首判五教。清凉疏之钞之。一乘圆极之理大备。其犹庖羲画卦。文王有辞。孔子立传。思孟莫不祖述宪章。而圣神功化幽明消长之旨。以大明之矣。至于十门悬解。五教析理。三观修证。十玄圆融。具如华严悬谈并法界观。推本穷源。吾深有望于后之学贤首宗者。

　　旹
大清康熙三十四年乙亥夏四月佛诞日

　　金台传讲沙门大义题于即山居之活埋室

　　No. 619-C 提纲

　　菩提场中。悟此法已。即欲以此惠施众生。柰何根器不堪。虽知根钝。且称本怀。演大华严。独被上根。中下在座。如聋若哑。不得已而为实施权。说四阿含小教。诸子保证偏空。次以方等弹斥。又以般若淘汰。四十年内东语西话。牵藤引蔓。循循善诱。节节调停。只至于今。时至机熟。灵山高会。人天百万。三乘贤圣。八部该罗。若万派以朝宗。似群星而拱北。世尊欲令转新条。掀翻旧案。但说法既久。虑不尊重。故现种种瑞相。骇变常情。先说经。次入定。天雨四华。地摇六动。大众一心观佛。如来眉际分辉。放白毫相。光照东方万八千世界。上至有顶。下至无间。一方既尔。方方皆然。于一光中。圆现十法界。生佛事相始终。将一卷离言法华。不启唇皮。呈现诸人面前。无柰大众只知雨华者天。震动者地。不肯回头转脑。何孤负如来这番鼓动矣。由是弥勒腾疑。睹光中瑞相。而请问文殊。文殊领答。引灯明事迹。证今佛瑞相。二大士隐明示暗。曲唱傍通。佛未出定。法未出口。引例攀条。将令佛出世本怀。罄尽无余。及佛出定。又何有别法之可说哉。此品为序分。自方便至不轻十九品。为正宗。然如来出世本怀。为一大事因缘。所谓一大事因缘者。开示悟入一切众生佛知佛见故也。正宗就分四章。自方便至法师九品。为开佛知见。宝塔天授二品。为示佛知见。持品至寿量四品。为悟佛知见。分别至常不轻。为入佛知见。第一开佛知见之中。文分三周。由前入定放光。直欲会众目睹亲证默契不言之表。柰何根钝头迷。不达离言之道。故我世尊出定。称叹诸佛权实二智。叹到恰好处。乃云。止。舍利弗不须复说。所以者何。诸佛所得之法。是为甚深微妙难解第一希有无上无等之法。一切声闻所不能知。唯佛与佛。乃能究尽诸法实相。随又拈转话头。乃云。诸佛法久后。要当说真实。言中有响。钩头着饵。由是千二百声闻。兴疑作念。当机三番申请。如来许以分别解说。向下广开三显一。若过去未来现在一切诸佛出现于世。唯为一大事因缘。更无余事。实不先三后一。只因钝根。将一乘道。分别说三。盖为小智乐小法。不自信作佛。是故以方便。分别说诸果。正明三乘是假。又云。今我喜无畏。正直舍方便。但说无上道。正显一乘是实。佛佛道同。先佛既尔。今佛亦然。先三后一。率由旧章而已。约人。但教化菩萨。无声闻缘觉。约理。唯此一事实。余二则非真。约教。十方佛土中。唯有一乘法。约行。诸有所作。常为一事。长行偈颂。发挥已竟。当机言下知归。出班领解。序昔年疑悔。显今日解悟。如来与之述成。证以领解不虚。授以劫国庄严之记。是为法说一周被上根也。柰中下之机。抱迷未遣。身子自解已圆。悲他未悟。代为启请。世尊不免动树训风。举扇类月。故有譬喻之谈。将世间长者。比出世如来。三界喻家。一乘教理喻门。五道众生喻五百人。五浊八苦喻火。三十子喻三乘。长者见大火从四面起。即大惊怖。怆惶无措。思惟救子之方。先以身手几案救之不得。然后巧设门外三车。诱引诸子。得出火宅。不与三车。各赐诸子等一大车。问其当机。审定不虚。正合如来在法身理地。以佛眼观见众生。为五浊八苦之所烧煮。恋着戏处。不求出离。向今时门头。应化三界。先以微妙大法拟宜。根器不堪。然后巧说三乘。逗会时机。只至今经。开三乘之权。显一乘之实。等赐诸子。不令有人独得灭度。其犹长者先三车。而后一车。了无虚妄之咎也。然此一喻。是如来纵无碍之辩。明三界生死之苦状。令人极生厌离。长行偈颂已竟。四子异口同音。说穷子一喻。始自父子相失相见。终至领付家业。序如来一代时教。始自华严。终至法华。序事有条。序理按时。纵散之谈。极尽精详。故如来以药草述成。先叹四子善说。谓穷子一喻。将如来一化始末。发挥殆尽。可谓善说矣。然如来功德不特此也。复有无量无边。如一相一味教法。等施大千。有教无类。差别在机。若一云一雨。三草二木。不隔枯荣。岂一穷子喻。而罄尽如来功德哉。虽然。汝等亦甚希有。以能解得四十年中随宜说法故也。四子得记。是为喻说一周被中根也。向下无问自说。于偈中。先开宿世因缘之谈。我诸弟子威德具足其数五百。皆当授记。于未来世咸得成佛。我及汝等有宿世因缘。今当说之。故有化城喻品。为下根说因缘也。结缘之由。由于尘点劫前。大通成道。王子诸天云集。智佛酬机说法。然后入定禅寂。王子默契佛意。各升法座。覆讲妙法。各各得度六百万亿恒沙之众。自尔已来。结缘之众。世世相值。有先世成熟者。有今世成熟者。如渔人捕鱼。前网前获。后网后获。只至今日四十年后法华高会。开权显实。会三归一。结大通时未了之公案。畅此番降灵之本怀。故说化城虚设。为止息疲劳之众。以明三乘是假。宝处在近。令诸子欣乐前进。以明一乘是实。由是五百弟子得记欢喜。说系珠一喻。以酬因缘之开示。千二百声闻。二千学无学。各蒙授记。是为因缘一周被下根也。三周授记已竟。犹恐收机不尽。又于法师品。广记悬记。四众八部。欢喜踊跃。识心作佛。故此九品为开佛知见也。第二示佛知见者。由前诸子得记。唯恐染净生灭等执不除。故假多宝愿塔。涌现其前。塔中出大音声。叹言善哉。释迦能以平等大慧。教菩萨法佛所护念妙法华经。为大众说。如是如是。乐说请问因缘。如来与之云集分身。三变净土。除染净之执。开宝塔门。示真实之相。入塔就座。无去来生灭之见。唱灭募人。要以斯文不坠。又说天授一品。达多通经。释迦资之成道。文殊弘经。龙女因之成佛。正显妙法神功。无冤无亲。不论男女人畜。平等大慧。人人本有。故此二品为示佛知见也。第三悟佛知见者。由前宝塔品募人通经。以妙法付嘱有在。故持品药王与二万大士。发愿在此娑婆世界。弘通此经。一万二千新记之声闻。自知道力未充。畏娑婆之难调难伏。发愿于他方世界。弘通此经。若此土。若他方。分筹定款。不惬圣意。故世尊以青莲目顾盻。八十万亿那由他菩萨诸大士默契佛心。愿在此土他方。周旋往返。弘通此经住于忍辱之地。纵有恶世比丘。谄曲不实。假名练若。好出我等过。数数见摈出。如是之轻贱毁谤。念佛忍受。然忍难弘经。固为尽善。不若以无难为美。忍诸难于己然之后。不若杜诸难于未然之先。所以文殊忍俊不禁。请问世尊。于恶世中。云何能说此经。谓得何法。而远离一切诸难事也。如来示以四安乐行。身安乐住忍辱地。远离一切恶人。口安乐不说他人好恶长短。意安乐平等说法教化众生。誓愿安乐随众生住于何地。皆以神力慧力。引之令得住是一乘之中。弘经法师。果能三轨自持。四行自守。则无入而不自得焉。向下广赞此经神妙。如王顶上明珠。不妄与人。先所未说。而今说之。求佛道者。欲得安隐。当亲近如是四法。转三种障。八相成道。有此利益。故他土菩萨。数过八恒河沙。启白于佛。愿在此土。广说此经。如来止而不许。以既是他方菩萨。此土结缘事浅。若住此教化。失本利益。我娑婆自有六万恒沙菩萨。一一各有六万恒沙眷属。是诸人等。能于此土。护持广说此经。所谓是我弟子应弘我道。善继善述。子承父业。必然之理也。如来一命。当尔之时。三千大千世界地皆振裂。有无量无数菩萨。同时涌出。各诣虚空。礼二世尊。种种赞法而赞于佛。四导师出班。问讯如来。叹云善哉。汝等能于如来发随喜心。由是弥勒率八万恒沙菩萨。腾疑致问。是诸菩萨修习何道。何因缘集。师为是谁。谁之弟子。我于此众中。乃不识一人。佛告弥勒。是诸菩萨修习佛慧。悉是我化。是我弟子。向下动其执近之情。乃云。我于伽耶城菩提树下坐。得成佛道。乃教化之。又云。我今说实语。汝等一心信。我从久远来。教化是等众。弥勒再疑。说父少子老一喻。执近迹而疑远本。故有寿量之谈。开师门之近迹。显佛地之远本。三诫令其诫听。三请极尽殷勤。乃告之言。汝等一切天人阿修罗。皆谓今佛出释氏宫。去伽耶城不远。坐于道场。得成菩提。然善男子。我实成佛已来。经无数无边尘点劫前。自从是来。常在此界。说法教化。名字不同。形声二益。教化众生。非生现生。非灭现灭。诸所言说。皆实不虚。如世良医。为治狂子。方便现生。方便现灭。无非令诸众生入无上慧。成就佛身也。如是开显法会。大众悟得毗卢性海。佛地远本。三世益物。法身常住。无古无今。空劫已前未为始。尽未来际犹未终。佛之知见。极尽穷源。故此四品为悟佛知见也。第四入佛知见者。由前说寿命长远。三世益物。化化不绝。法会大众证得法身真理。深信解相。妙悟已极。个个入佛知见。有证入解入之不同。故如来分别功德。或得生忍。或得总持。或得辩才无碍等。或一念信解。或深心信解。有直起随喜者。有加受持者。劝人受持者。兼行六度者。备行六度者。所得功德。一一格量已竟。未尽其极。又以一念随喜。随其所闻。喜为人说。展转相传。至第五十人。复六根清净。何况受持读诵等。其功德愈校。愈不可穷矣。又以五种法师持说此经。会旨情忘。根尘两净。五种功备。六千德圆。六根互用之妙功德。岂可涯量。不轻一品。如来引自往昔之事。虚心弘道。忘己利物。一声佛号。遍记四众。见人则拜。逢瞋不怒。打骂谤毁。欢喜忍受。非入佛知见深达实相人法两空者不能。故此四品为入佛知见之文。正宗已竟。向下八品为流通分。以正宗既竟。本怀已彰故。如来现大神力。嘉赞经德。发起群心。将此一卷妙法。遍空遍界。显说密说。尘尘刹刹。一切大众。见闻信解。大喜充身。故有神力之谈。嘉赞已竟。应当付嘱。使道统相传。斯文不泯。当知末世之下。升堂据座。弘通大法者。是诸佛一片慈悲之祸。祖祢不了。殃及儿孙。递代相续故也。付嘱已竟。犹恐新得记者。自恃天真。怠于进修。故以药王之苦行。妙音之弘宣。观音之普门。神咒之护魔。严王之转邪。普贤之四行。勖勉大众。为法当如药王苦行。弘法当如妙音观音。护法当如神咒之降魔。修行当如严王之转邪。劝发必如普贤要祈。四行成就。审如是则妙法流传。无有穷已。而今而后。宣演大法者。孰非法华之付嘱哉。夫妙法绝待。本无言象。智行差别。故多注述。既有多注。安逃取舍。欲会旨趣。须究其概。辄录其要。以提其纲云尔。

　　旹
康熙岁次乙亥四月十八日中州荣泽栎村大义识

　　No. 619-D 妙法莲华经大成悬谈

　　金台即山居后学　大义　集

　　△将释此经。启以十门。一教起因缘。二藏教分摄。三义理分齐。四教所被机。五教体浅深。六宗趣通别七。部类品会。八传译感通。九总释名题。十别解文义。且初教起因缘。

　　夫圣人设教。必有由致若须弥巨海。大因方为摇动。今摇如来融金之德山。动深广之智海。非小缘矣。因缘有总有别。总因缘者。谓佛一代圣教。总为酬因酬请显理度生。所显之理。即本经中。诸佛世尊。出现于世。唯为一大事因缘。开示悟入。一切众生佛知佛见。盖此知见。众生等有。迷不自知。故沦生死。佛于因中悟此。发愿成佛普示。故今五时设教。虽言有权实。显有迟速。原其本意。唯为此一大事因缘也。

　　别论因缘。则有多种。今略示十义。一法应尔故而说此经。夫王道坦坦。千古同规。一乘实相。诸佛齐证。所以一切诸佛。法尔于无尽世界。常转如是无尽妙法。教化众生。无有休息。故下文人天众集。说经入定。雨华动地。一光智境全彰。圆开其端。二士曲唱傍通。助发其绪。引二万灯明佛。皆说此经。乃至大通智胜佛。威音王佛。皆说妙法莲华经。佛佛道同。古佛如是。今佛应然。文云我常在此娑婆世界。说法教化等。二畅本怀故而说此经。道场悟已。即欲开示。柰何根钝。不堪受持。故尔四十年前。将此妙法。抑之在怀。五乘随机。本怀不畅。只至而今灵山高会。方说此经。本怀始畅。文云。如我昔所愿。今者已满足。又云。如来所以出。为说佛慧故。三顺时机故而说此经。夫至道无古今。应机有时节。久默斯要。不务速说。故四十年前不说此经者。时未至故。机不堪故。文云。众生诸根钝。着乐痴所盲。如斯之等类。云何而可度。循循善诱。根器纯熟。教被乘时。得预高会。文云。今正是其时。决定说大乘。如是妙法。诸佛时乃说之。兼之一化将终。涅槃时至。顺时顺机。不得不说。四会权乘故而说此经。四十年前。将一乘说三乘。一性说五性。权为小机。止啼黄叶。故有三乘之别。五性之分。岂知五性是一性。三乘是一乘哉。如来说法。但教化菩萨。无声闻缘觉。今经三根得记。泯二乘之权果。全付家业。废草庵之滞情。声闻得记作佛。会归总是菩萨。若不会归。必权终权矣。五示真实故而说此经。十方佛土中。唯有一乘法。无二亦无三。三乘方便。受解缘别。今经开方便门。示真实相。指示衣珠髻珠。出离化城火宅。共登长者之室。前至菩提宝所。皆示真实之谈也。六酬宿缘故而说此经。夫根深则枝茂。源远则流长。宿因既深。教起亦大。故经云。我在大通智胜佛时。各各教化无量恒河沙众生从我闻法。此诸众生。于今有住声闻地者。我常教化阿耨菩提。大通未了之案。今当酬之。广如化城说。七显佛慧故而说此经。文云。我见佛子等。志求佛道者。咸以恭敬心。皆来至佛所。我即自思惟。如来所以出。为说佛慧故。佛慧即实相。三周法竟。多宝塔现。即显示平等佛慧也。文云。塔中出大音声。叹言善哉释迦牟尼。能以平等大慧教化众生。云平等者。无生灭冤亲故也。八开本迹故而说此经。师之本迹。但取最初先得真应。名之为本中间大通威音时。今之王宫诞相。道树成尊时。皆为迹也。如梵网云。八千番示生娑婆。大宝积云。八万亿番来临此土。今经开本寿量。尘点劫前更尘点。点尽尘点劫未休。非生现生。非灭现灭。常在此处说法教化。岂今日菩提成尊云乎。文云。我实成佛已来。久远若斯。但以方便教化众生。作如是说。若夫弟子本迹。久已成佛。今为簧鼓。内秘外现。岂真声闻哉。九成始终故而说此经。始即本也。本即华严。故吉藏立华严为根本法轮。终即末也。末即法华。故吉藏立法华为摄末归本法轮。所谓非海无以潜流。非本无以摄末。始终一贯。本末一事。故下文云。始见我身。闻我所说。即皆信受。入如来慧。即始说华严。如日初出先照高山。又云。除先修习学小乘者。我今亦令得闻是经。入于佛慧。即终说法华。如日没时。还照高山等。一本一末。成始成终。事无不穷。理无不尽。出世本怀。毕于此矣。十利今后故而说此经。说三周法。授三根记。凡有闻法者。无一不成佛。今之利益也。如来灭后。闻此经一句一偈。我亦与授阿耨菩提之记。后之利益也。若以佛在当机为今。今之见闻为后。今之见闻为今。后之见闻为后。如是弘传无尽。利益无穷。如食金刚。终竟不销。通上若总若别。教起因缘已竟。

　　△二藏教分摄。分三。初明藏摄。二明教摄。三明分摄。初明藏摄二。初明三藏。

　　已知此经有如是大事因缘。未委此经于藏教分中。何所摄属。故次前明之。通言藏者。皆能含摄出生一切义理故。言三藏者。一修多罗藏。亦名修妒路。亦名素怛囕。此皆梵音楚夏。古译为契经。契谓契理契机。经谓贯穿摄化。契理合机之经。依主受名。契经即藏。持业释也。若按五印土有四名。谓线。席经。井索。圣教。皆修多罗之异称。古德见此方儒墨皆称为经。遂借彼席经以目圣教。则双兼二义。俱顺两方。借义助名。更加契字。拣异席经。故称契经。又杂心论云。经有五义。一曰涌泉。谓流注无竭故。二曰出生。谓展转滋多故。三曰显示。谓能显事理故。四曰绳墨。谓楷正定邪故。五曰结鬕。谓线能贯华故。此五义不出贯摄二义以佛圣教。贯穿摄持。所应说义。所化生故。二毗柰耶藏。亦名毗尼。梵音略耳。此云调伏。谓调练三业。制伏过非。调练通于止作。制伏唯明止恶。就所诠之行彰名。即调伏之藏。依主受名。或能诠藏有调伏之能。有财释也。毗尼或翻为灭。有三义。一灭业非。谓不杀等。二灭烦恼。谓不贪等。三得灭果。即无为果。或名尸罗。此云清凉。从因果得名。谓离热恼因。得清凉果故。亦名波罗提木叉。此云别解脱。就因得名。有二。一拣异定道名之为别。二三业七支各别防非。亦名为别。亦名随顺解脱。就果立名。谓随顺有为无为二种果故。亦名性善。性本善故。三阿毗达摩藏。此云对法。法有二种。一胜义法。谓即涅槃。是善是常。故名为胜。二法相法。通四圣谛。对亦二义。一者对向。向前涅槃。二者对观。观前四谛。其能对者。皆无漏净慧。及相应心所等。亦名优波提舍。此云论议。亦名磨呾哩迦。此云本母。谓以教与义。为本为母故。此三藏约所诠有二义。一者克性。则经诠三学。律唯戒心二学。论唯慧学。二约兼正。经正诠定。毗尼诠戒。论诠于慧。兼则各三。今此经者。在三藏之中。正唯修多罗藏所摄。余二不摄。良以此经。非律非论故。若以经义摄彼三藏。三藏俱含。良以此经。亦有议论之慧。如龙女身子。文殊智积等。亦有起行之戒。如三轨四行等。

　　△二明二藏。

　　一声闻藏。二菩萨藏。即由前三藏诠示声闻理行果故。名声闻藏。诠示菩萨理行果故。名菩萨藏。若约教行别故。即开为三藏。以缘觉人多不借教。出无佛世。佛在世时。摄属声闻。故但名二藏。今此经者。于二藏中。菩萨藏摄。文云。但教化菩萨。无声闻缘觉。以此经演说大乘自利利他。与华严同宗。但华严为根本一乘。法华为破疑一乘故。又为诸声闻说大乘经名妙法莲华。亦摄声闻。正授声闻成佛之记故。藏摄已竟。

　　△二明教摄。

　　如来一代所说。通名十二分教。西天东土。有十八师判教。广如华严悬谈。今略引其名。一后魏菩提流支。北印土人。宣武永平年至洛阳。判一音教。以如来一音同时。大小并陈。一音具异。二姚秦罗什。龟慈人。弘始三年至长安。判一圆音教。以一音平等。无二无私。机闻自殊。三西秦昙无谶。中印土人。玄始元年至中国。判二教。谓半字教。即声闻藏。满字教。即菩萨藏。四隋朝远法师。炖煌郡人。判二教。同上。五隋延法师。判二教。谓顿渐。约渐悟机。大由小起。所设具有三乘。约顿机。直往于大。不由于小。六唐海印法师。判二教。一曲屈教。释迦逐机性故。二平道教。舍那逐法性故。七齐朝隐士。刘虬。字伯龙。判二教。谓顿渐。以华严为顿。余皆渐故。八宋朝岌法师。判三教。谓有相教。无相教。常住教。九真谛法师。西印土人。判三教。一转法轮教。二转照法轮教。三转照持法轮教。十宋慧观法师。判五教。一有相。二无相。三抑扬。四同归。五常住教。十一后魏光统律师。判三教。谓顿渐圆。十二唐吉藏法师。判三教。一根本法轮教。二枝末法轮教。三摄末归本法轮教。十三梁光宅法师。判四乘教。以临门三车。即权教三乘。与等赐大车。即实教大乘。十四陈隋智者大师。判四教。十五海东晓法师。判四教。一三乘别教。如四谛缘起经等。二三乘通教。如般若深密等。三一乘分教。如梵网等。四一乘满教。如华严等。十六贤首弟子。慧苑法师。判四教。一迷真异执教。二真一分半教。三真一分满教。四真具分满教。十七波颇。判五种教。一四谛教。阿含也。二无相教。般若也。三观行教。华严也。四安乐教。谓涅槃说常乐故。五守护教。谓大集经守护正法事故。十八贤首大师。康居人。判五教。已上诸师判教。各有理据。皆谓庄严圣教故。兹今海内流传。唯有二宗。一天台大师。依此经判一代时教。为藏通别圆。如四教仪说。二贤首大师。依华严经判为五教。谓小始终顿圆。初小教者。以随机宜。说诸法数。一向差别。拣邪正。辨凡圣。分欣厌。明因果。故名为小。若约法相。止七十五法。但说人空。纵少说法空。亦不明显。但依六识三毒。建立染净根本。未尽法源。故多诤论。部执不同。二始教者。亦名分教。以深密第二第三时教。同许定性声闻。无性阐提。俱不成佛。故今合之。总为一教。此既未尽大乘法理。故名为初。有不成佛。故名为分。广说法相。少说法性。所说法性。即法相数。说有百法。决择分明。故少诤论。说有八识。唯是生灭。依生灭识。建立生死及涅槃因。法尔种子。有无永别。是故五性决定不同。故说一分众生决不成佛。名生界不减等。如是义类。广有众多。三终教者。亦名实教。定性二乘。无性阐提。悉当成佛。方尽大乘至极之说。故立为终。以称实理。故名为实。少说法相。多说法性。所说法相。亦会归性。所立八识。通如来藏。随缘成立。生灭与不生灭和合而成。非一非异。一切众生一性平等。但是真如随缘成立。依他无性。即是圆成。一理齐平。故说生界佛界。不增不减等。如是义类。亦有众多。四顿教者。但一念不生即名为佛。不依地位渐次而说。故立为顿。如思益云。得诸法正性者。不从一地至于一地。楞伽云初地即为八。乃至无所有何次等。不说法相。唯辨真性。亦无八识差别之相。一切所有唯是妄想。一切法界唯是绝言。五法三自性俱空。八识二无我双遣。呵教劝离。毁相泯心。生心即妄。不生即佛。亦无佛无不佛。无生无不生。如净名默然。即其意也。五圆教者。明一位即一切位。一切位即一位。故十信满心。即摄五位成等正觉。依普贤法界。帝网重重。主伴具足。故名圆教。所说唯是无尽法界。性海圆融。缘起无碍。相即相入。如因陀罗网。重重无际。微细相容。主伴无尽。十十法门。各摄法界故。良以贤首五教。与天台化法四教。但开合不同。彼则开前合后。此则开后合前。小即藏教。第二始教。有二。一始教。但说诸法皆空。即彼通教。二分教。但说一切法相。即彼别教。第三终教。明如来藏随缘。成诸染净。缘起无性。一切皆如。即彼圆教中双照义也。第四顿教。唯辨真性。即彼圆教中双遮义也。第五圆教。明性相俱融。即彼圆教中遮照同时义也。此三教所诠。唯是一心。具一切法。即彼圆教不思议中道也。故此三皆属圆摄。此则合彼通别为一始教。开彼圆教为终顿圆三教。彼即开此始教为通别二教。合此终顿圆为一圆教。虽开合有异。而法体无殊也。若论所摄。此经于五教中。正属圆教所摄。若以经摄教。统该前四。以圆满具足。开权显实。一代所归。五时极唱故。

　　△三明分摄。

　　旧云部。古德见滥于部帙之部。改为十二分。一契经。谓始从如是。终至奉行。二应颂。谓与长行相应而颂故。三授记。谓佛记弟子当来成佛事故。四讽颂。谓孤起不颂长行故。五因缘。谓因请因事方说故。六自说。谓不因请而说故。七本事。谓说佛及弟子往因事故。八本生。谓说佛及余人往昔受身故。九方广。谓说方正广博。平等称性普利乐故。十未曾有。谓德业殊胜。法体希奇故。十一譬喻。谓比类发明。诱令信解故。十二论议。谓妙理深奥。直言不了。须分别审明故。若论所摄。十二分中。正属契经。若以经摄分。收余十一。经中多颂。则摄应颂。正授声闻成佛。则摄授记。龙女赞偈。则摄讽颂。三请殷殷。三周开示。则摄因缘。出定召告。则摄自说。严王转邪。药王焚身。则摄本事。生为王子。生为国王。则摄本生。平等大慧。凡圣同均。则摄方广。法如优昙。光瑞变涌。则摄未曾有。广说譬喻。则摄譬喻。有问有答。则摄论议。上藏教分摄竟。

　　△三义理分齐。

　　已知此经摄于圆教。未委圆教义理分齐云何。夫义者文之实也。理者事之主也。又义相也。理体也。由是圣人设教。理以统之。义以析之。理虽至一。而逐机遂有浅深。义虽成多。而归理原无别体。是则诸经义理。既有浅深。而明经者若不辨析。何以知其分齐所诣乎。先略明五教分齐。依起信论。有五重浅深。亦不离前五教。但此则从浅至深。彼则从深向浅。故不同耳。初唯一心为本源。即一真法界。该四法界。此圆教分齐也。二依一心开二门。即该二教。一心真如门。谓心性不生不灭。即顿教分齐也。二心生灭门。谓如来藏与生灭和合。名阿赖耶识。即终教分齐也。三依此识明二义。一觉义。谓心体离念等。二不觉义。谓不如实知真如法一。不觉心动等。四依后义生三细。一依不觉故心动。名业相。二依动故能见。名转相。三依见故境界妄现。名现相。即始教分齐也。五依最后生六粗。一智相。二相续相。三执取相。四计名字。五起业相。六业系苦相。三四二相。小教分齐。第五人天分齐也。次别明此经圆义。然圆教义理。如海宏深。能摄百川。百川不摄大海。虽摄百川。同一盐味。故随一滴迥异百川。前之四教。不摄于圆。圆必摄于四。虽摄于四。圆以贯之。十善五戒亦圆教摄。尚非三四何况初二。今经功高一化。理冠群经。全收五乘之机。不说人天等教。言废昔日之权。意显今时之实。所谓圆收逗会教乘。总摄时机方便。如是圆理。无以加矣。总括全经十义该收。以显圆妙。一出世本怀妙。原夫世尊以大事因缘故出现于世。开示众生本有佛知佛见。令其悟入。唯此一事。更无余事。悟此知见。即登佛地。故名一乘。出世唯此一事故。说法唯有一乘更无余乘故。二放光现瑞妙。一光东照。生佛始终。昭然在目。意显实相理境。乃诸佛所证。众生所迷。要人人心领神会。当下荐取。三曲唱傍通妙。弥勒睹光中瑞相而问。为说妙法。为当授记。文殊引灯明故事而答。极尽精详。指点分明。四出定叹德妙。一光之中智境全彰。不言之道终难领会。不得已而又假言说方便以开导之。乃告之曰。诸佛智慧甚深无量。其智慧门难解难入。不独一往四十年中所说为智慧之门。即今入定放光现瑞之事。皆入智慧之门也。离言之道。唯佛与佛乃能究尽。非心识思量可到。故曰甚深无量。昔时曲说。容可不悟。今特直示。尚尔茫然。信乎难解难入也。五开权显实妙。开三乘之权。显一乘之实。以三车一车之浅。况三乘一道之深。说因缘久穷旷劫。策疲怠前至宝所。六普授记莂妙。说三周法。授三根记。普记现在。悬记未来。凡所见闻。无不成佛。七佛慧平等妙。宝塔出现。乐说请问。如来三变净土。却染净之执。入塔就座。除生灭之见。无去无来。无冤无亲。平等大慧。人人本具。八开迹显本妙。本门弟子从地涌出。弥勒不识一人。执近迹疑远本。父少子老。举世不信。如来说寿量一品。开师门近迹。显佛地远本。如世良医。方便治子。九六根清净妙。五种法师。于此妙法。会旨情忘。根尘两净。五种功备。六千德圆。妙法神功。不可思议。十智行相成妙。全经开示。皆显圆理。此理非智莫照。故先以文殊大智以创始。非行莫证。故后以普贤妙行以成终。若夫起行造修。在人自肯。如药王焚身。观音圆应等。皆是依圆理而起妙行。依妙行而成妙德。智行冥合。方成圆妙之果。所谓无不从此法界流。无不还归此法界也。

　　△四教所被机。

　　已知此经义理宏深。未委此经被何机宜。夫圣人说法。必有所为之机。机有通别。通则普收一切。如涅槃云。一切众生莫不有心。凡有心者皆当作佛。别则拣其当机。若约寻常料拣。五种非机。谓乐著名相以文为解者。系滞行位高推圣境者。情尚于空触言宾无者。自恃天真轻厌进习者。固执先闻担麻弃金者。此五非机。反此皆机。谓令善于义莫著于文。一念顿超忘言默证。涌斥断灭。策励勤修。昔谬即离今真实契。若论此经有十种机。前五非机。一无信不住。无信即不信也。文云优婆夷不信。四众皆有。此举重言。又不信之罪众罪之首。如后经云。不信生谤。轻毁破法。乃至出法师过轻笑等报是也。二违真自去。违真即执俗也。文云优婆塞我慢。亦举重言。若闻而能说。我见未忘。亦是增长魔业。三乖实退席。乖实即就虚也。文云未得谓得。未证谓证。佛许说已。五千退去。上三不堪大法。三止不说。正为此也。三请许说。此等即去。若论实行。众中糟糠佛威故去。若论权行。大权示现为进增慢。四狭劣种大。一切二乘。虽历诸会。闻说大法。但念空无相等。尚不发大心。何况得自受持。机志虽劣。缘种未熟。佛意在大。皆为一乘。五守权含实。谓三乘共教菩萨。随宗所修六度之行。未闻一乘实相。守是权理。文云行菩萨道者。不见不闻此经。去阿耨菩提尚远。因根未熟。故谓非器。时节若至。实理自彰。此五非机。佛不厌舍。开而诱之。熏其成种。不轻一号遍记。谤者千劫受罪。罪毕复受教化。不信诽谤亦成善根。此法只恐不闻。逆顺皆有益焉。后五是机。一正为之机。一乘圆机。久修梵行。方堪领受是法。所谓此众无枝叶。唯有诸贞实。为此诸佛子。说是大乘经。我记如是人。来世成佛道。说三周法授三根记。乃至五百受记等。皆正为也。二兼为之机。学无学二千人等。虽在学地。未得无学。今闻废三归一之妙。悟四果三乘之假。信得一乘圆理。一心观佛。神与境会。心欢喜充满。如甘露见灌。即兼为也。三引为之机。即是求佛诸菩萨。大数有八万。我见佛子等。志求佛道者。无量诸佛所而行深妙道。即引为也。四现为之机。即广记也。文云。天龙八部四众三乘。咸闻此经一句一偈。一念随喜者。我亦与授记等。五远为之机。即悬记也。文云。佛灭度后。得闻此经一念随喜。皆与授记等。在机则有是有非。在佛如海纳流。一切众生具有智慧。凡有心者即是所为。法性圆成。感应道交。无非所被之机也。

　　△五教体浅深。

　　已知此经收机普遍。未委此经何为教体。清凉判为十种教体。一音声语言体。二名句文身体。三通取四法体。四通摄所诠体。五诸法显义体。六摄境唯心体。七会缘入实体。八理事无碍体。九事事无碍体。十海印炳现体。圭峰约之成四。一随相门。谓声名句文与所诠义。皆属相故。依清凉通收四者。以声为教主。名者次第行列。诠法自性。句者次第安布。诠法差别。文者次第联合。上二所依。此名句文三者。屈曲为声上诠表。唯声不能诠义。唯名句文则无自体。兼此四事是为教体。以假实体用兼资也。此声名句文。若无所诠之义。同乎篇韵。殊无意况。若徒义无文。妙理凭何显示。文随于义。义随于文。文义相资。乃成教体。今经始从如是。终至而退。是声名句文为体。其中所诠。一乘实相。中道了义。是所诠之义。以是二者。交相随故而为教体。二唯识门。此文此义。皆识所变。而有本影四句。一唯本无影。即小乘教。不知教法皆唯识现。谓如来实有说法故。二亦本亦影。即始教。以佛自宣说。若文若义。皆从妙观察智净识所现。名本质教。闻者识上所变文义。名影像教。诸佛众生互为增上故。三唯影无本。即终教。以离众生心更无有佛。唯大悲大智为增上缘。令彼根熟众生。心中现佛说法。是故佛教全是众生心中影像。四非本非影。即顿教。非唯心外无佛。众生心中影像亦空。以性本绝言。即不教之教。所谓尊者无说。我乃无闻。说听皆无。唯识而已。是以识为教体。三归性门。前以所变之万境。摄归能变之八识。今以所现之八识。摄归能现之一心。谓此识无体。唯是真如故。下经云。是法不可示。言辞相寂灭。故以性为教体。四无碍门。心境理事。本自交彻故。境与事是随相门。心是唯识门。理是归性门。云交彻者。一心原有二门。真如即是生灭。故理不碍事境心。生灭即是真如。故事境心不碍于理。故以无碍为教体。若会上十门。随相摄前五。唯识摄第六。归性即第七。无碍即后三。今此经者。本地甚深之奥藏。乃一化之根源。五时之极唱。以前四说融为一味。方顺圆宗。自浅至深。摄尽众生。是属圆教。总以一乘实相而为教体。略示十义。以显圆妙。一入实相定。即入无量义处三昧也。无量义者。从一实相生无量法。众集先说无量义经。经毕又入无量义定者。发实相妙法之端绪也。示于一事一理一动一寂之间。莫不具无量义然。后可入实相妙法。故此定为实相定也。二放实相光。即一光周亘。全彰实相妙体也。圆现法界事相。生佛始终。未说妙法先现此瑞者。依智境示诸法实相也。文云。今佛放光明。助发实相义。故此光为实相光也。三说实相法。即世出世间。诸法性相体力本末究竟等。一切诸法不离此十如是。则一切诸法无非实相。文云。唯佛与佛乃能究尽诸法实相。又云。诸法实相义。已为汝等说。故此法为实相法也。四开实相见。即开示众生佛知佛见。令其悟入。更无余事。佛知见者。彻了实相真知真见也。然此知见。本来清净。但无明所覆。必假如来开示而得悟入。一经所诠。不出开示悟入佛之知见而已。故经云。如来如实知见。即为开实相见也。五喻实相理。如火宅内。等赐大车。使知无二无三。即喻废权立实之理。乃至宝所喻大乘。系珠明理性。凿井得水喻闻法华等。无非多方开示。令人悟入一乘真理。故为喻实相理也。六记实相果。既悟实相妙法。当成佛果菩提。故记大因大果。经劫供佛。行菩萨道。廓其大心。成就万德。万德具备。方成十号果佛。文云。我以相严身。为说实相印。是为记实相果也。七示实相境。宝塔出现。显示法身之象。三变净土。全彰实报真境。所谓开方便门。示真实相。欲令众生知此见此实相真境耳。故为示实相境也。八悟实相心。心本无相。离诸虚妄。真实有体。不可破坏。无相之相。强名实相也。斯则由开示而了悟此心。因信解而当下顿证。故云。安住实智中。我定当作佛。是悟实相心也。九修实相行。既悟实相妙心。当修实相妙行。果能三轨自持。四行自守。涉俗利生无不安乐。如战胜有功而得髻珠之赏。故当修实相行也。十具实相德。由前内悟妙心。外修净行。内外清净。实相之德备矣。故普贤劝发云。如来灭后。云何能得是经。如来答以成就四法。必得是经。一者诸佛护念。已得理无碍法界。悟入实相。开佛知见。故得诸佛护念。二者植众德本。已得事无碍法界。繁兴大用。一事一行。皆名实相德本。三者入正定聚。已得理事无碍法界。寂照不二。故名实相定。四者发救众生之心。已得事事无碍法界。发起普门事业。救脱众生。各得证入实相。故得是名。成就此四。为具实相德也。若论一经所显。一事一理。一句一字。乃至弹指謦欬。无非实相妙法。故此经以实相为体。

　　△六宗趣通别。

　　已知此经实相为体。未委宗趣何如。语之所尚曰宗。宗之所归曰趣。通论佛教以因缘为宗。所谓因缘故生灭。因缘故即空。因缘故即假。因缘故即中。一正因缘。拣异无因邪因。故因缘摄尽一代圣教。清凉十宗。自我法俱有。至圆融具德。后后前前。次第浅深。详具华严悬谈。今观此经。总显师弟本迹因果。共为一经宗趣。但不同他部。局在本经。华严但舍那释迦为本迹。菩萨亦有本迹。声闻不闻不解。故无本迹。今经发声闻有本。本有因果。示为二乘迹中因果。发佛之迹。王宫生身生。道树法身生。乃至中间生法二身。悉皆是迹。但取最初先得真应。名之为本。故师弟本因本果。与余经迥异。别显十义五对。以明宗趣。一智行一对。谓以智照理为因。以行成德为果。二心境一对。谓悟实相心为因。证实相境为果。三位号一对。谓授法师位为因。记法王号为果。四行德一对。谓三轨四行为因。二智十如为果。五体用一对。谓开迹妙用为因。显本真体为果。已上皆因为宗。果为趣。一经始终。不离因果。故以一乘因果为此经宗趣也。

　　△七部类品会。

　　已知此经宗趣冲深。未委部类品会。凡有几几。言部品者。一经三译。故成三部。一正法华。十卷二十八品。二添品法华。八卷二十七品。今妙法莲华经。文成七轴。二十八品。言类者。不同其部。而同其类。如世昆弟不同其父。而同其祖。亦名比肩。相为等夷。此经与华严同宗。是其类也。如华严遮那品。有四遮那佛出世。是引古证今。与此序品大同小异。诸圣寄位一周。与此三周授记大同。世主妙严品。显遮那自性因果。与此经如来自叙往昔行因得果同。如来寿量。阿僧祇品。与此开迹显本同。入法界。善财一生圆证。与此龙女严王。一生亲证同。离世间。是诸佛道后普贤行门。与此经普贤劝发四行大同也。会者。说此经两处三会。一处在灵鹫山。一会也。二处在宝塔中。接大众在虚空。二会也。三复至鹫峰。三会也。

　　△八传译感通。

　　已知此经部类品会。不同他部。未委此经译自何时。读诵受持。有何感通。传译如下序明。言感通者。李山龙。日诵两卷。死见阎君。请读一题。免众囚苦。则七日而苏。释道裕。生读千遍。终告慧廓。埋地十年。舌根不坏。则起塔供养。严法华。赎鼋放生。乌客五十。送钱还家。尼法信。写经精诚。法师请讲。不见一字。窗鸡听法。立脱毛羽之状。山牛嗅经。坐亡戴角之形。若夫诵一行而消山狱之罪。闻一句而得菩提之果。事迹昭彰。备于传记。兹不繁引。

　　△九总释名题。

　　妙法莲华经。

　　发秘密之奥藏。称之为妙。示权实之正轨。故号为法。指久远之本果。喻之以莲。会不二之圆道。譬之以华。声为佛事。目之为经。乃如来自命之题也。按七种立题法。妙法是法。莲华是喻。是以法喻为名。今释。先判通别。次释题目。判通别者。妙法莲华。名异众典。谓之别。称之为经。谓之通。若约教行理而判者。夫教本应机。机宜不同。故教部各别。是教别。一音演唱。同是佛说。是教通。又昔禀化他权实。四时设教。四味不同。是教别。今禀自行权实。开前四味。同入佛乘。是教通。此教之通别也。一音说法。随机得解。依解起行。故三草二木之行位不同。是行别。同入法性。是行通。又如五百比丘。各说身因。是行别。三十二士入不二门。是行通。今经乘是宝乘。游于四方。是行别。直至道场。是行通。此行之通别也。理则不二。是为通。名字各异。谓之别。故智度论云。般若是一法。佛说种种名。或言实相。或言宝所。或言实事。或言知见。大乘家业。平等大慧等。是为别。同是一法。谓之通。此理之通别也。次释题目者。若从义便。当先法次妙。故曰我法妙难思。若从名便。则先妙次法。故曰妙法莲华。如美其人。曰妙人。若无其人。何所称妙。必先有人而后称妙也。题从名便。故先云妙。释从义便。故先解法字。法即十界十如权实之法。不出三种。一众生法。二佛法。三心法。如是三法。元是一心。本无众生及于诸佛。只因迷悟有差。所以生佛有异。妙字是能赞之辞。赞上三法皆妙法也。众生法者。因迷有故。以不了真如法一。妄受五蕴色心。虽为垢衣所缠。其性本来净妙。且如孩提之童。唯爱乎亲。若见余人。发声啼哭。及其长也。外受五欲。内驰一心。随念攀缘。心生形取。如眼见色心驰乎色。乃至行住坐卧。折旋俯仰。无不随心运转。其见闻觉知真实妙性。本来不生不灭。众生迷而不知。如来出世。原为开示众生本妙知见。知见一开。则一切色是佛色。一切声是佛声。此众生法何其妙哉。佛法者。佛乃大觉圣人。觉世出世法。本来寂灭。性相常住。循业发现。十界差殊。而十法界。九界皆权。佛界为实。如造上品恶因。报在地狱。中品恶因。报在饿鬼。下品恶因。报在畜生。修下品善因。感人趣。中品善因。感修罗趣。上品善因。感天趣。说四谛法。证声闻果。说因缘法。证辟支果。说六度法。证菩萨果。此九皆权。不得云妙。唯一佛界。方始云妙。以证穷果海。无有与等。唯佛乃能究尽诸法实相。所谓诸法。有如是相如是性等。穷十法之源底。尽十法之边际。明识众生种非种。芽非芽。熟不熟。可度不可度。如实知之。此佛法何其妙哉。心法者。以十法界千差万别。唯一心造。此心能相能性。能凡能圣。能善能恶。能佛能众生。故曰。心如工画师。作种种五蕴。特人不自观心。若能修摄其心。观一切法。本来不动不退不转。如虚空无所有性。观心无心。法不住法。当下了悟。当下解脱。如大圆镜。普照十方。此心法何其妙哉。佛无别法。即心是佛。心不自心。即众生心。心佛与众生。是三无差别。此三非三。即一非一。非三非一。即三即一。以此三法。不可心思。不可言议。故称为妙。文云。是法不可示。言辞相寂灭。又云。止止不须说。我法妙难思是也。约本迹二门。皆具十妙。迹门十妙者。一境妙。境有多种。有十如是境。十二因缘境。四谛境。二谛境。三谛境。一谛境。无谛境。如上诸境。是诸佛之所证。文云。难解难入之法。唯佛与佛乃能究尽诸法实相者。境妙也。二智妙。有世间智出世间智。皆自一切种智之所出。诸佛智慧无上。一切所不能及。文云。甚深微妙法。难见难可了。唯我知是相。十方佛亦然者。智妙也。三行妙。一行一切行。一了一切了。方为妙行。文云。无量诸佛所。而行深妙道。又云。尽行诸佛无量道法者。行妙也。四位妙。位者行之阶。进之级也。但有权实。布在众经。今经圆位。不落阶级。文云。乘此宝乘。直至道场者。位妙也。五三法妙。三法即三轨。一真性轨。二观照轨。三资成轨。名虽有三。其实一大乘法耳。文云。如其所得法。定慧力庄严者。三法妙也。六感应妙。感是众生之机感。应是如来之赴应。有四句感应。三十六句感应。二十五句感应。四句者。冥机冥应。冥机显应。显机显应。显机冥应。一句复开四句。谓冥机。显机。亦冥机亦显机。非冥机非显机。四四十六。机有十六。则应亦有十六。为三十二。加根本四句。故成三十六句。二十五者。以二十五王三昧。应于三界二十五有也。有有皆有三十六句。如一月在天。影含众水。水不上升。月不下降。一月一时。普现众水诸佛不来。众生不往。慈善根力。法尔如然。文云。脱珍着獘。师资道交。此感应妙也。七神通妙。神谓难测。通谓无碍。如来天心慧性。难测无碍故。文云。入于无量义处三昧者。神通妙也。八说法妙。诸法寂灭相。不可以言宣。有因缘故。亦可得说。所以四十年前。随他意语。皆属权巧。今经随自意语。废权立实。文云。正直舍方便。但说无上道者。说法妙也。九眷属妙。说法被机。成法眷属。有五。一理性眷属。一切众生皆有佛性。理性相关。皆是子义。二业生眷属。自大通时覆讲。结大乘父子之缘。或现在得度。未来成熟者是也。三愿生眷属。先世结缘。未得断苦。发愿生于佛世。或作内眷。因之受道。若得度者成法眷属。未得度者法外眷属是也。四神通眷属。先世值佛。发真见谛。生犹未尽。或在上界。或在他方。以神通力。来生此界。为冤为亲。辅佛行化者是也。五应生眷属。华严云。佛初托胎。诸法身大士。侍卫下生。散降余胎。作亲中冤。引诸业者。如净饭摩夜。乃千佛父母。罗云是千佛之子。调达是善知识。诸声闻等内秘外现者是也。如是眷属。前后围绕。群臣豪族。刹利居士。如云笼月者眷属妙也。十功德利益妙。三周得记。诸品获益。见光闻法。皆不唐捐。文云。不令有人独得灭度。皆以如来灭度而灭度之者。功德利益妙也。本门十妙者。一本因妙。我成佛来。复过于此百千万亿那由他阿僧祇劫。如此证果之时。溯而推之。至于本初发心之时。必修圆妙之因。为本因妙。二本果妙。本初所行圆妙之因。证得常乐我净之妙果。因既久远。果亦称之。故尘劫已来。磨古磨今。而本无移易。为本果妙。三本国土妙。自从是来。我常在此说法教化。昔日之娑婆。即今日之忍土。众生之秽邦。即诸佛之净域。故曰。我净土不毁。我此土安隐。昔本非古。今亦非今。无古无今。而家山常在。是本国土妙。四本感应妙。古今既常在此说法教化。必有能感之机。当知今之机。由昔之机。昔之应。即今之应。是本感应妙。五本神通妙。神谓天心。通谓无碍。天然之性。通古通今。通自通他。尘点劫前。宛同今日。无边刹海。不隔毛端。所以弹指欬声。动大千界。为本神通妙。六本说法妙。既曰。我常在此说法。不惟水流风动。尘说刹说。乃至尽未来际。虚空口。大地舌。莫非本地之说法。为本说法妙。七本眷属妙。下方之来。补处不识一人。亦不知其数目。多众成少。少众成多。数尚不知。况其人耶。又下方弟子尚不知。况上方耶。况八方耶。是本眷属妙。八本涅槃妙。从本以来。处处现生。本实非生。数数现灭。本亦非灭。非生现生。本何益焉。非灭现灭。本何损焉。昔本不生。今本不灭。不灭不生。而现生灭。是本涅槃妙。九本寿量妙。佛无寿者相。所以寿无量。法性之身。超出劫浊。谁论寿命。方便为说本行菩萨道时。所成寿命今犹未尽。是本寿量妙。十本利益妙。如今之成熟者。由于大通时覆讲之益。然六百八十万亿恒沙之众获益。岂无先世之缘哉。若非有益。安得覆讲而得度。当知今世之得益。又待后世之成熟。况后世之得益。岂无成熟之得哉。如是诸佛三世益物。化化不绝。是本利益妙。妙义无穷。难以尽演。约教。则机应妙。但以一乘法。教化诸菩萨。约理。则性相妙。观十法界。一界十如。十界百如。百界千如。约行。则因果妙。但有闻法者。无一不成佛。以是题名。故曰妙法。莲华者。以妙法幽微。假喻易彰。诸有智者以譬喻得解。故借物以明法也。问。通部七喻。皆有开权显实之义。当喻妙法。何独取莲华而立题耶。答。莲华为总。七喻为别。以总摄别。法喻为名也。有云。莲华非喻。当体得名。例如劫初万物无名。圣人观理准则立名。今莲华之称。即是法华三昧当体之名。谓此法华法门。清净无染。因果微妙。故名妙法为莲华耳。今作法喻为释。以莲华喻上妙法。不可求其幽玄。如扇喻月。不可求其明暗。如月喻面。不可求其眉目。是不得已而借喻以显妙法也。问。华有多种。必取喻莲华者何也。答。有粗妙故。如狂华无果。喻外道法。空修无获。或一华多果。喻凡夫之独奉其亲。而报在梵世。或多华一果。喻声闻修种种行。止得涅槃。或一华一果。喻缘觉一远离行。亦得涅槃。或前果后华。喻初果却后修道。或前华后果。喻菩萨先借缘修。生后真修。此皆粗华粗果。不堪喻妙法。唯此莲华。在淤泥而不染。出水清香远彻。喻实相在缠。其体本净。出缠圆明。则名闻十方。又为莲故华。喻为实施权。文云。思唯是事已。即趣波罗柰等。华开莲现。喻开权显实。文云。十方佛土中。唯有一乘法。无二亦无三。唯此一事实。余二则非真等。华落莲成。喻废权立实。文云。正直舍方便。但说无上道等。又为莲故华。喻从本垂迹。文云。我实成佛已来。久远若斯。但以方便教化众生。合入佛道。作如是说。华开莲现。喻开迹显本。文云。皆谓今佛出释氏宫。去伽耶城。坐道场。成菩提。我实成佛已来无量无边等。华落莲成。喻废迹立本。文云。诸佛法皆如是。为度众生。皆实不虚。如上粗妙。权实。本迹。种种义便。故以莲华喻上妙法。所云妙法。非去粗取妙。盖即粗以显妙也。所云一乘。非离三说一。盖会三而归一也。即粗显妙。犹莲之即染而净。会三归一。犹莲之自华而实。法喻双彰。名实并显。故名妙法莲华焉。经是能诠之文。具贯摄常法四义。贯如线贯华。乃贯穿所应知义。摄如经持纬。乃摄持所化众生。常者不变义。三世不易为常。法者轨持义。十界同轨曰法。广如前释。能所合成。故曰妙法莲华经。

　　△序文分三。初序题。二人题。三序文。且初释序题。

　　弘传序

　　弘传二字。即序之名题。大师先作此序。无弘传二字。疑是宋元时方添。或是祥师安此名目。意谓大师作序。意在流布此经。以广人人之妙法也。弘推广也。传转授也。序综提也。南山雅契此经之旨。洞见如来之心。欲报护念之恩。乃当付嘱之托。故述此序也。弘则鼓扬圣道。自狭而广。自今而后。等法界而无遗。衍尘劫而不滞。传则授受此道。自我而人。自少而多。转相传受。凡有识者。同登长者之室。秉彝者。共受王髻之宝。序则综诸佛出兴之志。列三朝翻译之由。提要义于博文。伸己情于圣化。故云弘传序。又三义释弘传。一约时。贯古贯今。那畔目前。大而尘劫。小而刹那。一切时流通故。二约处。彻上彻下。此界他方。龙宫海藏。穷巷阙里。遍微尘处流通故。三约人。则是凡是圣。贯贵贱。通人神。一贤愚。总善恶。凡具血气者。皆可流通作利益故。盖妙法无尽。而流通此经之心。必靳如此。方是大师弘传之意。弘传二字。即序末弘赞永贻二句。

　　△二释人题。

　　终南山释道宣述

　　终南。山名。距长安城南八十里。在扶风武功县。东连太华。西接太白。以形脉发自西北。势尽于南。故名终南。关中记云。一名中南。在天之中。居都之南。故名中南。此地有崇山峻岭。茂林修竹。多产百嘉。远离嚣尘。藏修养静。遗世观心者。无不隐居求志于此。标此者。以大师栖真此山。示不忘本也。释者灵山之法胤也。梵语释迦。此云能仁。佛之姓也。凡出家者。皆以佛为姓故。阿含云。四河入海。同一咸味。四姓出家。皆名为释是也。此则出自金口。创于弥天。大师标此。以示绍隆佛种故。道宣。序主之名也。师湖州长城人。溯其阀阅。远为上古彭祖之后。近是隋朝吏部尚书。篯申之子。生于开皇之代。始生时。母梦日轮贯怀而孕。又梦梵僧曰。所孕者梁之僧祐律师也。天性卓特。九岁遍览群书。十二善文墨。十五师日严頵公。十六诵法华两旬而彻。十七落发。二十依律宗八祖。弘福智首律师。学律。三衣唯布。当坐一食。唐高祖武德七年。徙住终南。常修般舟三昧于清宫精舍。前后总二十会。常感天人送馔侍卫。后在西明寺行道。中夜临砌。足蹶且仆。有年少介胄拥卫之。师问为谁。答曰。弟子乃博乂天王子张琼也。以师戒德。故来给卫。因以佛牙授师。夜捧行道。昼藏地穴。又授饵方。即天王补心丹也。师问世尊在世灭后事。琼一一为说。随问随录。为感天侍卫传一卷。在藏。曾随奘师译经。推为上座。坐夏有功。庭生芝草。隐居之地。水涌白泉。外通百氏。内洞三学。操觚续传。则鸿儒服膺。筑土封坛。则梵僧称赞。存护法城著述无辍。故有弘明僧传内典录等。百余卷在藏。曾撰法华义苑。唯此序在。师于干封二年。入灭于长安西明寺。一众皆闻。天人请师归弥勒院。谥号澄照大师。穆宗赞曰。代有觉人。为如来使。龙魔归依。岳神奉侍。声飞五天。辞惊万古。金乌西沉。佛日东举。稽首归依。肇律宗主。述者拣非作故。文则始起名作。理则本有名述。乐记云。知礼乐之情者能作。识礼乐之文者能述。大师谦退之辞。即述而不作之意。初作此序。以法华尊尚。未易冠言。禀告十方诸佛。护法称善告报。故慈照云。南山大师最幽玄。撮成枢要在经前。韦驮天将亲垂报。十方诸佛许师言。

　　△三释序文。分五。初牒经标本。二序经缘起。三序经诠旨。四赞较祈愿。五结归序题。且初牒经标本。

　　妙法莲华经者。统诸佛降灵之本致也。

　　例法界观序云。法界者。一切众生身心之本体也。盖是大开全提。明今经之大本。显诸佛之能事。彰出世之本怀。拣教法之都会焉。上句牒经。下句标本。谓总括收摄。该尽无余。曰统。三觉圆明。万法彻照。曰佛。出真兆圣。涉俗益物。曰降灵。心愿同然。仪规一定。曰本致。盖此妙法。诸佛出兴。独此一事。千圣本意。无有余乘。由此佛佛不得不出兴同。亦不得不出兴为此一事同也。如二万灯明。盛烈弘于往劫。为此说此也。然灯妙光。遗芳纂于末代。助此续此也。溯而推之。过尘点劫之大通说毕。而王子各为覆宣。穷那畔之威音说竟。而不轻重为开演者。亦为此也。是故吾佛世尊。虽已分乘随语。然开显会归。尚在此经。而本意又与佛佛同也。不然。何故三周才竟。忽现多宝佛塔。能来分身诸佛。圆证于灵山胜会哉。知此。则过现未来一切诸佛。为说此经。同一本意明矣。经云。唯佛与佛乃能究尽诸法实相。此诸佛开权显实之理致根本同也。又云。诸佛唯以一大事等。此诸佛之为一事同也。又云。过去诸佛以种种因缘等。此诸佛为实施权之本意同也。又云。十方佛土中。唯有一乘法。此诸佛出兴功毕。开权显实之本意大同也。古云。此经为诸佛之心宗。千圣之輨辖。乃深见诸佛本致全同。可谓知言哉。

　　△二序经缘起。分三。初序两土出处。二序三朝翻译。三明独宗秦译。且初序两土出处。

　　蕴结大夏。出彼千龄。东传震旦。三百余载。

　　盖标本中。既云此经统诸佛本致。未审此经从西传东。出自何时。故此云尔。上二句。明处时。蕴结犹停积也。大夏称西域。以此地多闻解脱。凡圣丛集。如九夏时生物荣盛故。此句即此经西藏之处。下句明此经西出之时。序主意谓。此经自众圣结集之后。停止天竺。唯传一隅。经历此方。周秦汉晋之朝。千有余年。在于西域。故云千龄。延及惠帝时。法护东来。创传此经。出彼西域。到于东土。故云出彼。下二句明出时。按佛灭度后。千年之外。圣教仗圣力显现。始传东土。时汉永平三年。四月八日。明帝寝于南宫。梦一金人。身长丈六。项佩圆光。飞至殿庭。至旦。大集群臣。以占所梦。通事舍人傅毅。奏曰。臣读周书异记。昭王二十四年甲寅。四月八日。西域有圣人出。祥光远临中夏。有十二道白光。贯于太微。太史苏由原其事。千年之后。像教传于我国。立石牌记之。至穆王壬申五十二年示灭。详考历数。正当千年。陛下所梦。必是其由。帝命太子博士王遵。中郎将秦景。定远将军蔡愔等。十八人。赍旨往西求法。经历殊方。期及五年。入南天竺国。一日途中。逢摩胜法兰二僧。因而相问。愔以明帝梦中事告之。二僧叹曰。佛法流行。皆由圣力。因缘合会。于此相值。随出优阗王画像。及四十二章等经。愔以白马䭾来。永平十年七月十八日。始至洛阳。奏上大悦。馆二僧于鸿胪寺。敕内宫供养。后于雍门外立寺。以白马䭾经。故曰白马寺。当时佛法始至。人未尽知。十四年五岳道士。储善信等。议曰。帝尚佛法。必轻我道。众推善信堪为奏首。表文不录。帝览毕。宣诸道士曰。朕远求佛法。福国祐民。何言邪法。善信等。奏曰。巧拙真伪。乞试验之。帝敕有司。于白马寺敷陈道场。选正月十五日。定二教优劣。二教书置二坛。帝亲临。合国人民。奔赴道场。观其得失。时道士飞符走印。二僧一事不为。帝问二僧。佛家有何神变。二僧曰。龙吟雾起。非蚯蚓之所为。虎啸风生。岂跛驴之所及。僧远持佛法。流通济世。请用火焚。真伪可知。举火时。二僧西望。泣曰。佛灭度后。圣教付嘱国王大臣。次及弟子。我辈赍至于此。今日火中烧验。愿佛威灵。冥加护持。当时烈火亘天。浮烟蔽日。道经火烧。佛经不坏。帝异之人。民称叹。善信哽咽而死。道士。宰官。人民。出家者无数。由是二僧习汉言。久之译四十二章十地断结等经。自此佛法始兴于世。时此经未至。今东传二句。单明此经传东土之时也。震旦即我国之名。按八卦东方属震。为群动之首。故曰震。以震为雷。一阳初动义故。旦者。日出之始也。以此方乃日初出之处。故诗云。旭日始旦。二义和合。故曰震旦。东传对西停而言。上句此经所传之处。下句此经东传已过之时。诸疏不一。有云自明帝至惠帝。二百余年。有云自汉至秦。三百余年。有云自晋至隋。三百余年。皆不合序意。序主意谓。此经自西晋之代。创传此方。历南北朝。洎隋至唐初时。凡经三译。仅过三百余载。盖取自西晋至唐初作序之时而言也。按东西二晋。共十五主。一百五十六年。南朝。宋有八主。六十年。齐有五主。二十四年。梁有四主。五十四年。陈有五主。二十二年。北朝。魏十二主。东魏一主。北齐六主。西魏三主。后周五主。为杨坚所篡。有隋。历三主。三十八年。归唐。自西晋至唐初。共三百五十四年。除武帝在位二十五年。止三百二十九年。故曰三百余载。载者年也。唐虞曰载。取物终更始之义。

　　△二序三朝翻译。又三。初西晋译。二东晋译。三隋朝译。初西晋译。又四。初译经时。二译经处。三译经主。四初译名。且初译经时。

　　西晋惠帝永康年中。

　　西晋。乃司马氏有天下之称。国号晋。都洛阳。次迁长安。对下元帝江东建都。故云西晋。惠帝名衷。字正度。武帝次子。为第二帝。永康是惠帝年号。惠帝是庚戌四月即位。立永熙年号。一年改元康。三年改永平。六年改永康。止一年。法护译经。在永康年中。此初译之时也。

　　△二释经处。

　　长安青门。

　　长安。即关中都邑。以周秦汉唐历代建都此地。古称咸阳。汉高祖建都。改为长安。取子孙千秋百世。可长久安乐。以山河百二。地险兵强。甲天下故。青门。乃长安东坝城门。俗呼为青门。以极目来青望故。即邵平种瓜之处。然译主于此门外。立寺行道。故今序总别处焉。此初译之处也。

　　△三译经主。

　　炖煌菩萨。竺法护者。

　　炖煌。即今甘肃沙州路。古流沙地。禹贡雍州之域也。汉为炖煌郡。菩萨者。以师有上求下化之德故。竺法护。三藏之名也。梵语昙摩罗刹。此云法护。月氏人。师八岁出家。依外国竺高座为师。依郡立名。故云炖煌菩萨。连师为号。故云竺法护者。大师善究三十六国道术。兼通其语。日记万言。笃志于学。万里寻师。博达古今。世务毁誉。未曾怀抱。泰始二年。自天竺达玉门关。徙居炖煌。以师译经弘道。光扬象教。一象倾心。故嘉此美名。即初译之主也。

　　△四初译名。

　　初翻此名经。正法华。

　　译主以冲深之识。通方之才。传道五天。不滞一隅。遂于西晋之代。来化洛阳。后在青门外。设像立刹。开觉生灵。初翻此经。名正法华。盖取此经。楷定权实。会归一乘。无他道也。的指演说正法。文成十卷。二十八品。其真言文字。皆作晋言。嘱累在末。

　　△二东晋译。分三。初译经时。二译经主。三二译名。准前后亦应有四。今三。处则义该之。且初译经时。

　　东晋安帝。隆安年中。后秦弘始。

　　言东晋者。五胡乱华之时。西晋怀愍二帝。被刘氏所弑。洛阳大乱。元帝渡江。建都江东。对洛阳故号东晋。共十一主。安帝是东晋第十主。乃孝武之子。讳德宗。隆安即安帝年号。继孝武即位。初改隆安。凡五年。什师于弘始三年入洛阳。当晋隆安五年。也。后秦对前秦而言。姓姚。名苌。前秦苻坚。字永固。有雄师十万。自称秦王。后僭位。都长安。为前秦也。姚苌初仕苻坚。为兖州刺史。后擢龙骧将军。讨慕容泓等。兵败惧奔。时渭北马牧等。紏扇羌众。率其户口。归苌者五万余家。推苌为盟主。苌至陕西入长安。弑苻坚。僭帝位。亦号秦王。因别前秦。故云后秦。苌卒。子姚兴立。弘始是姚兴年号。晋居正位。秦为傍僭。什师译经于秦境。必先晋而后秦者。存正统也。此二译之时代。

　　△二译经主。

　　龟兹沙门。鸠摩罗什。

　　龟兹。国名。是什师之梓里。非译经之处所。沙门。此云勤息。有四。一圣道沙门。即佛菩萨等。二说道沙门。即说正法者。三活道沙门。即修善品者。四污道沙门。即诸邪行者。鸠摩罗什。译主之名也。具云鸠摩罗耆婆。此云童寿。以童年而有耆德故。什者。深善此方文字之什也。华梵兼举。故名鸠摩罗什。师七岁。随母入寺。见铁钵举之。俄念钵重。即不胜重遂悟万法唯心之旨。是故出家。父卒。母亦出家。得证三果。初携师访道于北印土。有一罗汉谓曰。此子非常。过三十不毁戒。度人不减掬多。若破戒。只为聪明法师耳。母常谓曰。汝学解足为人师。但自道未成。柰何。师曰。菩萨之行。利物忘躯。大化必行炉镬无恨。母临灭。谶曰。方等深教。应阐秦都。但于自身。少有不利。师于内外诸典。无所不知。西域诸王。请师说法。必长跪座侧。命蹋而登焉。其后前秦苻坚西讨。太史奏曰。异星现于西域分野。当有大德智人。入辅中国。坚曰。朕闻龟兹有罗什。襄阳有道安。得非此二人耶。即遣骁骑将军吕光。率兵七万。伐龟兹。迎什师。至凉州。闻苻坚为姚苌所害。吕光据凉州。即三河王位。国号大凉。师亦止之。苌闻师之名。屡请。而吕光不允。苌卒。子兴立。复请不允。兴怒。加兵伐之。时凉州吕隆在位。上表出降。弘始三年。方得迎师入阙。秦王奉为国师。此二译之主也。

　　△三二译名。

　　次翻此经。名妙法莲华。

　　译主以簪缨之裔。作法门之胤。德星现于外国。声名溢于前秦。虽有西凉钝滞。厥后教化大行。秦主敬奉如佛。以弘始四年。于草堂寺。广集义学沙门译大品等经论。共三百九十余卷。此经是一。次者。次西晋也。名妙法者。取此经触处明真。即权显实故也。的指止止不须说。我法妙难思。故云妙法。文成七卷。二十八品。即今经。师入灭于弘始十五年四月十三日。临终自誓。吾所译之经。果不谬佛意。当焚身之后。舌根不坏。后果如之。师舌与诸佛广长舌。赞叹此经不二故也。

　　△三隋朝译。分四。初译经时。二译经处。三译经主。四三译名。且初译经时。

　　隋氏仁寿。

　　隋。即杨氏建国之号也。高祖文皇帝。姓杨。名坚。弘农华阴人。父杨忠。仕周有功。封为隋国公。忠卒。坚袭爵。后受周禅。都长安。国号大隋。自东晋瓜分。至文帝方合一统。共三主。计三十八年。以国号大隋。故曰隋氏。仁寿。即文帝年号。文帝在位二十四年。有二号。初开皇。次仁寿。此三译之时代。

　　△二译经处。

　　大兴善寺。

　　即文帝所建。此译经之处也。

　　△三译经主。

　　北天竺沙门。阇那笈多。

　　北天者。五天之一也。天竺总名印土。此云月邦。以此土贤圣继化。导凡御物。如月之临照故。阇那笈多。二译师之名也。阇那半梵语。具云阇那崛多。此云志德。刹利帝种。笈多。具云达摩笈多。比此法密。二师皆北天竺人。此译经之主也。

　　△四三译名。

　　后所翻者。同名妙法。

　　然二师誓志弘通。来游此土。蹑霜雪以前迹。冒烟霞而进影。遂际明时。得面圣君。于时树刹悬幡。诚建此寺。颁衣赐食。以示优宠。阇那为主译。笈多为辅佐。凡有润色。以二师为准。后者对前故。义符秦本。但加添品二字。以添合改移有五。一于秦晋二本。添普门品后偈。二于秦本药王品后。补日光喻之全文。三合天授品于宝塔品内。四移嘱累品于普贤品后。五回陀罗尼品于神力品后。文成八卷。二十七品。与正法华俱未流通。存于大藏。问三朝圣师。同译一经。何取名并卷品各不同耶。答两晋一隋。时代不同。月氏龟兹。风土又隔。译主各随处沿时。阐扬圣教而已。名题之别。品卷之殊。如眼目之称。何足异哉。当求三译宗旨同处可也。三朝翻译竟。

　　△三明独尊秦译。

　　三经重沓。文旨互陈。时所宗尚。皆弘秦本。自余支品别偈。不无其流。具如序历。故所非述。

　　初句明杂糅。二句明影略。二译曰重。三译曰沓。载道不紊曰文。趣味有准曰旨。彼此隐显曰互陈。谓文词旨趣。交互陈述。如十如。晋本无。秦译则有。药草喻后半品。晋隋两译则有。秦本则无。故云文旨互陈。宗者触言崇尚故。弘者开张阐明故。以此经虽有三译。然古今所宗尚者。皆弘传秦朝罗什所译之本也。独尊有三义。一约影响。以什师七佛已来。译经一人故。二约投机。以什师约义翻经。契合此方机益故。三约感通。以什师译经愿力殊胜。秦主信力超绝故。有此三义。故得家喻户晓。流传诵持。天上人间。实相不泯。喻之三光亘天。杲日独明。秦本之视二译。亦犹是矣。自余下。结指品偈不述。上序三经名题。惟明纲领。若不略指条目。未委差别何似。大师为此。故又详细如此。意谓除此三经名题之外。自余三经分品多少不定。别偈全缺有异。品偈依经。皆有等流义类相从。毫不紊乱。具如次序。历然明白。但非经之大纲。故不详述。然此四句。疑者多矣。今再解之。的指经文。支取分义。别目差别。则品偈即指经中品偈也。分品者。如隋本则天授一品合入宝塔品内。而秦本分为两品。此分品开合不定也。移嘱累于经末。而秦本则置神力品后。此分品前后不定也。别偈者。如晋本不轻品中偈云。五百清信士。五百清信女。而秦本此偈不分。止言尼思佛等。如隋本普门品中有偈。而秦本则后来方添。此则三经偈颂差别不同也。序经缘起竟。

　　△三序经诠旨。分二。初泛序一化始终。以明机教差别。二的序本经诠旨。以显权实正理。初泛序。又二。初序义。

　　夫以灵岳降灵。非大圣无由开化。适化所及。非昔缘无以导心。所以仙苑告成。机分小大之别。金河顾命。道殊半满之科。岂非教被乘时。无足核其高会。

　　云泛序者。以机教约一代明故。夫以二字。乃文之造端起首处。如未雨先云。未火先烟。为前相故。故五峰师云。油云知雨沛。金电觉雷奔。理势然也。灵岳指鹫峰。即经中耆阇崛山。以古佛所处。今佛说法在此。故云降灵。问。灵岳降灵一句。古谓山蕴英灵之秀。生此灵明之圣人。此则降灵之灵。指佛钟岳灵而生明矣。故引诗意证成。于理无爽。今子以降灵之灵。属佛。不属山。何申甫凭地灵而人杰。而佛反不借地灵而降神耶。答。此亦有理。今正其说。大雅嵩高八章。每章八句。第一章云。嵩高唯岳。骏极于天。唯岳降神。生甫及申。维申及甫。维周之翰四国于蕃。四方于宣。此诗乃周宣王中兴。申伯出封于谢。尹吉甫作此诗以送之。以美申伯之降生。实钟灵岳而生也。此地灵人杰之常谈耳。此意在申伯则可。在如来则不可。当知佛之示迹。以修证圆极。现化自在。无始悲愿度生力故。故佛之心。即法界圆明之心。佛之身。亦法界圆明之身。但应机有隐显耳。而谓此身凭灵岳而降生者。非也。又当知降灵之灵。即以佛之临莅于此。敷演今经。谓降灵也。大师借文不借意耳。慧日高升。朗万法之幽邃。性海圆湛。超四大以独尊。故称大圣。开化有二。一现形。二说法。开者抉膜剖执。决断情尘。化者点凡成圣。镕冶幻妄。此则佛为能开化。机为所开化也。此二句。序主意谓。此山乃古佛所处。如来在此事非唐捐。盖谓开佛知见。会权归实。显示一乘法耳。然此法不有大圣。何能开化三乘哉。况灵山接武。无非圣贤。或积深厚养。内秘外现。如身子富那等。或道全德备。邻功极高。如文殊弥勒等。如此伟人。不有大圣。又何以开化受此法哉。所以能开化者。以如来色心殊胜。理量超绝。鉴机无差。施行有准故。由此今经三乘。普得释滞开蒙。俱能袪迷获记。故反显云。非大圣无由开化。适化二句。序感藉缘合。适者称也。及也。当也。谓无缘必不受化。缘浅亦不革心。故神化相投之处。必是昔有大缘。且缘而深者也。佛虽大圣。必不能化无缘之人。以灵山所化之机。皆昔于大通时。听王子覆讲。已下一乘缘种。故反显云。当教化所及之处。非昔缘无以导心。谓之导心者。以机胜感深。非止结种得益增长信心。亦各明解圆满终到佛地故。如大通法众。威音三乘。昔蒙化者。今在灵山。或得受记。或沾利益。皆由有缘在昔。今方有分。不有昔缘。而今何能得度哉。问大圣开化。意在普及。今何止有缘耶。既在有缘。何谓普及一切耶。答。佛心普及。亦普及有缘也。舍卫九亿家。不其然乎。三亿见佛闻法。则昔缘可导心也。三亿特结种而已。三亿不见不闻。无缘障之矣。古谓狐貉不能暖无气之人。扁鹊不能医必死之病。天雨不润无根之草。黄金不富命穷之人。知此。则佛法不能度无缘之人。信矣。昔缘时义。大矣哉。所以二句。序如来始成佛时。半满无心而机自差别也。虽言初时。实序一代法被之机故。所以二字。承前因昔缘之深浅。所以今根有大小故。仙苑。即古仙人修道。染尘受堕之处也。佛于此告成者。泛明有四意。一得四无畏故。二警觉群迷令知故。三有缘五人在此应度故。四真心直说警增上慢故。的指告成有二处意。一为五人三转四谛法轮时。作证转云。此是苦。我已知等。此告成者。即举果劝乐。激励义也。二今经药草品云。我是如来应供等。此告成者。即宏开度门。普觉义也。告成岂我慢自伐云乎哉。然此告成。虽拘法华末时。其意实序佛初坐道场。宣度生事。知出兴意也。机分小大者。小如二乘及事行菩萨。以知见偏枯。不了自心故。大机如圆教菩萨等。以解行圆明。彻悟真源故。故阿含云。如来初转四谛法时。诸闻法者。有证大乘位者。有证小乘果者。据此则知谛缘一而机自异者。则生灭无量攸分。例六度一而机自殊者。则事修理修两别。佛初无是心也。如庄生不龟手之药。用者各别。知此。则五时设化机。之大小。可以类推。问仙苑转法时。即顿演华严时。仙苑现丈六。觉场现千丈。二始同时。圆遍可尔。双垂两像。优劣昭然。即说大小法之前相着矣。是则被机大小。在佛有心。何云机分。佛无是心也。答。一月而千江普现。虽有晦明。水也。月无异心。一雨而万卉均沾。虽有丰啬。物也。雨焉有别。仙苑觉场。丈六千丈。亦机之大小。彼此不定见耳。法界身云。岂住思议境中。有意如是哉。大师叙此二句。恐人谓法华之前。在佛宜当说实。便了一期大事。却不自省权实两分而今复用开显会归一番。何也。序主谓佛初成道。已鉴机宜。故不得已而权实之。今则纯熟。亦不得已而开显之。始终为机故耳。若唯说实。何以逐机哉。此意含隐。智者详之。金河二句。序一化云终。因机大小。而教分偏圆也。上句是分教之时处。以金河即处。顾命即时故。梵语阿利罗䟦提。此云有金河。此河即出尸那城之属境。以河水迅速。表生死不常。金沙不动。表一真常恒故。河畔有娑罗树。乃佛世力士生处。往昔古佛所居。其林四双八株。四荣四枯。如来于此般涅槃。表本末二四倒已断故。极证常乐我净四德故。顾命者。临终出命谓之顾。将去意也。以彼成王将终。作顾命之誓诰。今言如来化缘将终。说涅槃经。捃拾五时之教。此是最后遗嘱。究竟垂范也。下句道字。指一代教法。小乘九部。不尽法义。故曰半字。大乘十二部。圆极心性。故曰满字。如来于涅槃经中。说半满二字。分大小两乘。故彼经云。譬如长者。唯有一子。惧不速成。昼夜殷勤。教其半字。而不教其毗伽罗论。以其幼稚力未堪故。科字取楷定义。言如来于涅槃经内。以半满二字。楷定一代大小乘。俾不紊乱也。然前后四句。机举初时大小。教举最后偏圆。以二文影绮。故机教互言。俱通一代也。又前后二义。递为由藉。以机分则教殊。教殊则机分。序主序此。盖谓法华开显之所以也。岂非二句。承前二义。以序法华时至方可说也。岂非二字。犹言若不是也。教被等者。指法华已前。教法被于三乘者。教则至此已极。机则至此已熟。此可乘之时也。无足岂非。俱反显意。亦序主谦退不敢直云耳。核者。考究也。质明也。约义取之。即见闻缘起义也。高会。指法华会上。意谓若不是教被乘时。难得见闻高会。若顺明。应云。因教被乘时。方得考核高会。盖此高会兴起。良由教到机熟。时至缘胜。势可乘耳。若非机熟教到之时。虽过百千生。高会无缘兴起。我等岂能考究权实之正理。质明开显之通轨。亦岂得普得记莂。获殊胜见闻之利益乎。然法华一会。特言高者。略有十意。一此经诸佛同说故。如大通威音灯明等。二时而后说故。三权实正印故。上二初卷意。四授记普遍故。如三周授记等。五诸佛圆证故。如多宝分身等。六需此成佛故。如闻解修习必得菩提等。七法力上妙故。如释迦资以为因。龙女借以证果等。八本迹甚深故。如本迹开显之说。九功德无尽故。如随喜之福德。持诵之功德等。十智行双显故。如正宗以智起行。流通以行契智等。有此十意。故称高会。况超出五教。迥异余经。虽华严圆极。若非法华。则开显不成。必权终权实终实矣。

　　△二释疑。

　　是知五千退席。为进增慢之俦。五百授记。俱崇密化之迹。

　　恐疑云。上云高会。则时至缘熟。如旃檀林内无有凡材。据今经身子三请。如来许说。五千礼佛而退者。何也。故释云。当知五千退席。乃大权示现。深生慈愍。怜其会中。未证谓证。滞濡化城迷弃宝所者。令进其空心濡滞。深信一乘之法。故序主作此举。也。影响之众。如此益明法华为高会矣。五百。即富楼那等。授记。事通因记果记。如后文说。上云退席是权。其致叵测。今云授记是权。益显前义。隐胜现劣。故云密化。五百同然。故曰俱崇。意谓因缘一周。虽指属下根。言授记之事。其实五百圣众。皆多劫熏修。本大迹小。权现以辅法化。启迪未信者也。故下文云。内秘外现等。上泛序竟。

　　△二的序本经诠旨。以显权实正理。分二。初略序三周开显。

　　所以放光现瑞。开发请之教源。出定扬德。畅佛慧之宏略。朽宅。通入大之文轨。化城。引昔缘之不坠。系珠。明理性之常在。凿井。显示悟之多方。

　　言的序者。此中依经法喻序故。所以二字。通承前义。以时至缘熟。方现相表彰。兴起法会故。上句。序大觉标本圆发。以光瑞全显妙法体用故。佛表实相体。光表实相用。从眉间白毫发挥。表此理超乎二边。具四德故。瑞有六。谓说经。入定。雨华。地动。众喜。放光。此六言瑞者。约时。则世间方睹。约处。则尘刹罕遇。约人。唯证极乃能。皆希有之瑞也。下句。序大士承流助发。以问答援引。实为起予故。开通能所。能开即光瑞。所开即二士问答。以光瑞不兴。助发不起故。教源亦指光瑞。以光瑞即起教之源头故。以佛不放光现瑞。则无以开发请之端。此会归大教不得兴故。故云放光等。出定二句。序法说一周全提之文。言出定者。即出无量义处定也。在佛无不定时。前后言出入者。为物示轨。实无出入。义言出入也。扬德者。扬即称扬赞叹意。德指权实二智之德也。如来知见广大等。叹实智证法德也。如来种种分别等。叹权智说法德也。盖实虽证理。不妨涉俗。权虽导俗。岂碍证真。若二偏枯。则非唯实难涉俗。权亦不能达本故。故佛特赞扬之。下句畅字。以宣演开敷为义。佛慧。即诸佛权实二智也。下文诸佛智慧甚深无量等。此宣畅佛慧之大略也。大略犹言大纲。佛如此叹者。将欲引权入实。会三归一。欲发二乘之愿慕耳。朽宅下。序喻说一周开显之文。朽宅二字。直序喻名。通入六字。序喻说开显大意。宅即火宅。今言朽者。以众苦煎逼故。多缘速坏故。文云。三界无安。犹如火宅。是朽故宅。属于一人是也。言通者疏通义。文即文言。轨即轨辙。意谓火宅喻中。疏通入大乘之文。以改中根人昔三之辙。良以法说一周。示多方便。上根身子闻已。疑惑冰消故悔责领解。如来与之述成授记。但中根闻旨。犹堕疑网。冰炭交怀。无能开解。身子悲他未悟重为请决。乃开喻说一周之旨。文云。我今无复疑悔。亲于佛前得授记等。此上根领悟无疑也。又云。是千二百心自在者。昔住学地。乃至闻所未闻。皆堕疑惑。此中根有疑未决也。又云。愿为四众说其因缘。令离疑悔。此则请决其疑也。故佛重为开喻云。我先不言诸佛世尊以种种因缘。乃至今当复以譬喻更明斯义。诸有智者。以譬喻得解。自下乃说火宅一喻。以三车一车之浅。比况三乘一道之深。使知长者许三赐一。不涉虚妄。则知吾佛始权而终实。全是真慈。至此则三一之文言会通。开显之轨辙一致。而中根根心之疑。从此拔尽无余蕴矣。穷子一喻。四子领解。感佛深恩。药草一喻。如来重为述成。而授记一品。四圣方受记莂。良在喻说权实。中根疑惑决通者焉。此则虽序火宅一语。实四品卷半经文。皆在其中矣。文轨出中庸。借其文势耳。化城下。序因缘一周开显之文。其化城二字。非单指喻。盖指化城一品之文。若单释喻。无而忽有曰化。防非御侮曰城。以喻二乘涅槃权果非实。而防见思之非。究竟必废。会入一乘宝所故。古德云。化城本无而权设。以济阻修愿息之人。而进之令至宝所。喻小果非实而权设。以济要小求证之人。而引之令入佛慧也。若连下六字释。应云化城喻品中。引昔缘之不坠。昔缘指大通佛时。佛为十六王子。代阐妙法结缘之事。故后文云。我等为沙弥时。教化无量百千万亿恒河沙数众生。乃至尔时所化无量恒河沙众生者。汝等及我灭度后未来世中声闻弟子是也。次后开化城宝所喻文。据此则知昔日之缘。犹在不失耳。然此引昔缘之意。盖为下根人开权显实也。何者。以前喻说一周之旨。统言法一机异。恐下根怯弱。不达此旨。谓已定二地。难近佛慧。故佛引昔缘之后。乃设化城一喻。令知汝所住地。近于佛慧。庶几昔三化城。不劳肯綮。而可达一乘之宝所矣。系珠下。序五百领解得记之文。盖往因已明。下根滞权之疑断。故富罗等感悟领解。如来述成与记。决知前失今得。由自迷自悟也。故五百千二说此一喻。以明昔因今缘。一乘犹在。不曾遗失。亦感佛深恩意也。珠喻一乘因种。系况悲愿任持。亲友系珠。喻佛在十六时。说此经结大乘因也。醉不觉知。喻无明未破。废忘大心。资生艰难。喻动被法缚。悲智不失。喻衣珠现在。故下文云。譬如有人乃至我今乃知实是菩萨。得受阿耨菩提等。是知今日之得。乃昔缘结种在怀也。岂今日为然哉。然此句或可云系珠明悲愿之常在。以理乃本具。性以习成故。盖能系者。即吾佛之悲愿。所系者。即一乘之理性。序主从所系边为言。无他异说。凿井下序。法师品广记之文。以此喻是三周法竟。三根记圆。广记文后说故。夫妙法玄源。澄湛圆满。谁人不具。喻水于地中。无处不遍也。然水虽遍含。须凿井而显。法虽同有。必依经而明。经之信解有无。则果之远近天壤。井之穿凿巧拙。则水之隐显悬殊。故经云。药王多有在家出家行菩萨道。乃至未善行菩萨道。此如济渴而不知须水也。若有闻是经者。乃善行菩萨道。此如渴时知须水也。其有众生求佛道者。若见若闻是法华经者。当知是人得近阿耨等。此如人凿井已近泉源也。又喻云。譬如有人。渴乏须水。乃至知水尚远。此如前行菩萨道不见是经。不得其要也。施功不已。转见湿土。此如前闻是经。乃善行菩萨道也。遂渐至泥。知水必近。此如前得闻是经。得近阿耨等也。又云。所以者何。一切菩萨阿耨菩提。皆属此经。释曰。佛果菩提。皆属此经。未闻未解。安可得到。又曰。此经开方便门。示真实相。乃至无人能到。今佛教化菩萨而为开示。释曰。开方便门。犹凿井也。示真实相。犹见水也。无人能到。唯菩萨可以开示也。以法映喻。以喻显法。多方开示。令人悟入。足显此经之妙也。喻之多方开示。则井之干土湿泥。水之远近是也。法之多方开示。则善行不善行。及供养读诵。见闻思惟信解修习能否。果之远近是也。故云。显示悟之多方。问。此经据文二十八品。三周七喻。序文何不具述。止序四喻十品者。何也。答。说三周法。授三根记。罄尽如来出世本怀。故大师止序三周之文。纵有后义。以该摄故。

　　△二总结全经幽深。

　　词义宛然。喻陈惟远。

　　上句。谓七轴之文言。全经之义理。乍观之。如指掌目前可见可知。下句。谓三周之开晓。九喻之铺陈。徐行也。如云光天表。难闻难到。所谓此经也。一念万年。今时劫外。泛泛端如五两轻。堆堆何啻千钧重。大哉教乎。盖无得而思议者焉。

　　△四赞较祈愿。分二。初赞较。明三宝殊胜。二祈愿。申作序之意。初赞较又三。初赞佛慈悲。二赞法较胜。三赞机因深。且初赞佛慈悲。

　　自非大哀旷济。拔滞溺之沉流。一极悲心。拯昏迷之失性。

　　初二句。能拔所拔。次二句能拯所拯。怜悯一切。曰大哀。慈航普渡。曰旷济。二乘钝滞化城。远视菩提非分。凡夫沉溺苦海。求出生死无期。沦有沦无。总名沉流。佛为此等。故说此经。会众善之小行。同归佛道。开二乘之渐门。并入一极。况未兆之机。亦为悬记。大哀旷济。利益圆遍。莫此加矣。故序主反显若此。无上无等。曰一极。观生拔苦。曰悲心。昏言识情汩没。罔明实理。迷言苦乐漂沉。不达自心。二者均之失性一也。故佛悲门浚切。度门宏开。拔拯于识情之场。提挈于苦乐之域。俾明权实正理。扩彻灵明自心而后已。不然。则迍邅苦集之域者。终处长夜。结缚盖缠之内者。亦竟难出头。佛心如此。得不谓之一极乎。

　　△二赞法较胜。

　　自汉至唐。六百余载。总历群籍。四千余轴。受持盛者。无出此经。

　　前四句能较。后二句所较。佛法自汉明帝永平年间始来。故曰自汉。历东西晋。南北朝。隋氏。故曰至唐。六百余载。约时代而言。明群籍经历时之久也。总历者。前后翻译。合集融摄故。群籍有三义。约部帙。则多少不等故。约宗旨。则偏圆殊致故。约藏乘。则三藏各别故。四千余轴。约唐时大数而言。此明所来之经多也。受持二句。谓今经约时。则西晋始传。时不久也。约部。则诸经中一。卷不多也。虽时近卷少。而在处流通。人天捧持。反过于诸经者。何也盖此经也。诸经中王。如优昙钵华。时一现耳。约体即当人本觉之真心。约用即一乘实相之妙法。如药王本事品较量。一切江河海为第一等。然一品较量。如此之胜。况全经较量。难以尽言。据此益信。此而不持。无可持者。此而不受。无可受者。此经一部。敌群籍之四千。亦犹持观音之名。胜持六十二亿恒河沙菩萨名矣。

　　△三赞机因深。

　　将非机教相扣。并智胜之遗尘。闻而深敬。俱威王之余绩。

　　机有五种。权为影响开化。远为有缘结种。现为法会广记。兼为有学欢喜。正为二乘受记。教指此经。盖此经显实法门。同归一乘教故。云相扣者。机被教而机缘得盖。教扣机也。教逐机而教化大行。机扣教也。下句。明扣者有昔缘也。谓大通说此经于尘劫之前。十六王子代佛开阐。则此法之入人深。结缘胜也。久矣。今之得蒙记莂。见闻法化者。孰非当时之遗芳哉。故曰。并智胜之遗尘。将非二字反明。或序主不定意。闻而下。赞机之信心有因也。法音达耳曰闻。身心归命曰深敬。以身敬非深故。下句。即经中二万亿威音王佛俱说此经。不轻菩萨先以佛性遍记四众。复闻此经教化三乘是已。然法流尘劫。至今隆盛不绝。故云。俱威王之余绩。夫子期云丧。伯牙绝弦。盖悲无知音者也。今闻此经而庆幸捧持。亦曾蒙古佛教化。知音之人也。念其昔则酬其今。感其恩则戴其德。而闻而深敬。不为过也。

　　△二祈愿。申作序之意。

　　辄于经首。序而综之。庶得早净六根。仰慈尊之嘉会。速成四德。趣乐土之玄猷。

　　辄于下。明作序意。意谓此经。三译绮互。意趣多端。文言浩瀚。非提纲挈领。无以究其旨归。故擅于此经之初。专总意焉。如经之有纬。[糸*系]之有绪者矣。综有二意。一综文。二综义。以能所两诠。互相随故。综文。如朽宅等言。综义。如喻说一周义等。问据上释。则辄字是专义擅义。大师何故作此说耶。答。大师以法华尊尚。未易冠言。故安此辄字。双含二义。擅则大师谦退之心也。专则大师敬谨之心也。岂无味而然哉。庶得下。发愿普益。庶得二字。希慕祈请仗愿意也。一念相应。或现生圆备。故云早净。六根即眼等六也。下文云。善男子女人。若读若诵若解说若书写。眼得八百功德等。谓之净者。以父母所生常眼常耳。无杂无坏。而能彻见洞闻故。慈尊指弥勒。以慈隆即世。悲臻后劫故此名之。嘉会。即龙华三会。序主意谓。此根一净。不但见灵山一会俨然目前。亦可仗今经之妙缘。凭慈氏之愿力。当来龙华会上。得预记莂耳。故上句云庶得。下句云仰也。上约下生经释。若约当经。亦可指第四天内院故。如劝发品云。若有受持读诵。是人命终。为千佛授手。令不恐怖。不堕恶趣。即往兜率天上弥勒菩萨所。菩萨有三十二相。大菩萨众所共围绕。有百千万亿天女眷属。而于中生。有如是等功德利益。据此。则知大师作序流通此经。盖欲现生兜率。当遇龙华。临终请入内院者。是其验也。嘉会二字。出周易。亨者嘉之会也。不涉躐等。行愿满足。曰速成。四德。古谓常等四德。然此极果所证。非今序意。今指劝发品中。一者诸佛护念。二者植众德本。三者入正定聚。四者发救一切众生之心。以此四乃普贤劝发之切要处。又大师作序。欲真得是经。以成普贤常行。必求诸佛护念。乃至发救一切众生之心故。乐土。指极乐世界。以药王本事品云。若如来灭后。后五百岁。若有闻是经典。如说修行。于此命终。即往安乐世界。阿弥陀佛。大菩萨众。围绕住处。生莲华中宝座之上等。趣字有向往求生意。序主谓述此序功德。普愿速成四德。同生安养。直到彼岸。不涉迂曲。故又云玄猷也。此二字。如心经序。妙道玄猷。猷即道也。道即能通之义。谓因此玄妙之道。即能通至乐邦也。

　　△五结归序题。

　　弘赞莫穷永贻诸后云尔。

　　鲁史成。而游夏不能赞一辞。盖夫子之文章。不可穷也。况法华经藏深固幽远无人能到哉。即辩拟天女。智似菩萨。以一人而生无量口。以一口而生无量舌。以一舌而出无量音声。以一音而赞无量功德。其于此经。殆如管窥耳。如斯经者。唯佛能知。信矣。永贻一句。即利泽万方无尽之意。盖妙法无尽。则此经此序流通亦无尽也。犹滴水入海。同海俱永者焉。凡吾人遇此经。当以无尽心流通。斯善矣哉。为述此序。故云云尔。

　　妙法华经大成悬谈(终)

　　No. 619

　　妙法莲华经大成卷第一

　　金台即山居后学　大义　集

　　△人题。

　　姚秦三藏法师鸠摩罗什译

　　三译斯经。世宗秦本。什师出处。已具于前。三藏法师。显二利德。经契一心。律规三业。论甄邪正。法义轨持。师彰模范。约自利。以三藏圣法为自宗师。约利他。即传三藏道法为天人帅也。译者。易也。易梵成华故。周礼掌四方之语。各有其官。北方曰译。今经自西来。而云译者。汉之北官。兼善西语。摩腾始至。遂称为译。今仍之也。

　　妙法莲华经序品第一

　　举经题而立品题者。经为总。品为别也。以品虽各取类聚。总属妙法经故。序者。庠序也。谓阶位宾主问答。悉庠序也。又尔雅云。东西墙曰序。所以别内外也。谓见墙别宅舍之内外。观序知一经之由致也。若从义释。谓次序由序述序。如是等。冠于经首。次序也。放光现瑞。发起之端。由序也。问答释疑。正说弄引。述序也。梵语䟦渠。此云品。以义类同者。聚在一段。故名为品。诸经品名。或佛自唱。或结集所置。或译人添足。今经药王天授二品。是佛自唱。其余皆是经家译人所置。陈教起之因由。详法兴之缘始。虽为一经之发起。实括全经之始终。故直名序品。序则引兴正宗。品则总别名理。第则节目有次。一则贯数之始。故云序品第一。

　　△十别解文义。大章分三。序初序分。二正宗分。三流通分。初序分。有通序。别序。经后序。经前序。证信序。发起序。从如是我闻至退坐一面。为通序。通于诸经故。通中有别。以处众叹德之不同故。亦名经后序。佛灭后结集所置故。亦名证信序。以说听时处。一一分明。证其非谬。令物生信故。从尔时世尊至品尽。为别序。别在本经故。亦名经前序。未说此经。以六瑞发起故。亦名发起序。以事相表示。为正宗之前导故。初通序有三。初明建立之由。二明建立之意。三正解经文。

　　初明建立由者。谓如是等。因何而立于经首。按龙胜论云。佛将入灭。阿难愁恼。阿尼楼豆。告阿难言。汝是持佛法人。且须裁抑。当诣佛所。咨问后事。难曰。云何后事。豆曰。汝问世尊在日以佛为师。灭后以谁为师。世尊在日依之而住。灭后依何而住。恶性比丘。佛在世自能调伏。灭后如何调伏。遐益末世。理宜结集。一切经首。置何等言。阿难承教。一一咨问。世尊一一答之。依四念处住。以戒为师。默摈恶性比丘。一切经首。当安如是我闻一时佛在某处与某大众若干等。以是因由。凡佛经首。皆有如是我闻等语。无此语者。悉伪造故。

　　二明建立意者。谓安如是等语。其意有三。一断疑二息诤。三异邪。断疑者。智度论云。佛灭后。诸天王等请迦叶言。法城欲颓。法幢欲倒。当以大悲建立佛法。叶受请。往须弥山顶。击大楗槌。诸圣弟子。得神通者。皆来集会。叶告众言。佛法欲灭。众生可悯。待结集已竟。随汝入灭。诸来圣者。受教而住毕波罗窟。叶入定观察。众中有烦恼者。应逐去之。惟有阿难烦恼未尽。叶出定。于众中牵阿难言。清净众中。结集法藏。汝结未尽。不应住此。是时阿难羞惭悲泣。告言。我能有力久可得道。但为侍佛。故留残结不尽断耳。叶言。汝更有六种突吉罗罪。应于僧中忏悔。阿难如法忏悔。复牵出窟。语言。汝漏尽可来。言讫。自闭窟门。阿难是时。靡不精诚。至于后夜。头未着枕。朗然大悟。三明六通。得大罗汉。来扣窟门。叶言。汝若漏尽。可纵神通于户钥孔中而入。阿难腾身入来。礼拜僧足。迦叶以手摩顶言。我欲令汝速得道果。汝勿嫌恨。是时大众。请阿难升座。结集法藏。既登座已。感身相好如佛。大众随起三疑。一疑佛重起说法。二疑他方佛来。三疑阿难成佛。阿难唱言。如是我闻。则知非佛重起。非他方佛。非阿难成佛。故云断疑。息诤者。同为罗汉。德业颇齐。若不推尊从佛。言自制作。则诤论生焉。既言从佛。则授受有源。非胸臆之谈。故云息诤。异邪者。不同外道经初安阿忧故。阿者言无。忧者言有。意谓万法虽异。不出有无。置之经首。以之为吉。初吉中后亦吉。今佛经不尔。故云异邪。

　　三正解经文。六种成就。谓信。闻。时。主。处。众也。如是者。举所闻之法体。我闻者。能持之人。一时者。闻持和合非异其时。佛者。时从佛闻。王城崛山。闻持之处。与大比丘等。闻持之伴。此则因缘和合。次第相成。六缘不具。大教不兴。故云成就。六为能成。教为所成故。且初信成就。

　　如是。

　　佛法大海。信为能入。故劈首明信。信者言是事如是。不信者言是事不如是也。所以佛法无量。信为入法之初基。若无信心。则不肯修习。故五根以信为首。十一善法居先。信心之前。更无善法。依信为本。然后兴解起行。乃至证入。大经云。信为道元功德母。长养一切诸善法。故云能入。约法释。如是者。众生如隐。故沉三界。欲绝三界。只要显如。圣人说法。但为显如。除如之外。皆是虚妄。惟如为是。故称如是。约本经释者。因果实相不异为如。心境诸法无非为是。又一乘因果曰如。无二无三曰是。

　　△二闻成就。

　　我闻。

　　我有四。一凡夫遍计我。二外道神我。三二乘假我。四法身真我。今是随世流布五蕴假我也。阿难已达我空。实不计我。故名为假。要拣宾主。乃称为我。达耳曰闻。大论云。耳根不坏。声在可闻处。作心欲闻。以率尔耳识。与同时意识。众缘和合。故得有闻。问。耳根发识故闻。应云耳闻。何言我闻。答。耳是五官之别。我乃一身之总。废别从总。故曰我闻。又六根中必用耳闻者。此方教体故。问。阿难是佛成道之夜始生。至二十年方为侍者。二十年前所说之法。并皆不闻。何结集时通称我闻耶。答。有三义。一佛命为侍者时。阿难从佛乞愿。不着退衣。不随受请。二十年前未闻之法。重为说过。世尊许之。故未闻之法亦得闻也。二金刚华经云。阿难得法性觉自在三昧力故。故未闻之法。皆能忆持。与闻无异。今经亦云。世尊甚希有。令我念过去等。三不思议境界经云。复有百千万亿菩萨。现声闻形。其名曰舍利弗。乃至阿难。据此则是大权示现。何法不通。而言我闻。不亦宜乎。今经圆顿大教无我真我。生佛同一法身。能闻所闻。心境不二实相。即今经之我闻也。合上谓如是之法。我阿难亲从佛闻。显祖述有据。宪章得成。非私淑读古之徒也。

　　△三时成就。

　　一时。

　　世事合会。尚待昌期。大法弘宣。岂违嘉运。故须良时。方能成就。盖取师资合会。说听究竟之良时也。不云年月日。而但云一者。以佛之说法。殊方纪历。不可对同。举一会始末之期。收六甲盈缩之数。天地延促。东西时际。包尽无余。故总云一时。约理。心境一泯。理智一融。凡圣一如。本始一会之时也。约本经。即正说法华之时。化毕机熟之时。如日卓午无所不照之时。一切声闻受记成佛之时也。

　　△四主成就。

　　佛。

　　德位相称。垂文作则。为百世师。作众生父也。具云佛陀耶。此云觉者。亦云知者。知三世常无常法故。觉谓觉察。觉悟。悟即照真本有。察则了妄本空。妄本空则不逐于妄。真本有则不迷于真。真妄既明。唯一觉耳。佛独称之。又自觉。觉他。觉行圆满故。涅槃云。自觉自知有佛性。觉他众生悉有佛性。圆满自他无二佛性。又自觉拣凡夫。觉他拣二乘。圆满拣菩萨。约人即高会教主。中天竺。迦毗罗国。净饭王太子。出家成道。别号释迦牟尼。非此大圣。孰能演此一乘大法哉。故云主成就。又为六种成就之主故。望前则际主之会成时。聆主之语成闻。受主之教成信。望后则主之所居成处。主之所化成众。六种共成。归重于佛也。

　　△五处成就。

　　住王舍城耆阇崛山中。

　　谓能住住所住。佛为能住。即首楞严三昧。所住者即忍土王城。梵语罗阅祇伽罗。此云王舍城。国名摩竭陀。此云不害。言无刑杀也。亦云摩竭提。此云天罗。即国王名也。此王即驳足之父。昔因王巡山中。值牸师子。众人迸散。师共王交。后月满。来殿前生子。王知是己子。伪言。因我无儿。此乃天赐。遂养为太子。足下有驳纹。时人号为驳足。后绍王位。喜啖肉。每食甚多。偶一时缺。庖人取新死小儿为膳。王食大美。敕令当办此肉。庖人日捕一儿。供王膳。举国愁叹。后千小国谋兵讨伐。置于崛山中。山中罗刹尊为鬼王。因与山神誓。取千王以祭山。捕得九百九十九王。唯普明王次后捕之。王啼泣不已。告鬼王曰。我生来实语。而今乖信。愿我国建无遮会未完。驳足放之。还国作大惠施。委政太子。仍归山就死。形悦心安。驳足问之。答曰。得闻圣法故耳。驳足令说之。普明王广赞慈悲。毁訾杀害。又说四无常偈。天地及日月。时至皆归尽。未曾有一法。不被无常吞。驳足乃大权示现。一闻即证初地。千王各取一滴血。三根发。赛山神愿。驳足与千王共立舍宅。都五山中。为大国。各以小国委子。百姓在五山中。作舍七度被烧。王舍不烧。民云。排我屋为王舍。庶免其焚。故云王舍城。又舍字。亦可作赦字。以王赦千王不杀故。梵语耆阇崛。此云灵鹫。亦云鹫头。又云山南有尸陀林。鹫鸟食尸竟。栖止其山。时人呼为鹫山。此山近城不远。山有五穴。佛居中穴。余穴诸弟子居之。又前佛今佛。皆居此山。若佛灭。罗汉居之。法灭。支佛居之。无支佛。鬼神住之。皆是圣灵所居。因呼为灵鹫山。其城其山。众见不一。或见土木草石。或见七宝庄严。或见诸佛游行。乃不思议圣境。所住既尔。能住亦然。中者。佛好中道。升中天。降中国。中日生。中夜灭。皆表中道。今处山中说中道义也。

　　△六众成就。座无知音。说将谁听。机感盈前。不得不说。所谓英才满座。可信吾德之不孤。羽翼多人。转见斯道之有托。故云众成就也。文分二。初列众。二总结。初又三。初声闻众。二菩萨众。三八部众。初又二。初比丘众。二比丘尼众。初又二。初无学众。二有学众。初又三。初举类标数。

　　与大比丘众万二千人俱。

　　与者共义。释论以七一解共。谓一时。一戒。一处。一心。一见。一道。一解脱也。大者。多义胜义。器量尊重。为天王等大人所敬。故言大。超出九十六种外道。故言胜。遍知内外经书。故言多。又道大用大知大。道胜用胜知胜。道多用多知多。总之数目多。名望重。德业隆。故云大也。比丘名含三义。一破恶。二怖魔。三乞士。破恶者。出家持戒。因戒生定。因定发慧。戒防形非。定除心乱。慧悟想虚。三学能破身口七支及三界见思之恶故。怖魔者。既破恶。必出三界。展转化度。损减眷属。乖于魔意。故惊怖。出家从因至果。凡三度魔怖。谓出家时。发大心时。成正觉时。前二但怖。后一乃兴戈。为佛所摧。莫不降伏。乞士者。乞法资道。乞食资身。士外形骸。以理自胜故。然必乞食者。在家人。以田商士。三种如法。用养身命。出家人。佛不许此。惟乞食自济。身安道存。福利檀越故。亦云除馑。因众生福薄。前世无法自资。今生常受饥馑。出家戒行。能生物善。除因果之馑乏故。梵语僧伽。此云和合众。一人不名和合。四人已上。乃名和合。有二。一理和。同证择灭无为。二事和。谓戒和同修。见和同解。利和同均。身和同住。口和无诤。意和同悦。又僧有四。不依净命。破戒僧也。不解法律。愚痴僧也。行五方便。惭愧僧也。若法忍。真实僧也。今是真实。气类如是。数至一万二千。皆是影响大化。本迹未定。

　　△二明位叹德。

　　皆是阿罗汉(至)尽诸有结心得自在。

　　皆是一句。明位。阿罗汉。义翻杀贼不生应供三义。杀贼者。杀九十八使烦恼之贼。今经亦杀贼。谓离小涅槃。不生者。无明糠脱。后不受生死果报。今经不生不生谓离无漏。应供者。具智断功德。堪为人天福田。今经亦供应。谓道供定供。上比丘为因。今罗汉是果。始托钵乞食。福利众生。今证道果。理应受供。应供乃乞士果也。始修三学。破见思惑。今贼已杀。慧命得安。杀贼乃破恶果也。始发大心。魔王恐怖。今证无生。不受后有。不生乃怖魔果也。诸漏下。正叹上三德。诸漏二句。叹杀贼德。诸漏者。谓欲漏有漏无明漏也。成论云。失道名漏。律云。痴人造业。开诸漏门。毗昙云。漏落生死。论通因果。律专在因。毗昙在果。烦恼者。略即根随二十六。广即九十八使。能造恶业。致生死苦。忘法身。失慧命。丧重宝。伤恼行人。皆由此也。因果俱亡。曰已尽。见思已灭。曰无复。烦恼是能润。诸漏是所润。能所俱尽。杀贼义也。逮得一句。叹应供德。逮及也。由智断功德。证无为理。故云己利。己利成就。方受人天供养。应供义也。律云。忖己德行。忖己利也。如苦身而作。端坐而食。擎跽而拜。逆立而受。苟无己利之德。其害非细。法王座前知音少。长者园内树耳多。学者慎之。尽诸一句。叹不生德。因果不亡。曰有。有为受生之处。云诸者。即三有等。结即惑习之业。为诸有之生因。今智断不受后有。故云尽结。因尽果亡。不生义也。心得一句。总上见思惑尽。不染尘累。故云心自在。定具足名心自在。慧具足名慧自在。慧自在未必心自在。心自在必慧自在。云心自在者。显定慧具足也。此经要授声闻成佛之记。故叹德中。寓有抑扬。以己利拣无利他。自在拣无法自在。又天亲论。此五句。为上上起门。逆次可知。

　　△三列名总结。

　　其名曰阿若憍陈如(至)如是众所知识大阿罗汉等。

　　前是所证之法。此是能证之人。万二千不胜其多。今略举有名望者。二十一人。其名曰三字。乃指证之辞。名者实之宾也。要知诸圣皆备诸行。隐能则各具一德。引偏好故。如陈如共上座有大德者相随。舍利共智慧者相随。目连共神通者相随。皆执一法。引诸偏好。若欲消名。须识其行。从德立名。无往不可。憍陈如姓也。此云火器。先人事火。因命族焉。又火照也。烧也。照暗不生。烧物不生。以不生为姓故。阿若名也。此云已知。或云无知。已知者。最初知也。无知者。非无所知。乃知无耳。若依二谛即知真。以无生智为名也。乃摩夜夫人之弟。并十力迦叶。为母族二人。父族三人者。一阿湿波。二䟦提三摩诃男拘利。五人承王命入山。侍佛修道。不耐苦。遂舍佛。往鹿苑修异道。佛成道已。先往度之。初转即悟客尘故。往因佛为赤目大鱼。五人为木匠。先取鱼肉者。阿含云。我佛法中。宽仁博识。初受法味者。拘邻如比丘为第一。

　　摩诃迦叶。此云大龟氏。先人学道。感灵龟负图而应。因命族焉。曾于毗婆尸佛法中。为金师。有贫女。得一金珠。欲补塔中佛像。金师不求价。与治之。因誓为夫妻。自尔已来。九十一劫。身皆金色。人天受乐。其后生梵天。命终生摩竭国。具律陀婆罗门家。身紫金色。其家巨富。胜于瓶沙王。王有金犁千具。为避王故。唯少一犁。时他国富家。有一女。身亦金色。乃昔施金女也。娉为姻室。作无缘夫妇。后夫妇投佛出家。行头陀行。末后多子塔前。拈华示众。尊者破颜微笑。乃付金缕袈裟。佛入灭已。结集已竟。持衣入鸡足山。入寂灭定。待慈氏下生。交衣方取灭。阿含云。我佛法中。行十二头陀。难行苦行。大迦叶为第一。

　　三迦叶同前。优楼频罗。此云木瓜林。近此林故。又云木瓜癃。胸前有癃如木瓜故。又云祷。祷此林神而生故。伽耶山名。即象头山。住此山故。又城名。近此城故。那提河名。依河住故。毗婆佛时。三人共树刹柱。缘为弟兄。兄为瓶沙王师。先事火龙。度五百弟子。二弟各度二百五十。共行兄法。佛作十种神变度之。优楼虽睹神变。邪执未改。而言。瞿昙虽神变。不如我道真。佛言。汝非罗汉。亦不得道。豁然开悟。领五百弟子归佛。二弟见水中漂下火具。往视之。其兄已作沙门。亦归于佛。共成千罗汉。阿含云。优楼频罗。将护四众。供给四事。令无所乏。最为第一。伽耶比丘。观了诸法。都无所著。善能教化。最为第一。那提比丘。心意寂然。降伏诸结。精进第一。

　　舍利弗。具云舍利弗罗。此云身子。其母好身形。身之所生。故云身子。王舍城有难陀䟦难陀二龙王。降雨以时。国无饥年。王及大臣。岁设大会。置三高座。王太子论师座焉。身子八岁时。步历会中。问曰。三座何为。人具告之。即越众登论床。群儒皆耻。不肯与之论议。谓若胜此儿。无足显誉。脱其不如。屈辱大矣。皆遣侍者问之。身子俱答。问者尽堕。无敢当者。王及臣民。咸谓我国庆幸。有大智人出焉。十六博览古今。大国论议无双。五天称为第一。以沙然梵志为师。志之道术。身子尽得。沙然临死。欣然大笑。身子问之。志云。世俗无眼。为恩爱所亲。我见金地国王死。夫人愿生一处。投火而死。后见金地商人。问之果然。身子追悔。未尽师术。师不授我此法。为我非其人。师故秘耳。自知未达。更求胜法。而无师可师。虽不知此一法。余法皆通。外道群中。最为第一。与目连为友。相约。谁得好师。即随师之。路遇马胜。威仪庠序。因问师法。答曰。诸法从缘生。亦复从缘灭。吾师大沙门。常作如是说。随诣佛所出家。七日遍通佛法。十五日证无学果。为罗云和尚。论梵作师。阿含云。我佛法中。智慧无穷。决了诸疑者。舍利弗为第一。

　　大目连。此云赞诵。姓也。名拘律陀。乃树名。祷此树而生故。又云胡豆。古仙人山居豆食。因命族焉。此尊者。焚得胜之殿。止耆域之车。摄调达五百之徒而归正法。取迦毗五百之释藏于梵天。阿含云。我弟子中。神通轻举。飞到十方者。大目连为第一。

　　迦旃延。此云剪剃种。上古多仙居山。无人剃发。一仙人有二子。往省其父。次子为诸仙剃发。因立族焉。尊者是其族。又云文饰。善论议故。阿含云。善分别义。敷演道教者。迦旃延为第一。

　　阿㝹楼䭾。亦云阿那律陀。亦云阿尼卢豆。此云无贫。亦云如意。乃白饭之子。净饭之侄。世尊之堂弟。阿难之从兄。罗云之叔父。非聊尔人也。如周公曰。我是文王之子。武王之弟。成王之叔。非卑贱人也。此尊者。因施稗饭。获金人而致富。箭剔昏灯。感天眼以证果。阿含云。我佛法中。天眼彻视者。阿那律为第一。

　　劫宾那。此云房宿。因祷此星宿而生故。又与佛同房宿故。尊者初出家时。往佛处。值雨。借宿陶师家。以草为座。至晚。一比丘入。即佛也。乃推草让之。自坐地上。佛为说法。证罗汉果。又善知星宿。明识图像。从解得名。阿含云。我佛法中。善知星宿日月者。劫宾那为第一。

　　憍梵波提。此云牛呞病。昔作沙弥时。轻弄老比丘。如牛哨。自尔已来。五百生中为牛。次出为人。五百生常有牛呞病。今虽成道。余习犹在。佛恐人谤招过。与一数珠。人见虚哨。为其念佛。恐人不知是圣人。故常在天上受供。佛入灭时。尊者闻之。乃云。憍梵波提头面礼。妙众第一大德僧。闻佛灭度我随去。如象王去象子随。阿含云。乐在天上。不乐人间者。牛迹比丘为第一离婆多。此云假和合。智论云。尊者夜宿空亭。有一鬼携尸而至。复一鬼随来诤之。各言我持来。共决于尊者。自思依理枉理。俱不免害。宁实答之。一鬼怒。拔尊者手足而食。一鬼取尸人手足补之等。二鬼相食而去。天明自思。不测谁身。若我自身。眼见鬼食。若是他身。却随我行住。逢人则问。见我身否。时众僧疑问其故。知其易度。谓曰。汝身乃他人遗体。非己有也。即悟此身假和合而有。由此漏尽得道。阿含云。坐禅入定。心不倒乱者。离婆多为第一毕陵伽婆蹉。此云余习。昔五百世为婆罗门。性多憍慢。今虽成道。余习未亡。每过恒河。唤河神云。小婢止流。令我过去。神白于佛。令向神忏悔。即合掌云。小婢莫瞋。大众皆笑。佛言。实无慢心。乃习气也。阿含云。树下苦坐。不避风雨者。婆蹉比丘为第一薄拘罗。此云善容。色貌端庄故。又云重姓。付法藏经云。昔于毗婆尸佛法中。以一果施病僧。感九十一劫人天受福。今生婆罗门家。年一百六十岁。无病无夭。感五不死报。一继母置火炉中不死。二从母索肉。置沸汤中不死。三随母至河边。推落水中不死。四大鱼吞之不死。五鱼被人网。剖之不伤。其人遂以为子。其父闻之。去争。不与。后议两家为子。故云重姓。阿含云。寿命极长。终不中夭。端庄不苟。常乐闲居者。薄拘罗为第一。

　　摩诃拘絺罗。此云大膝。乃舍利弗之舅。从来论胜于姊。姊孕则论不胜。知怀智人。寄辨母口。况出胎乎。即弃家往南天竺。读十八经。时人笑之。累世难通。遂喟然叹曰。在家为姊所胜。出外为人所轻。誓不辍学。无暇剪爪。时人呼为长爪梵志。十八年。学讫回家。问甥所在。告云。为佛弟子。即大憍慢。我甥八岁。声震五天。彼沙门者。有何道术。诱我姊子。遂往佛所。思惟良久。不得一法入心。佛问。汝意以何为宗。志曰。一切法不忍。忍即安义。言一切法我皆能破。使不得安故。佛问汝见是忍否。志拂袖而去。至中路乃省。叹曰。我义两处负堕。若我见是忍。前已云一切不忍。若我见不忍。无以胜佛。一切二乘不知。唯佛菩萨知之。于是归佛出家。阿含云。得四辨才。触难能答。拘絺罗为第一。

　　难陀。即牧牛难陀。此云善欢喜。乃牧牛子也。饭王逼十万出家。此其一也。性极聪敏。音声绝伦。以欣道而立名。

　　孙陀罗难陀。上三字。此云好爱。亦云端正。妻名也。尊者四月九日生。短佛四指。仪容挺特。若入众。有不识者。谓是佛来。拣牧牛难陀。故连妻称之。乃佛之亲弟。与妻食息常随。不肯少离。佛与阿难乞食到门。正共妻在楼上食。即起迎佛。妻与之期。待君还。乃共食耳。陀见佛云。转轮王子。何得自辱。持钵取饭。佛即还园。持饭钵至园。奉佛。佛令人剃发。握拳语曰。谁敢持刀临阎浮提王顶上。逼不得止。乃剃发。明日佛应请。求住守寺。意欲逃去。佛令关门扫地。逃回隐树等。佛将到天宫。见婵娥而欣乐。复入地狱。睹镬汤而休心。欲念乃止。得无漏道。

　　富楼那弥多罗尼子。此云满慈子。从父母立名。七佛人中。说法为最。具四辩才。一切经史。无不闲览。有大智慧。阿含云。善能广说。分别义理。满慈子为第一。

　　须菩提。此云空生。以初生时。其家宝藏。忽空故。表解空之祥。又名善现。以食器皆空。所欲皆满故。占相曰。既善且吉。又名善吉。常好游止山林石窟寂静之处。所修行业。以空为本。常入定。住无诤三昧。如嫉立故坐。嫉坐故立。以善物心。不与诤也。真谛曰。东方青龙陀佛。解空第一。

　　阿难。此云庆喜。佛之堂弟。斛饭之次子。调达之弟。世尊成道。阿难始生。故名庆喜。又云无染。出家已来。见女子不起染心故。初出家得入流果。楞严得二果。结集时方证四果。后入灭遗舍利。四处起塔。拘多指塔示育王曰。传佛声教。此尊者一人而已。王喜。以十万钱供之。阿含云。知时明物。所至无疑。所忆不忘。多闻广达。堪任奉持者。阿难为第一。

　　罗睺罗。此云覆障。昔因塞鼠穴。不看婆罗门六日故。世尊始求出家。父王不许。殷勤乞求不已。王言。汝若有子。听汝出家。遂指妃腹曰。却后。六年。汝当生子。因在胎中六年。故曰覆障。佛出家后。耶输有妊。诸释咸瞋。欲得欲杀。恶声载道。因焚火坑。发大誓愿。我若为非。母子俱焚。若真遗体。天当为证。言讫投火。变一莲华捧体。王及国人。始复不疑。时佛还国。耶输令罗云奉欢喜丸与佛。父子天性。自然于大众中。持以上佛。耶输以息谤。谤由有子。故言覆障。祖王欢喜。虽失其子。而获其孙。孙为轮王。吾何恨焉。佛令出家。父王不许。耶输将上高楼。目连飞空取之。佛度出家。付舍利弗为弟子。既出家已。王位已失。故言覆障。佛法中密行第一。

　　如是众所知识者。总结上二十一人。才德兼备。为人宗仰故。知识者师友之称。又闻名曰知。见面曰识。又识以明解为义。知以决了为义。谓解达事理。决择宗乘故。大阿罗汉等者。大拔群贤。等该同类。如是二字。指诸尊者。众指天人八部。所知识者。结名也。阿罗汉。结位也。等其一万二千人。皆具如是之德之名之美也。要知阿难乃有学人。亦列于此者。是应生眷属故。又是罗汉非知识。如万二千未列名者。是知识非罗汉。如阿难罗云。亦罗汉亦知识。如此列名者是。非罗汉非知识。即下二千是也。

　　△二有学众。

　　复有学无学二千人。

　　上万二千是无学。此二千是有学也。以见修所作未办。研真断惑为有学。以智断修证皆完。真穷惑尽为无学。诸教不同。或六地无学。五地有学。佛地无学。九地有学等。二千标数也。此二千乃业生眷属。大通时下种者也。比丘众竟。

　　△二比丘尼众。

　　摩诃波阇波提比丘尼(至)亦与眷属俱。

　　摩诃波阇波提。此云大爱道。以有知故。方能爱道。亦云憍昙弥。此云众主。为众尼之主故。尼者天竺女人通称。乃佛姨母。始求出家。佛不许可。阿难为之三请。佛令行八敬。方听出家。八敬者。一百岁尼。当礼初夏比丘足。二不得骂比丘。三不得举比丘过。四于僧中求受戒。五若犯僧残。应半月向僧中行摩那埵。六当于僧中求教授人。七不应在无比丘处安居。八夏讫诣僧中求自恣人。六千数也。罗睺罗母等者。以子标母也。此云华色。以颜貌美色故。亦云名闻。谓在家具三从四德。温良恭俭。德齐太子。位至小君。为菩萨妻。罗汉母。尼众主。天人知识。岂无名闻人耶。二圣母为尼众之主。故列其名而统其属也。眷属者。天性亲爱谓之眷。更相臣顺故名属。法眷属亦然。说诸法门。转入他心。得知法性。由法得亲。故名眷。亲信臣顺。故名属。前比丘中。以列名不列名分业应。此中以标数不标数定优劣。是什师之笔法也。又万二千及二千。为三周得记之案。尼众为授学无学记品之案。声闻众竟。

　　△二菩萨众。论云。菩萨为在家出家因众中摄。何故别列。答。有菩萨堕四众者。随类应现故。有四众不堕菩萨众者。不发大心作佛故。今举同发心作佛者。名菩萨众。文分为三。初举类标数。

　　菩萨摩诃萨八万人。

　　具云菩提萨多摩诃萨埵。菩提此云道。萨埵云心。摩诃云大。合云道心大。应云大道心。以有大根。具大智。信大法。解大理。修大行。立大因。成大果故。亦云觉有情。约自行。菩萨是一分能觉悟之有情。非余凡夫不自觉故。约利他。菩萨又能开觉法界之有情。非余二乘不觉他故。觉是佛地正觉之智。情是迷执诸情生。菩萨上求佛觉。下化有情。非余悲智全无。或一故。约教有五教。约位有五十五位。下文菩萨闻是法等。约前四教说也。又云。不闻是经不善行菩萨道。若闻是经乃善行菩萨道。约圆教发心说也。此众菩萨。本地难测。或居等觉。或齐法王。如观音文殊。皆果后大人。三轮益物。迹辅释迦。可以意知。八万人标数也。余经集众甚多。此经八万。何其少耶。或者但语大数。如下地涌云集。岂止八万。

　　△二明位叹德。

　　皆于阿耨多罗(至)能度无数百千众生。

　　皆于不退转者。明位。皆得下叹德。阿耨等。此云无上正等正觉。即如来应供正遍知之三号。余七兼收。具含万德。以诸佛皆从真如实际中来。示成正觉。十界称尊。无相匹者。无过上者。故云无上。又能顺应四谛二谛道供。法养法身。故云正等。又善知一切诸法之所归趣。明照一切众生心行差别。不堕偏邪。故云正觉。亦即三身三德三大。乃证穷极果之称。皆于二字。总上八万。不退转者。破见思惑。名位不退。永不失超凡之位故。破尘沙惑。名行不退。永不失菩萨之行故。破无明惑。名念不退。永不失中道正念故。又般若位不退。离二死故。解脱行不退。具诸行故。法身念不退。证实境故。以此八万。本地难测。无功用道。任运流入萨婆若海。故云不退转也。皆得陀三句。约三业而叹三轮应物之德。皆得二字贯下。陀罗尼一句。叹意业轮。此云总持。于一字能通无量法门。于一门能摄无量义理。如观一华开能知天下之春。一叶落能知天下之秋。所谓总一切法。持无量义也。略说即普贤品三名。广说有无量。如万亿旋陀罗尼是也。乐说一句。叹语业轮。乐说乃四辩之一。一法无碍。于世出世法。说不谬故。二义无碍。于为无为权实等义。所说尽理故。三词无碍。于一切文义。瓶泻成章故。四乐说无碍。四悉应机。诲人不倦故。以四辩弘宣。称令物闻。如风吹万籁也。华严九地中。有四十种辩才。今略也。转不退一句。叹身业轮。轮者有运转摧碾二义。喻大法能转入他心。摧破无明故。谓得十身灵相。现身尘刹。在物同类。若权若实之说。皆令众生入一切种智。故云转不退转法轮。菩萨得是道以处己。运是道以利人。不似小乘不说法以自守也。供养无量三句。约因缘而叹福慧深广之德。供养佛。外为胜友摄护。即缘具足。植德本。内修万行为资。即因具足。然有横竖。竖论之。从无量劫。供无量佛。修无量德。即福深。横论之。于一念顷。遍至十方世界。供佛修行。即慧广。又深则一一行皆与实相相应。广则一一门摄一切门故。德本者。含正道。助道。教道。证道一行具足。则成一德。无量行具足。则成无量德。故云德本。具此因缘深广之德。堪灌顶受职。故为诸佛称叹。不似小乘喝为焦芽败种也。以慈二句。约悲智而叹随相离相之德。以慈者。以悲导智。即随相德。慈兼四无量。即空涉有。纯以四心。适化众生。以利物之行。而成己德。故云修身。观音。品慈眼视众生。华严大悲为门。大悲为首等。善入者。以智导悲。即离相德。慧乃般若。涉有不碍观空。即诸法而证实相。以无得而证。故云善入。华严有破尘出经喻。世典有罔象得珠说。即斯义也。菩萨以三界为家。四生为子。借度生入佛慧。不似小乘视三界如牢狱四生如怨贼也。通达下。约本迹而叹伊梵三点之德。智即智德。转八识成四智。证大菩提。故云通达大智。彼岸喻断德。四相无明灭已。证无住涅槃。故云到于彼岸。以超生死此岸。度烦恼中流。到涅槃彼岸。不似小乘得人空智在中流也。上二属本。名称下。即迹中恩德。自本垂迹。称实相之理。彰弘化之业。如日照苍穹。有目皆睹。无目则闻。故云名称普闻等。不似小乘独善其身名在一国也。其道神无方。易无体。如摩尼天鼓。无私成事。既能曲济无遗。则必受化者广。故云能度等。华严入法界品。文殊在福城东。说普照法界修多罗。一时海中无量诸龙。舍身在人天中。万龙于菩提得不退转。复有无量众生。于三乘各得调伏。此经陀罗尼品。药王说咒。六万八千人。得无生法忍。净藏净眼现神力时。其父等八万四千人。皆堪持经。观此即知诸大士益物之盛。不似小乘成就众生心不喜乐也。此下诸菩萨。证此种种功德。因果该彻。本迹圆融。岂可以地位局判。法华论。分上支门。下支门。总相叹。别相叹。初皆于阿耨一句。是总。上支门也。其余诸句。是别。下支门也。有十种不退转。陀罗尼一句。示现闻法不退转也。乐说一句。乐说不退转也。转不退一句。说法不退转也。供佛植本。依善知识不退转也。诸佛称叹。断疑不退转也。以慈一句。入事不退转也。善入一句。入一切智如宝镜不退转也。通达一句。依我法二空不退转也。到于一句。如实境不退转也。名称二句。应作所作不退转也。

　　△三列名总结。

　　其名曰文殊师利(至)菩萨摩诃萨八万人俱。

　　其名曰下。列名也。大士大名。或从法门。或从德行。或从本愿。虽是一名。备无量义。今依经论。销十八菩萨。名各就其一焉。

　　文殊师利。此云妙德。大经云了了见佛性。犹如妙德等。亦云妙吉祥。生时有祥光满室之兆故。华严以菩萨表智。又主信门故。问明品为会主。法界品为善财师。今经一乘实相。亦彼宗也。非信不悟。非智不证。故首标其名。所谓化满尘方。用周三际。道成先劫。名龙种尊王。现证菩提。名摩尼宝积。未来成佛。名曰普现。在因为八王师。在果为七佛祖。谈般若之玄致。屡质本师。说权实之双行。频惊小圣。乃影响大化。迹为菩萨耳。

　　观世音者。天竺云婆娄吉低税。一名有二义。一观是能观之实智。世音即所观之声尘。从闻思修。入三摩地。解六结。越三空。了尘性而证入圆通故。二观是能观之权智。世音即悲仰之时机。以慈悲二用。救七难。应二求。十九说法。十四无畏等。于十方称名之机。圆观普应。无苦不救。无乐不与故。过去为正法明。现在为弥陀辅翼。当来在西方补普光功德佛。

　　得大势者。即大势至。以念佛三昧。辅翼圣化。不动而游。不分而应。化用不息。复无化功。其力用大之至也。

　　常精进者。内发三心。外修万行。于己不足。于物不倦故。

　　不休息者。在因不自为圆。在果不自为满。唯干干不息。功就在乎不就。至极在乎不极故。

　　宝掌者。宝位也。圣人之大宝故。自因至果。四十二位。皆圣人所践之地。大士寄此诸位。掌握化机。接物利生故。又掌中出宝。普济众生故。

　　药王者。在因为世良医。在果能以法药救众生身心二病。因病与药。无疾不瘳。应机说法。无机不度故。

　　勇施者。三檀不吝。果敢勇为故。又施以帅万行破诸着。如枭将力破重围故。

　　宝月者。月能随数盈亏。自无损益。菩萨之道。随机隐显。自无增减。故以喻名之。

　　月光者。光能破暗。犹智破愚也。

　　满月者。自觉圣智圆满。如十五之月故。

　　大力者。有神变之力用。一多无碍。大小相容。迥出思议之表。超乎权小之上故。

　　无量力者。有二。一者。三明六通十八不共等法。校尘沙不能喻。历僧祗不能及。故数重不可得也。二者。一一业用。贯三际而无始终。遍十方而无涯畔。故无分际量也。

　　越三界者。于三界中。不出不在。得大自在故。

　　䟦陀陀婆罗。此云善守。谓守护三业故。又众贤之首故弥勒者。具云弥帝利。此云慈氏。姓也。又阿逸多。此云无胜。名也。上生经云。在波利村没。上生兜率。阎浮提岁经五十六亿万年。下生成佛。凡在释迦末法中。精进修诸功德。扫塔涂地。以名香妙华供养。或称名礼拜。除百亿劫之罪。命终上生内院。当来随弥勒下生。更值贤劫千佛授记。

　　宝积者。如来藏有恒沙功德如宝。由旷劫积因而证故。

　　导师者。导即引导。入𨞬垂手。为人天之师。弘范三界导愚迷之众故。如是下总结。如是者。指上有名也。等该无名也。八万乃上首之数。眷属在数之外。以上诸菩萨。皆果上大人。影响辅化。不可局定位次。菩萨众竟。

　　△三八部众。古云。凡夫众。却有圣人。又云俗众。却有道者。又云天人众。却有鬼神。八部又少二部。今依本经。具列八部。故云八部众。以夜叉摄在四天王部下。摩睺罗伽摄在八龙王部下。又此八部。类虽异生。理兼权实。况诸天王。多是寄位菩萨。华严诸世间主。各证毗卢一德。岂异生而若是乎。故知此众亦同彼也。夫三乘贤圣。既仰德而归。八部该罗。岂不虚心而卫。由是继菩萨而列八部众焉。文分七。初天众。

　　尔时释提桓因(至)与其眷属万二千天子俱。

　　梵语提婆。此云天。天者自然也。皆自然身胜乐胜。诸天转上转胜。故论云。清净光明。最胜最尊者天也。释提桓因。忉利天主也。释即释迦。姓也。提桓因。此云主。以能为诸天主故。忉利。此云三十三。四面各八城。中善见城。合三十三。居须弥顶。乃欲界天主。故列在前。此天住处。纵广八万由旬。七宝城壁。善见广六万由旬。人身长一由旬。衣二由旬。重六铢。人间一百年。此天一昼夜。诸天身形时数。转上转增。转下转减。皆以倍言。唯服转上转轻。转下转重耳。杂阿含云。本为人时。行于顿施。堪能作主故。总有一百八名。今一耳。因中迦叶佛时。为女人。发心修佛塔。有三十二人助成。今为天主。三十二人。为列辟。小乘中说是须陀洹。清凉疏云。是权而非实。二万等。即部属。明月者。月天子也。梵语苏摩。此云月神。月缺也。以满而复缺故。此与日宫四天王。皆住须弥山腰。离地四万二千由旬。人间五十年。此天一昼夜。身长半由旬。衣重十二铢。长一由旬。起世经云。月宫纵广四十九由旬。城是七宝庄成。以二分天银。一分青琉璃成就。有千光明。五百下照。五百傍照。其光清冷。遥看似圆。其实正方。月中树影。乃人间阎浮树。照映月中有影。非实有桂树也。普香者。星宿天子。即紫微也。为群星之主。统领二十八宿。九曜星官等。由人心善恶。感现吉凶等象。各星宫殿。大小有别。所司各有分野宰治之殊。宝光者。日天子也。梵语苏犁耶。此云日神。日实也。起世云。日宫纵广五十一由旬。二分天金。一分颇黎成就。光照同上。此三乃帝释内臣。又劫初光音天来人间。因食地肥。身灭光明。世间黑暗。菩萨化作三辰。宝吉祥作月天子。宝光作星天子。即普香。宝意作日天子。即宝光。四天王者。外臣也。居四宝山。高半须弥。广二十四万里。东提头赖吒。此云持国。居黄金山。领二部。一乾达婆。二富单那。南毗留勒叉。此云增长。居琉璃山。领二部。一薜荔多。二鸠槃茶。西毗留博叉。此云广目。居白银山。亦二部。一罗刹。二夜叉。北毗沙门。此云多闻。居水晶山。亦二部。一毒龙。二毗舍阇。不令恼人。风调雨顺。故称四天王护世者。自在。大自在。即欲界五六天。自化五欲。他化五欲也。娑婆此云堪忍。其土众生。安于十恶。不肯出离。从人立名。故称为忍。亦名为杂。以九道杂居故。梵者。此云离系。除下界系。上升色界故。亦名高净。尸弃。此云顶髻。因习火光定。破欲界惑。从德立名。然经标梵王。复举尸弃。似如两人。释论中。正以尸弃为王。今举位显名耳。此天居初禅中间。内有觉观。外有言说。故得主领为王。毗昙论云。二禅以上。无言语法。不得为王故。光明者。二禅天也。等三四禅。并十八梵天也。

　　△二龙王象。

　　有八龙王(至)各与若干百千眷属俱。

　　梵语那伽。此云龙。龙者鳞虫之长。能幽能显。能大能小。春分登天。秋分入地。有鳞蛟龙。有翼应龙。有角虬龙。无角螭龙。未升天曰蟠龙。难陀此云欢喜。䟦此云善。兄弟二龙。常护摩竭提国。风不鸣条。雨不破块。五谷丰熟。善应人心。瓶沙王每岁设会赛之。百姓闻皆欢喜。从此得名。即目连所降者也。本住欢喜地。迹令世间欢喜。娑伽罗。此云咸海。从海立名。本住智度大海。迹处沧溟深水。和修吉。此云多头。亦云宝称。本住普现色身三昧。迹示多头。德叉迦。此云现毒。亦云多舌。本住乐说辩才。迹示多舌。阿那婆达多。此云无热。雪山顶有池。名阿耨达。池中有五柱堂。龙王常处其内。从池立名。阎浮诸龙。有三患。一热风热沙着身。烧皮肉骨髓。以为苦恼。二恶风暴起。吹其宫殿。失宝饰衣等。龙身自现。以为苦恼。三诸龙娱乐时。有金翅鸟入海。搏取始生龙子食之。以为苦恼。此池无此三患。故云无热。本住常乐我净。迹处此池。摩那斯。此云大身大力等。修罗排海渰善见城。此龙萦身以遏海水者。本住无边身。迹为大身。优钵罗。此云黛色莲华。从池立名。本住法华三昧。迹居此池。

　　△三紧那罗众。

　　有四紧那罗王(至)各与若干百千眷属俱。

　　梵语真陀罗。亦云紧那罗。此云疑神。似人而有一角。人见之曰。人耶。非人耶。乃帝释法乐神。居十宝山。若身有异相。即上秦乐。佛说法时。诸天弦歌而诵法门者。即此神也。法。奏四谛也。妙法。奏十二因缘也。大法。奏六度也。持法。总前三也。本住不思议不起灭定。以千万偈。赞诸法王。迹寄弦管。歌咏十力。

　　△四乾闼婆众。

　　有四乾闼婆王(至)各与若干百千眷属俱。

　　梵语乾陀罗。亦云乾闼婆。此云嗅香。以香为食。亦云香阴。其身出香故。乃帝释俗乐神。乐者。缘幢倒掷之技。乐音者。鼓节弦管之流。美者。幢倒之胜。美音者。弦管之胜。

　　△五阿修罗众。

　　有四阿修罗王(至)各与若干百千眷属俱。

　　梵语阿素洛。亦云阿修罗。此云无端正。以男丑女端故。又云非天。有天福无天德故。又云无酒。采四天下华酝于大海。龙鱼业力。其味不变。瞋妒誓断不饮。故云无酒。婆稚。此云被缚。因与天帝战。曾被缚故。佉罗骞驮。此云广肩。拥海水渰城者。毗摩质多。此云净心。亦云种种疑。即舍支父也。罗睺。此云障持。谓障持日月故。起世经云。有四修罗王。在须弥四面大海下住。因作福生瞋。故感一日一夜。三时受乐。三时受苦也。

　　△六迦楼罗众。

　　有四迦楼罗王(至)各与若干百千眷属俱。

　　梵语迦楼罗。此云金翅鸟。其翅金色。两翅相去三百六十万里。以龙为食。庄生云。垂天之翼。水击三千里。拟此也。大威德者。德胜群辈。威摄诸龙故。大身者。身胜群辈故。大满者。所啖之龙。恒充足己意故。如意者。颈有如意珠故。此鸟以食龙业力。命终。身为业火所烧。投入海底。至金轮际。复出至金刚山。住山树上。烧然。复入海。如是七度。力尽死于树下。颈有如意珠。龙为护珠。降雨。诸龙争珠。故名如意。此上为后庆赞及法师品广记之案。

　　△七人众。

　　韦提希子阿阇世王与若干百千眷属俱。

　　举韦提显子。举王该民。韦提乃频婆罗王之夫人。阇王之母。此云思惟。以子害父。故思善国。不乐阎浮。佛为说弥陀观经。令得法忍。其子阿阇世王。此云未生怨。又云无指。以未生时。相占曰。必害其父。及生。父欲掷死。唯损一指故。内宫将护。呼为善见。此王为太子时。信调达新王新佛之谋。故幽父于狱中。绝食。母带炒蜜而入。阇王知之。以铁汁治门。母不能入。父遥望灵山礼佛哀救。佛令目连来为说法。使无退心。正说法日。阇王与母共食。阇王之子。携犬而戏。凡饮食共犬而食。王爱子故。欲子食。将犬同食。谓母曰。儿为一国之王。由爱子故。共犬而食。母凄然曰。汝父初因汝足有疮。恐汝疼痛。以口含指。唇角流脓。犹不嫌秽。王闻惭曰。误信恶人之言。造此逆罪。速令开狱请父王。时王为饥所逼。问目连诸天饮食。目连将说梵天禅思为食。先说四天王饮食。超胜人中。王闻生着。忽听门外请王出。惊曰。吾儿取吾。必见杀之。怖惧而死。生四天王宫中。以久证初果。当生兜率。因着食故不果也。王闻父死。自悔无奈。以杀逆故。身感重疾。其弟劝诣佛所求忏。文殊与之忏悔。得柔顺忍。命终入宾吒罗地狱。即入即出。生上方佛土。得无生忍。下生作不动菩萨。后经多劫作佛。号净界如来。其迹既尔。本岂可量。父子因缘。出涅槃经。要知说法华时。预清净众。至涅槃时。引其逆罪。何异迦叶于法华受记。涅槃不堪付嘱。不可迷迹而惑于本也。列众竟。

　　△二总结。

　　各礼佛足退坐一面。

　　总上四众八部。各礼退坐。以待说法。一面者。佛在众中说法。无前后左右。俱见佛面。故云一面。问。佛在人中说法。列人众何少耶。答。文略不载。人实不少。下文及诸小王转轮圣王等。准无量义中。列四轮王。国王国臣。国民王女。其广可知。问。天人龙神。皆见佛闻法。地狱一道。无色一界。何不列耶。答。有四句。一戒乘俱急。二戒缓乘急。三戒急乘缓。四戒乘俱缓。戒急乘缓者。为诸天眷属。乘急戒缓者。为余七部眷属。乘戒俱急者。为诸菩萨。乘戒俱缓者。则堕三途。无色无有身形。地狱受苦不暇。俱缓之流。不预高会。上通序竟。

　　△二别序。文分五段。一众集序。二现瑞序。三疑念序。四发问序。五答问序。且初众集序。

　　尔时世尊四众围绕供养恭敬尊重赞叹。

　　上二句明威仪。下二句明供养。世尊者。圆收十号。为物钦重。天上人间所共尊仰故。旧以在家二众出家二众为四众。此名局意狭。今约一众更开为四。一发起众。权谋智鉴。知机知时。击扬发动。成办利益。如二大士等。二当机众。宿植德本。缘合时熟。不起于座。闻即得道。如身子等。三影响众。往古诸佛。法身大士。隐其圆极。匡辅法王。如观音等。四结缘众。力无引导击动之能。德非伏物镇严之用。过去根浅。现在不解。但作未来得度之因缘。如授记等。比丘既尔。余三亦然。四四共十六众。以圣凡交聚尊卑忘怀。据迹则品类实繁。约机则不出此四。故云四众也。围绕者。佛初出世。人未知法。净居天人。化为人像。到已右旋。旋已礼敬。礼已坐听。因于天敬。人以为楷。由是凡见佛。必先绕后礼。然一乘海会。谅无凡材。观四众之威仪森肃。犹列星之环拱北辰。故云围绕也。供养者。通论三业皆是供养。别论施其依报名供养。卑谨虔礼名恭敬。至念专注名尊重。发言称美名赞叹。又供养者。表来仪之享。恭敬者。隆矜式之风。来仪则香华罗列。玉帛交陈。矜式则踧踖与与。严畏心情。尊重者。庄肃容仪。赞叹者。颂称德业。肃仪则进止安详。而不纵肆。颂德则韵曲流畅。比兴合宜。犹华严叹德。各据一门也。此中略。无量义经中广。供养。如天香天衣等。恭敬。如合掌叉手等。尊重。如一心瞻仰等。赞叹。如彼偈云。大哉大悟大圣主。无垢无染无所著。天人象马调御师。道德香风熏一切。

　　△二现瑞序。夫瑞相之由。以诸佛出世。本为佛乘。四十余年。抑之在怀。圆音将兴。虑不尊重。先以瑞相骇变常情。令生渴仰故。其瑞有六。初说法瑞。二入定瑞。三雨华瑞。四地动瑞。五众喜瑞。六放光瑞。有三对。说经入定。定慧一对。天华地动。因果一对。大乘机发。大光普照。感应一对。佛说经已。时众不散。佛入定已。犹待后闻。天华悦眼。地摇震心。众喜观佛。眉际分辉。种种奇特。萃于一时。故称为瑞也。且初说法瑞。

　　为诸菩萨说大乘经名无量义教菩萨法佛所护念。

　　菩萨乃大乘之机。大乘及菩萨之道。斯教斯机。如时雨降。故云为诸菩萨也。大者拣小义。乘者运载义。善戒经。有七大。一法大。十二部也。二心大。求菩提也。三解大。解菩萨藏也。四净大。见道心净也。五庄严大。福德智慧也。六时大。三祇行行也。七具足大。以相好自严得大菩提也。前六因大。第七果大。大因大果。合为大乘经也。此是举其通名。以大乘所摄。部帙不同。有悲华杂华之异。楞伽楞严之别。名无量义者。举其别目。条然自拣。然名随义显。义借名彰。罗人品八十余门。收楞伽百八之问。理量超乎思议。教量含乎众妙。故以无量义为名。自觉场已来。众生根基不同。如来说种种教法。以方便引导。一为无量也。今说无量义者。收无量为一也。当知即是法华之别名。法华论有十七异名。无量义是一。今申论义。佛直说此名。而入此定。故知为法华之序也。大品光明涅槃。皆先唱名于序。今经引古云。经名无量义。又云。当说大乘经。名妙法莲华。此亦序中唱名。与论意同也。按彼经。释无量义者。经云。大庄严菩萨。并八万大士。同白佛言。菩萨欲速成菩提。修行何等法门。佛言。有一法门。名无量义。欲学此法门者。当观察一切诸法。从本已来。性相寂灭。犹若虚空。无有二法。乃至无量义者。从一法生。其一法者。谓无相。无相不相。名为实相。从此实相生无量法。所谓二法。三道。四果也。今释。无相者。无生死相也。不相者。不涅槃相也。涅槃亦无。故言无相不相。指中道为实相也。二法。即顿渐也。顿谓华严顿中一切法也。渐谓三藏般若方等一切法也。三道。即三乘也。四果。即罗汉支佛菩萨佛也。此等诸法。名为无量。实相为义。从一义出无量法。收无量入一义故。今经一乘实相。会四十年诸经之权。是此也。教菩萨法者。用无量义教诸菩萨。以大教应大机也。下文云。普令一切众。亦同得此道。又云。若我遇众生。尽教以佛道。即此意焉。佛所护念者。无量义处。是佛所自证得。是故如来之所护念。下文云。佛自住大乘是也。虽欲开示。众生根钝。久默斯要。不务速说。故云护念。

　　△二入定瑞。

　　佛说此经已。结跏趺坐。入于无量义处三昧。身心不动。

　　趺坐者。以左压右。半坐。更䟤右以压左。全坐也。如龙蟠结。故云双趺。往古诸佛。及弟子众。尽行此法。跏趺而起恶觉。尚生他敬心。况入深境界。而不适悦天人耶。又非世间受用法。不与外道共。能破诸魔军故。又具四悉故。入无量三昧者。三昧此云调直定。又云正定。三昧名多。无量义拣之。然那伽常定。云何有入。盖未得定者。见似有入耳。其实无入可入。亦无不入。无入不入。无定不定。无处不处。深彻诸法之源底。了达实相之本根。于无住而住。住于秘密藏中。谓之无量义处者。此处唯佛与佛乃能究尽。即诸法实相之体也。从体起用。故说无量义经。摄用归体。故入无量义处定。下文安详而起。自此起也。殷勤称叹。叹此处也。法说。说此处也。喻说。喻此处也。宿世因缘。说此处也。闻法领解。得蒙受记即不无。究竟不知此处也。此处微妙难测。思量分别之所不到。故曰。止止不须说。我法妙难思。绝言绝思。还入此处。故知法华一经。唯谈此处。不谈余处。故于未说此经之先。现此难思之相。以为说法之征。故入无量义处三昧。然说已入定者。定慧相成也。非禅不智。故先入定。非智不禅。故先说法。即智而定。即定而智。先后出入。无有隔碍也。说已入定。出定又说。法华之前相着矣。若作次第。先入无量义三昧。应入法华三昧。若此则明文彰显。时众自知。何待慈氏殷勤。文殊靳固。故知作序。其义转明。身心不动者。与所缘之处相应也。身之本源。湛若虚空。心之理性。毕竟常寂。文云。身体及手足。寂然安不动。其心常惔怕。未曾有散乱是也。又身若金刚。不可动转。心若虚空。无有分别。无量义处三昧持于身心。故不动也。问。瑞相本论奇异之事。说法入定。佛之恒仪。何得为瑞。答。说法虽竟时。众不散。肃有所待。不罢法座。就入禅定。此事奇特。与常有异。何意非瑞。又文殊引古六瑞。皆有此事。若昔非瑞相。何以证今。今古同然。称之瑞相。不亦宜乎。

　　△三雨华瑞。

　　是时天雨曼陀罗华(至)而散佛上及诸大众。

　　四种华。旧翻小白大白。小赤大赤。小适意大适意。小柔软大柔软。今以适意柔软释之。四十年前。方便引导。各证小果。小适意故。今经演唱一乘实相。适悦诸佛本意。大适意故。故诸天以小大适意华以表之。此经既是教菩萨柔软之法。不比刚强众生。不柔软也。四十年各各调伏。小柔软也。今日各各授记。行菩萨道。恒顺众生。大柔软也。故诸天以小大柔软华以表之。适意在佛。下文如我昔所愿。今者已满足是也。柔软在机。下文学无学二千人。其意柔软。寂然清净是也。散佛上者。上契佛意也。及诸大众者。下合机心也。

　　△四地动瑞。

　　普佛世界六种震动。

　　普佛世界。一佛化境。准下答偈。一切佛土皆震动也。六种者。动起踊。震吼击。经略标二。摇飏不安名动。自下升高名起。𡑝垄凹凸名踊。此三形也。隐隐有声名震。砰磕发响名吼。令物觉悟名击。此三声也。一一中有三。谓动。遍动。等遍动。直动为动。四天下动为遍动。大千动为等遍动。余五可知。表圆家六番破无明惑。无明䃲礴。未曾侵毁。如地相坚固。方将破坏。故动地以表之。

　　△五众喜瑞。

　　尔时会中比丘比丘尼(至)欢喜合掌一心观佛。

　　天。三界诸天也。龙有四种。一守天宫龙。持令不落者。二兴云致雨。益人间者。三地龙。决江开渎者。四守伏藏龙。守轮王大福德人藏者。夜叉。捷疾鬼也。乾闼婆。俗乐神也。阿修罗。非天也。迦楼罗。金翅乌也。紧那罗。法乐神也。摩睺罗伽。大蟒神也。人。即人民。非人。即鬼神类。小王。粟散王也。转轮王有四。人寿二万岁。铁轮王出。治一天下。四万岁。铜轮王出。治二天下。六万岁。银轮王出。治三天下。八万岁。金轮王出。治四天下。云转轮者。金轮王出世。有七宝轮。自现于前。随轮而转。王四天下。故曰转轮圣王。四众欣其嘉瑞。八部瞻其圣容。今日之所得。从昔未曾有。故各各欢喜合掌。一心观佛。问。喜怒人之常情。何得为瑞。答。天华悦眼。地动震心。大经云。动时能令众生心动。非常之喜。而不为喜所动。又能一心观佛。何得非瑞也。华地是外瑞。心喜是内瑞故。法会大众。只知说经入定是佛。雨华者天。地动者地。何不回头转脑乎。

　　△六放光瑞。

　　尔时佛放眉间白毫相光(至)以佛舍利起七宝塔。

　　观佛海三昧经云。白毫相光。佛初生时。牵长五尺。苦行时。长一丈四尺。得佛时。长一丈五尺。其毫中表俱空。如白琉璃筒。内外清净。从初发心。中间行行。种种相貌。乃至入涅槃。一切功德。皆现毫中。在两眉中间。表中道。常也。其相柔软。乐也。卷舒自在。我也。其色洁白。净也。由多生忍辱孝敬等。感此相好。三十二相之一也。光表一乘中道之智。照万八千界。境也。以境智圆融。理遍十方故。本智莹然。洞彻无遗。故云照。东方乃动境。表生灭门。以真如随缘。能生十界一切诸法。诸法虽动。其体寂灭。欲即动而证不动之理也。靡不周遍者。以寂而常照之智光。无处不照。无物不烛也。横遍之。则方方万八千之宽广。无不周遍。竖穷之。则上下天堂地狱之高厚。无不周遍。阿鼻此云无间。成论明趣果。受苦。时。命。形。五皆无间故。地狱者。从义立名。谓地下之狱。名为地狱。婆沙云。[貝*善]洲下过五百逾缮那。乃有其狱。是最下也。阿迦尼吒。此云质碍究竟。乃色究竟天。过此即四空天故。是最上也。中间鬼畜人修。依正之报虽别。善恶之形有殊。于一光中悉皆见之。无不周遍者此也。于此世界等。是明他土法界生佛事相始终。于一光中悉见也。于此忍土。不移脚步。开眼即见彼万八千六趣众生。趣向也。随因招果。趣向各别。类分为六也。五阴妄想。和合有生。故名众生。即下颂中。六道众生受报好丑等。尽见与并见又见复见。是换其字面。然有二义。一者三乘见量有限。云尽见者。承如来白毫相光力故。二者大众得未曾有。一心观佛。由摄念一处。山河大地应念化成无上知觉。何限之有哉。又见彼土等。即下圣主师子演说正法等。诸佛名号化仪国土。种种不一。闻其说法者。诸土机缘不一。权实法门。设立有殊。不离此处。眼见诸佛形像。耳闻说法音声也。并见彼诸等。即下若人遭苦等。修六度谛缘之行。得菩萨缘觉声闻之道。是小始二教之三乘也。复见诸菩萨等。是终顿圆之大菩萨也。即下颂中。次第问不次第问。三十一行半颂文。种种因缘等。是一串事。如人信解行布施。是菩萨道。则国城妻子等。皆欢喜布施。而布施就是入道之因缘。内有如是布施心。外有如是欢喜相。信解持净戒。是菩萨道。则大乘等戒。皆清洁受持。而持戒就是入道之因缘。内有如是不动心。外有如是持戒相。信解行忍辱。是菩萨道。则恶骂捶打。皆柔和忍受。而忍辱就是入道之因缘。内有如是忍受心。外有如是柔和相。信解行精进。是菩萨道。则逆顺等境。皆勇猛果决。而精进就是入道之因缘。内有如是勇猛心。外有如是雄毅相。信解修禅定。是菩萨道。则深禅大定。皆修习不怠。而禅定就是入道之因缘。内有如是专注心。外有如是枯木相。信解智慧。是菩萨道。则博览群典。皆通达明了。而智慧就是入道之因缘。内有如是明利心。外有如是活泼相。因缘相貌信解。多多不一。故言种种。复见诸佛般涅槃等。即下颂中。佛灭后供舍利造塔庙之文。般涅槃。梵言略也。具云摩诃般涅槃那。此云大灭度。大即法身。灭即解脱。度即般若。即三德秘密藏也。又云圆寂。以化缘既尽。化法无施。化身遂隐故。舍利。具云室利罗。此云灵骨。而有五色。是三无漏学凝聚而成故。梵语塔婆。此云方坟。亦云高显处。安置灵骨之处也。碎身舍利。是佛末后遗教。令一切有情造塔修福故。总前一见六趣。二见诸佛。圣凡一对。三闻佛说法。四见四众得道。人法一对。五见菩萨行行。六见佛般涅槃。始终一对。又是一串事。既有可化之众生。即有能化之佛。有佛即有说法。说法即有弟子。弟子即行始。行始必致终也。诸见字。要悟得透彻。即知万八千土。皆是本地风光。从这里流出。古德云。尽大地是自己光明。无一人不在自己光明里。上来一光。横该竖穷。是何等之高厚。何等之广大。其间法界生佛。事相始终。善恶好丑。许多差别境界。只一光一时。颂现于此土四众目前。了无障碍。人人有此光明。特众生不自知耳。若本明洞彻。本智现前。妙体实相。昭然心目。与佛何殊。文殊曰。今佛放光明。助发实相义。则此光是一卷离言法华。奈何法众不解。又劳二大士旁通。世尊出定叹扬。全经文言。显此旨也。现瑞序竟。

　　△三疑念序。分二。初弥勒疑念。

　　尔时弥勒菩萨作是念(至)我今当问。

　　此有三念。一正念六瑞。二念问谁。三念文殊。文殊念起第二念消。唯存初念。但成一疑。初念六瑞。作是念三字。是经家模写弥勒口不言而自忖也。作何等念。谓今者世尊现神变相。以何因缘而有此瑞。神变相者。总指此土他土之事。夫圣人发一言为天下则。行一事为天下法。时措合宜。必不徒施。今者现其神通。变其界相。岂无故而妄施哉。但不测以何等因缘。而有如是鼓动。不知其所以然而然也。二念问谁。既不测其所为之因缘。则当请决于佛。奈何今佛人于三昧。然此三昧。是佛自觉圣智之境。理出希夷。妙超情路。是不可思议。详此境相。事非常途。必是希有之事。若是寻常之事。我以补处智。罔象其怀。虽不尽知。亦可仿佛于二三。我既不知。佛又入定。欲决此疑。当以问谁。若问必是才智兼备。可以消我之疑。若不能决疑。徒问何益。当是时。弥勒左顾右盻。用目循历。众中求人。历观圣贤交错。龙象相参。以我例诸。无不疑者。当问何人以释其事。故云当以问谁。谁是能答之人。三念文殊。复作二字。紧随谁能二字。以弥勒左右寻察。正念谁是能答之人。忽抬头看见文殊。故复作念。是文殊乃法王之长子。众中之白眉。经劫供佛。奉法行道。所谓欲知山上路。须问过来人。事佛既多。经目者广。必应见此希有之相。故云。我今当问请决其疑。必应者。果决之辞。却被道着。下文文殊略曾见答云。我于过去诸佛曾见此瑞。当问一句。番上当以谁能二句。此中以何当以谁能。复作已曾。必应我今等。皆字法相生之妙。又神者内也。变者外也。神明天心。即天然内慧。变名变动。即六瑞外彰。弥勒不测外变。亦不知内慧。故兴疑作念有如此者。若夫庸人不知术者。散人不知定者。凡人不知圣者。小圣不知身子。身子不知菩萨。菩萨不知补处。补处不知尊极。此就极处弥勒亦不知也。问。弥勒值佛植善既多。何容不仿佛知。答。隐明示暗权不知也。正欲兴起大教。向无疑中生疑。无念中作念。无非鼓动人心。令他生疑起信耳。

　　△二大众疑念。

　　尔时比丘比丘尼(至)是佛光明神通之相今当问谁。

　　法会大众。咸作此念。谓佛放一光。照见彼土此土。有如许之神化。通变之境相。是希有事。今当问谁。经家恐繁。故不序耳。此念有二。无念文殊疑。偈云。四众欣仰。瞻仁及我。若无三念。何事瞻仁。当知偈出弥勒。因问文殊。大众方瞻文殊。未发问时无视文殊之文。此海众同疑。即一乘之悟机。若污下庸流。必无竦情之观。今困于心。横于虑。仰求知者。则啐啄之应可知。时雨之会有以也。此段经家叙置。什师巧笔。自疑他疑。亦描写当时之形容尽矣。

　　△四发问序。有长行偈颂。且初长行。

　　尔时弥勒菩萨欲自决疑(至)悉见彼佛国界庄严。

　　欲自决疑者。将说未说之貌。此事希奇。我疑大众又疑。众中若有酬唱发问者。消彼疑。我疑自消。所以语到口边。再三踟蹰。不肯发问。又观四众之心。有瞪𥇋直视光相者。有低头疑念发闷者。有彼此相顾瞻视者。只无一个能问之人。故弥勒忍俊不禁。请问文殊。决自疑以消众疑也。观众会之心者。他人有心。予忖度之也。以何因缘。与下此非小缘。必是一大事因缘照应。六瑞之文。此中二十四字该尽。然此疑字最重。以有疑始有信悟故。问。文殊弥勒。德位相亚。何故一问一答也。答。位虽齐等。宾主宜异故。又法门有权实。权应问。实应答。又迹有久近。近应问。久应答也。又今经授声闻当来成佛。非当来成佛之人不能问。故弥勒大慈以问之。非过去已成之佛不能答。故文殊大智以答之。又文殊表大智。弥勒修唯识。意显此境。唯智能入。非识可知。有此多义。故弥勒问而文殊答也。

　　△二偈颂。偈者梵本略也。或云偈他。梵言讹也。梵语阿㝹卒都波。此云赞诵。不论长行偈颂。但满三十二字为一偈。祇夜。此云应颂。应上长行故。伽陀。此云孤起不应长行故。嗢陀喃。此云集施颂。以少言摄多义。施人诵持故。长行后又说偈者。按龙树婆沙论云。有四义。一随国土故。有散华贯华之说。如此方序后铭也。二随乐欲不同故。有乐散华。有乐章句者。三随生解不同故。或于散华得解者。或于章句得解者。四随根利钝故。利者一闻即解。钝者再说方解故。又表佛殷勤慈诲故。又为众集前后故。故有偈颂也。又长行偈颂。有五双十只之义。有无。前后。隐显。广略。开合。达此。则于超颂追颂等义不迷矣。偈有六十二行。分二。初五十四行颂上问二八行请答。初又分二。初四行。问此土。

　　于是弥勒菩萨欲重宣此义以偈问曰。

　　文殊师利导师何故(至)身意快然得未曾有。

　　文殊下一行。颂放光瑞。导师称佛。以说法开导于人故。雨曼下一行半。颂雨华。梵语栴檀。或云此方无故不翻。或义翻与药。能除病故。香风者。风本无香。而香为奇特。香本属华。华香如檀。天华至妙。岂有色而无香。风香因华。所谓风从华里过来香也。天华缤纷乱坠。香风阵阵袭人。适悦人心。无不欣忭。故云悦可众心。以是风送华香。华落集地之因缘。而地皆因华而严。因风而净矣。此表因若趣果。而果则严净也。而此二句。颂地动瑞。时四一行。颂众喜瑞。长行总问此土六瑞。今偈中长有香风地净。无说法入定。观文似缺。义则兼之。

　　△二五十行。问他土。分六。初三行。问六趣众生。二四行。问见诸佛及闻说法。三三行。问他土四众得道。四一行半。结前起后。五三十一行半。问种种因缘等。六七行。问供舍利起塔。且初三行。问六趣众生。

　　眉间光明照于东方(至)受报好丑于此悉见。

　　土非金色。因佛光明。变为金色。众生是能趣之人。生死是所趣之处。善恶一句。是能趣之因。受报一句。是所趣之果。天堂人间。是善是好。地狱三途。是恶是丑。

　　△二四行。问见诸佛及闻说法。

　　又睹诸佛圣主师子(至)照明佛法开悟众生。

　　上只云。见佛闻法。此广明说法之相。圣主师子者。圣即是主。主谓主伴。是诸菩萨伴中之主故。言圣主者。以道尊四大。德迈十地。以圣道自居。圣德惠物。有斯称也。梵语邬波僧诃。此云师子。又云狻猊大经云。师子发声震吼。为坏诈师子。为欲试自力等。喻佛能摧伏魔军。示众十力等。以其功出有漏。道证无极。无常醉象。害不能逐。如师子无畏也。永嘉云。师子吼无畏说。百兽闻之皆胆裂。一音说法。称机圆应。故云微妙。玉转玑旋。笼𦋐群说。故云第一。迦陵仙音。不滞名相。故云清净。赴机普遍。言不激抗。曰柔软。大根大机。受化者广。曰无数。四悉说法。不泥文字。曰梵音。权实不同。会旨则一。曰深妙。凡闻法者不厌其言。曰乐闻。诸佛所御。各控一方。故云各于世界。其所说法。千圣同轸。故云说正法。或引兴之以种种因缘。比况之以无量譬喻。以至小而引至大。以至易而况至难。无非发挥佛法妙道。以方便开悟众生。令其解入也。照明二字取喻。佛法即吾人之心。以佛之正法眼藏。隐于众生藏识。如宝在暗室。无灯不见。假灯方见。人有至理。不闻法不知。必赖如来开示。众生方悟也。此中圣主。即舍那相。演说第一。如日照高山说华严也。教诸菩萨。七处九会也。照明二句。即始见佛身入如来慧也。

　　△三三行。问他土四众得道。

　　若人遭苦厌老病死(至)求无上慧为说净道。

　　若人一行。声闻乘也。具明四谛。苦含因果。即苦集二谛。厌老死即道谛。说涅槃即灭谛。亦可二句作集。四句作道。若小机遭苦所逼。厌三界生死如桎梏。为说偏空有余涅槃。修三十七品道法。断尽九十八使苦之分际。令知苦断集慕灭修道。得声闻乘也。际字对上遭字。谚云遭际也。尽字有修行工夫。对上厌字。以遭际虽有分限。能厌之。则始能尽断之。又若人遭苦而造恶业。苦不得尽。若人遭苦而造善业。苦亦不得尽。若人遭于外道法中而求解脱。但增见长非。苦亦不得尽。若人遭苦复厌生老病死。感佛为说涅槃。则能尽诸苦之分际也。有福一行。缘觉乘也。若供佛少。遭苦而致恼。供佛多。虽遭苦而有福。故云。声闻三生种福。支佛百劫种福。形彼声闻。故言有福。是修禅多也。曾供养佛。供佛多也。有福即今世之果。供佛乃前世之因。志求胜法者。深求缘起胜妙之理。闻法多也。望声闻法故言胜。缘觉者。因观十二因缘。觉真谛理。故云缘觉。别行记云。支佛修行。不立分果。深观缘起。久种三多。福慧既隆。预侵二习。居声闻上。佛子一行。菩萨乘也。真慈大悲。绍隆佛种。故云佛子。恒修六度。故云种种。无上慧佛慧也。佛子大机也。六度大因也。无上慧大果也。以大机大因而求大果。故佛为说清净六度之道。六度无六蔽。如药中无病。三轮体空。不住于相。故云净道。

　　△四一行半结前起后。

　　文殊师利我住于此(至)如是众多今当略说。

　　于此悉见等。即见。演说经法等。即闻。大纲略足。故云若斯。是结前也。及千亿事。开后也。如是众多。指下所陈。续后而说。故云今当略说。

　　△五三十一行半。广问他土菩萨种种因缘相貌等。分三。初一行总问。二十五行次第问。三十五行半不次第问。且初一行总问。

　　我见彼土恒沙菩萨种种因缘而求佛道。

　　总问彼土行道之大士。数如恒沙之多。故以种种因缘一句牒醒。其信解相貌在其中矣。恒即恒河亦云殑伽河。此云天堂来。沙即此河中沙。雪山顶有池。名阿耨达。此云无热恼。纵广五十由旬。八功德水。充满其中。池有四口。各一由旬。四口出四河。各绕池一匝。四种宝色。不相杂乱。湍流入海。各分二万五千道大河。流灌四洲。东银牛口。出殑伽河。银沙混流。入东南海。南金象口出信度河。金沙混流。入西南海。西琉璃马口。出缚刍河。琉璃沙混流。入西北海。北颇肢师子口。出徙多河。颇肢沙混流。入东北海。此即黄河之源。惟恒河沙细如面。外人计为福河。入洗灭罪。佛顺俗故。常指为喻。但取其沙之多。此以人数之多。喻以恒沙故。凭借不一。故言种种。或布施持戒等因缘而求佛道也。

　　△二十五行次第问。分六。初六行问檀。二二行问戒。三一行问忍。四一行问精进。五二行问禅。六三行问般若。且初六行问檀。

　　或有行施金银珊瑚(至)欣乐施与求佛智慧。

　　金银从矿出。珊瑚出海。多方取之。色赤似鹿角。古云。长鲸一吸海水尽。森森露出珊瑚枝也。真珠出蚌蛤等。摩尼此云无垢。亦云如意。砗磲出石。以形有渠故。码脑出石。似马脑故。此二似玉。金刚最坚利者。辇乃君王所乘。舆乃公卿所乘。驷马者。四马共乘也。诗云。四匹在首。又良驷也。横曰栏。竖曰楯。华盖即伞盖。以彩帛为之。黄帝战蚩尤于𣵠鹿。虚空有祥云罩之。后人作伞盖。本此也。轩即车厢。马援传。居前不轾。居后不轩。此中有三意。宝珍奴婢。贵贱共能此施。驷马宝车。豪侠者所施。手足身命。达人乃能耳。妻子宝珍。身外之物财施也。身肉头目。身内之物。无畏施也。不言法施。让后般若也。以妻财者。身之余。身命者。道之余。菩萨视金帛如粪土。观妻妾如画瓶。见形骸如桎梏。五欲如刀头之蜜。一命如井上悬藤。于是随顺法性。将此行施。以破悭贪之惑。而求妙觉之果也。夫爱身命者。天下之情。外形骸者。遗世之志。二者天壤。然寐者不觉藏舟夜负之急。故爱之。悟者深达瓶穿雀飞之理。故外之也。或云父母遗体。不敢毁伤。不闻舍鱼而取熊掌乎。父母遗其体。是遗其道也。苟离道徇身。谓之爱遗体可乎。达人以道爱身。不以身爱身也。

　　△二二行问戒。

　　文殊师利我见诸王(至)剃除须发而被法服。

　　往佛所。表往非余。专意来故。所问尊极。故云无上。屈九五之尊。尚一乘之道。故曰问道。舍穷域之珍。所弃不轻。故曰舍乐土。画栋雕梁。曰宫殿。率土之宾。曰臣。嫔妃侍媛。曰妾。身心俱离。曰剃除须发。剃须发绝世谛之容仪。被法服整出尘之风度。去发染衣。乃比丘相貌也。约比丘而论戒。以在家施易戒难。出家施难戒易也。诣佛问道。摄善法戒。舍其臣妾。摄众生戒。剃发染衣。摄律仪戒。又持三戒而证三身。律仪者。无恶不断。起正道行。是断德因。修成法身。善法者。无善不积。起助道行。是智德因。修成报身。众生者。无生不度。起不住行。是恩德因。修成化身。有此利益。所以诸王出家而作比丘也。五王经云。昔佛在世。有五国王。常宴一处。一日大国王设宴。临行。远送郭门。谓四王曰。盍各言志。一曰。当此春光交媚之际。驰马试剑。飞鹰走犬。可以为乐。一曰。媛女左侍。姬妾右随。可以为乐。一曰。统御邦甸。四海来贡。一曰。父母康健。子孙长聚。大国王曰。春去秋来。时不待人。此乐不常。风月之交。倏焉异世。徒增苦本。控御四方。虽为一世之尊。来生未必何道。父母子孙。恩爱牵缠。累劫难出。四王曰。愿闻大王之志。曰。我愿不生不灭等法。四王曰。云何可得。随引入精舍。世尊为说苦空等法。五王即悟。出家而作比丘。此约义引也。

　　△三一行问忍。

　　或见菩萨而作比丘独处闲静乐诵经典。

　　忍有三种。闲林幽谷。恶人恶兽。忍耐无瞋。生忍也自节守志。草衣木食。苦行忍也。为求佛道。不乐小果。第一义忍也。作比丘。苦行也。独处闲静。生忍也。乐诵经典。第一义忍也。宋徽宗时。欧阳修。客洛阳。游嵩山。自至一寺。入殿。见一僧诵经。修举手欲语。僧毫不顾视。修异之。少顷经歇。问曰何经。曰法华。又曰。住山久乎。曰甚久。又问。古之高僧。临终自在。何道致之耶。曰。定慧力耳曰。今时何得寂寥。曰。古之人。念念在定慧。临终安得散乱。今之人。念念散乱。临终安得自在。修不觉跪地矣。此静处诵经服人者如此。

　　△四一行问精进。

　　又见菩萨勇猛精进入于深山思惟佛道。

　　捍劳不怯。曰勇猛。精纯不杂。曰精进。夫深山可畏。非窳怯者可居。惟勇进者能之。所谓楖栗横肩不顾人。直入千峰万峰去。思惟佛道者。穷壑䆳谷。深山旷岛。白云留意。鹿猿忘机。思惟实相。念念不休。进求佛果菩提也。苟心驰魏阙。山居何益焉。

　　△五二行问禅。

　　又见离欲常处空闲(至)以千万偈赞诸法王。

　　五欲为神足之累。故须离之。仙人见王女起染心。即失神足是也。空闲乃无欲之地。故常处之。饭糗茹草。若终身焉。禅定乃神足之体。故深修之。一念万年。如枯木耳。大疏云。神足自体。即三摩地。云深修者。从一禅入一禅。从一定入一定。乃至九品。转转为深。转变自在。能发诸通。故云得神通也。缨络云。神名天心。通名慧性。天心者。天然之心也。慧性者。通达无碍也。有六。谓天眼。天耳。他心。宿命。如意身。无漏通也。当知天然慧性。与此六法相应。故名神通。今云五者。未得究竟漏尽也。上一偈世间禅。下一偈。明出世上上禅。智辩赞佛者。由禅定生智慧。由智慧生辩才故。安禅静思佛德。合掌措言成颂。或拟三身而颂果。或撮万行以美因。比兴不同。吟咏各异。诸佛之圣德无尽。菩萨之赞诵何穷。故曰。以千万偈赞诸法王也。问。既安禅何言以偈赞佛。答。此圆教之禅。非八背九次之所比也。静散不相妨碍。不起寂灭定。而现诸威仪。如修罗之琴。不拊而韵。无缘无虑。有感则形。故能安于禅定以千万偈而赞于佛。即说时默。默时说意也。

　　△六三行问般若。

　　复见菩萨智深志固(至)破魔兵众而击法鼓。

　　决疑请问。神悟秀援。理穷性相。教择权实。故曰智深。发三心。满四愿。戴铁轮而不退。尽劫石以无疲。故云志固。扣关击节。善咨心要。故能问。声入心通。文义双持。故曰受持。由智之深。所以能问诸佛之妙法。由志之固。所以闻悉受持而不遗。此具能问能持二严。乃自利也。下二行利他。有定无慧。曰痴定。有慧无定。曰狂慧。由深修禅定。则定具足。是正定也。由智深志固。则慧具足。是正慧也。正定具足。自性宗通。正慧具足。禀受有据。以此定慧之自利。方能近取诸譬。以无量喻。为众讲法以利人也。为众一句。约中下根说。化诸一句。约上根说。遇中下则循循善诱。故云无量喻。遇上根则直明大法。故云说法。观机说法。度生为事。故欣乐之。破魔击鼓者。以正道摧邪。如击鼓以破敌也云破魔者。空观破四魔。假观破八魔。中观破一切魔。梵语魔罗。此云夺命。如死魔实能夺命。余烦恼五阴天主。能作夺命因缘。又此四魔。能夺智慧命故。既破魔已。应转法轮。云击法鼓者。初发心住。便成正觉。百佛世界。以真妙梵音。警悟群生。即是圆击梵轮法鼓也。次第问已竟。

　　△三十五行半。不次第问。问。上次第问六度。自收万行。何须更问太烦杂耶。答。次第渐一途也。不次第者。不定一途也。既言种种因缘相貌。何止二途而言烦杂耶。详此颂文。慈氏善问。井井有条。什师善译。运斤成风。不然。经文才言布施。又言布施等。才云见诸菩萨。又云又见佛子等。只觉文字重叠。错杂颠倒。今准长行。详察颂文。始知妙哉圣经。无一字之多。无一语不善。当知不次第者。乃随见随问也。以万八千土中。菩萨无数。此处行布施。彼处行布施者。这里坐禅定。那里又坐禅定等。弥勒不暇次第。随见即问。急急促促。方见不次第之妙。文分七段。初二行问禅。二一行问精进。三一行问戒。四一行半问忍。五二行问禅。六五行问檀。七三行问般若。且初二行问禅。

　　又见菩萨寂默宴然(至)济地狱苦令入佛道。

　　初行入舍禅。自行也。寂则心境不累。宴离喧杂。默绝言象。坐破蒲团。觑穿铁壁。白醭生于嘴边。百鸟都无寻处。即使佛来赞叹。尚不顾视。何况天龙恭敬而遂动其心乎。如空生林间入定。帝释空中称赞是也。二行入悲禅。利他也。山间林下。深入禅定缘地狱苦煎。放月爱光明。不但济其苦恼。亦令入于佛道矣。如华严菩萨放光。八难众生。触光。顿超十地是也。

　　△二一行问精进。

　　又见佛子未尝睡眠经行林中勤求佛道。

　　不睡常行。即般舟念佛三昧也。睡眠乃四不定之一。令身心不自在昧略为性。障观为业心极暗劣。唯内门转。昧拣在定。略别寤时。心神昏重。不能修观。故经行以遣之。所谓昼三夜三。决志不移。古德云。惺惺着。莫受人瞒是也。

　　△三一行问戒。

　　又见具戒威仪无缺净如宝珠以求佛道。

　　无缺。律仪戒也。戒性如宝珠。不受尘故。具戒。则篇聚无亏。止持合宜。威仪。则防护严肃。荡诸染垢。幽溪未足比其清。飞雪无以方其素。故云净如宝珠。如鹅珠草系之类。

　　△四一行半问忍。

　　又见佛子住忍辱力(至)皆悉能忍以求佛道。

　　忍辱者。内心能安。忍外所辱故。有生法二忍。生忍有二。一于恭敬供养。能忍不着。不生憍逸。一于瞋骂打害及蚊蚋等。能忍不生烦恼。法忍有二。一者非心法。谓寒暑风雨饥渴老病等。二者心法。谓瞋忧欲慢诸邪见等。于此二法能忍不动。是名法忍。力有六种。小儿啼为力。女人瞋为力。国王憍为力罗汉进为力。诸佛慈为力。比丘忍为力。以物乱打曰捶。以杖直刺曰打。遗教云。若不能忍受恶骂之毒如饮甘露者。不名入道智慧人也。僧以忍为尚。古云。有人打老侬。老侬便睡倒。儒云。小不忍则乱大谋。内外教中。皆贵于忍也。如常不轻忍辱仙人之类。

　　△五二行问禅。

　　又见菩萨离诸戏笑(至)亿千万岁以求佛道。

　　戏笑防正业。痴属增烦恼。近智识见广。一心不杂念。摄念置一处。离戏除三业掉悔盖。离痴除瞋盖。近智除疑盖。一心除贪盖。摄念除睡盖。以诸教禅。皆离五盖故。宝积云。有四法当急走舍离百由旬外。一利养。二恶友。三恶众。四同住𩰖争戏笑等。又摄念即心寂。定力深而智光发。山林是境寂。喧嚣绝而宁静生。疾雷烈风。不惊不动。一念万年。万年一念。故云亿千万岁求佛道也。

　　△六五行问檀。

　　或见菩萨肴膳饮食(至)欢喜无厌求无上道。

　　盛馔百味。美食以充其腹。丸散百种。妙药以疗其疾。暑须絺绤。寒须裘貉。或有价之名衣。或无价之上服。施之荣身。以御寒暑。起居须舍。坐卧须床。以栴檀之宝舍。拣非凡材。众妙之卧具。拣非粗恶。供佛及僧。以便栖止。四事具备。若无园池游戏三昧之地。则亦不为如意之施。故菩萨又施华果茂盛之园林。蓊蓊郁郁。有徘徊潇洒之趣。流泉清净之浴池。荡荡漾漾。有沂水濯缨之歌。如是种种。务在精洁。故曰微妙。不含吝惜。欢喜而施。故曰无厌。不求人天因果。但求无上菩提。故曰求无上道。

　　△七三行问般若。

　　或有菩萨说寂灭法(至)以此妙慧求无上道。

　　至理寂灭。本不可说。有因缘故。亦可得说。故以种种方便教诏众生。此不可说而说般若也。诸法性空。本不可观。顺性而修。故可观也。观是能缘智法性是所缘境。智则三观圆修。境则三谛齐照。以此而修。则诸法无二相之性。犹若虚空之广大而无相。此不可观而观般若也。心无所著。即心行处灭。心不着故。必离言说。即是言语道断。由言语断泯却不可说而说也。心行灭。泯却不可观而观也。虽则双泯。不妨而说而照。念念成佛。不见有佛可成。时时诸法。不见有法可说。常常度生。不见有生可度。外不循缘。内不住定。智穷法性。行备理圆。是名妙慧。以此妙慧。成佛必矣。此说不可说观不可观而论般若也。问。光中事相多端。弥勒申问。独将菩萨因相。种种广序。一一详问者。何也。答。此正为声闻说大乘经故。名妙法莲华教菩萨法也。欲令凡小耻小慕大。引权入实之旨也。故知七卷经文。一光托出。更无余蕴矣。上问种种因缘等竟。

　　△六七行问供舍利起塔。

　　文殊师利又有菩萨(至)如天树王其华开敷。

　　灭后为供舍利造塔庙。无数恒沙。此塔之数也。高五千由旬者。一由旬四十里。则有二十万里之高。直曰纵。横曰广。正等横直。四方一样二千由旬。则有八万里之宽大。此塔之量也。恒沙塔庙各有千种幢幡者。表摧邪辅正也。露盘珠网交罗。宝铃节凑和鸣。此塔之庄严也。天龙技乐。此塔之供养也。文殊下结。庄严塔庙。其土自然妙好。天树王者。大经云。三十三天有树。名圆生。根深五十由旬。高五十由旬。枝叶布五十由旬。华香五十由旬。光照五十由旬。此树为帝释钟爱。故称天树王。其华开时。诸天游乐其下。丛集围绕故。当知此中。佛遗舍利以作佛事。菩萨奉之用求佛道。塔供舍利。庙供圣容。梵刹栉比。幢幡鳞次。故托喻于恒沙之多。雕梁画宇。藻税奇节。故严饰于国界之中。式样巍我。巧夺轮奂。幡腾天上。铃响云间。珠交星灿。幔锁烟霞。不唯崇敬之殊胜。亦乃宇宙之大观。故有天龙雨华。人神奏乐庶得正法兴隆。善人增盛。其犹天树。华开艳丽。故令天宫皎洁。香风微动。天人得其怡乐。故曰。如天树王其华开敷也。颂上问已竟。

　　△二八行请答。

　　佛放一光我及众会(至)瞻察仁者为说何等。

　　佛放一光。能照也。我及众会。依光能见之人也。国界。法会所见之境也。只此一光。见有如许种种殊特妙好之事。问。彼东方万八千世界。去灵山不知多少远近。不曰见彼。而曰见此者。何也。答。因佛光照。即远即近。如在目前。忘其彼此也。神力智慧希有者。谓世界广大高厚。计万八千。以凡圣因果情器。劫时久近始终。因缘相貌信解之多汇。而无量无边。不移此而见彼。无远近也。不移一时而见多劫。无过现也。圣凡隐显。因果彼此。略无毫忽不见。略无些须错杂。非诸佛神通智慧力。安能如是。故曰希有。放一净光者。能照有分限也。照无量国者。所照事无量也。自初说颂沿至前节。皆申弥勒一己之疑。应长行尔时弥勒作是念至我今当问之文。此下为法会大众申疑。应长行尔时比丘至悉见彼土国界庄严之文。故前颂曰。我住于此。我见彼土。我见诸王。皆以我为称。此则将欲求答。以除其疑。故兼大众。而云我及众会。我等见此。始以己兼人而称。到此则专主众会而请。故曰愿决众疑。四众欣仰者。承上文而言。谓所现之瑞。若是一向曾有之事。则众人不疑。即疑我弥勒亦能为众决之。因向未有。今忽见之。四众欣然钦仰。各生其疑瞻察仁者。仍视我身。疑念世尊何故放此眉间光明。照见生佛事相始终。我既不能为众决疑。众又不敢请问仁者。故我虽为众请。实为自请。仁者解我疑。则众疑自解矣。故云佛子时答决疑令喜。时答者。乃求应时速答之意。何所饶益等。正出其疑。谓佛寻常说经则不入定。入定则不雨华。雨华则不动地。动地则不放光。放光则光中未曾见许多事相。今佛如此。果何所饶益众生之事。而先演畅此光明也耶。佛坐下。谓佛今畅此光明。还是为发明佛初坐道场所得妙法耶。还是为诸菩萨授阿耨菩提记耶。示诸下。谓若说妙法。往昔已说。若谓授记。往昔已授。并不见佛眉间光明。示万八千世界之佛土。众宝庄严而清净。亦不曾见佛土中有许多之诸佛。今者示土现佛。故我定知此非小因缘。必是为一大事因缘也。只此说法授记二句。弥勒已将一部法华经说毕了也。向下文殊广引。世尊出定赞扬。无非此也。弥勒果不知乎。古人于此一段立四伏难。言伏难者。文殊内心构难。不肯时答。其意有三。一此瑞希奇。不可仓卒轻尔有判。二智众如海。谦光推高。三靳固前却。生众渴仰。故以伏难潜而拒之。弥勒彰灼释难。意亦有三。一瑞大疑大。若不为释。忧兕在怀。妨闻正法。二海众虽多。机在仁者。三阖众瞻仁。故知注诚殷重。所以彰言释难。请令时答。初伏难。因弥勒云佛子文殊愿决众疑。文殊起伏难云。汝云众疑。众未曾疑。若疑应问。今众不问。是不疑也。众既不疑。我何所决。弥勒以偈释云。四众欣仰。瞻仁及我。及我欲我问。瞻仁欲仁答。文殊即起二伏难云。众同有疑。不易可答。待佛出定。然后决疑。弥勒以偈释云。佛子时答。决疑令喜。有疑在怀。忧兕不泰。应以时答。复知如来何时出定。文殊起三伏难云。我与仁者。同居学地。欲测佛意。微共筹量。独令我答。于理不可。弥勒以偈释云。佛坐道场等。我亦微心下思。踟蹰两楹。为说妙法耶。为当授记耶。文殊起四伏难云。若如汝说。即是释疑。何烦我答。弥勒以偈释云。示诸佛土。此非小缘。安得以我犹豫之心。而判如来一大事因缘耶。文殊伏难既穷。谦光亦止。故末偈结请。弥勒意谓。予罔象其怀。难决圣意。子为法门冠盖幸流三峡之辩。荡涤尘滞。愿垂长虹之手。以发覆盆勿负我及四众龙神。瞻察仁者之心。于此说法授记之事。为说何等。问辞铿锵。意亦绸缪。灵山一会。宾主酬酢。宛然目前也。发问序已竟。

　　△五答问序。有长行偈颂。长行有四。一惟忖答。二略曾见答。三广曾见答。四分明判答。夫以下测上。止可罔象卜度。惟昔俦今。不可顿决。所以初从仿佛。次引略见。略见未周。更引广见。以多证一。尔乃分明判答也。且初惟忖答。

　　尔时文殊师利(至)吹大法螺击大法鼓演大法义。

　　尔时下。标章。语者觌面相告也。面对慈氏。声及众耳。大士者。菩萨有三名。或云大士。大道心之士故。或云开士。开众生信心故。或云高士。升出凡夫小乘故。如我下。正惟忖也。如我一句。是文殊发露佛道之真机。故假思惟以弄引。非实不知而惟忖也。然二大老既为影响权现。不复行实。若不假思惟。明明道破。则簧鼓之仪不成。所以下文明引灯明之事迹。暗透释迦之作略。轻敲响卖。实权内之玄机。暗做明瞒。乃权中之巧思耳。前疑念中云。当以问谁谁能答者。谁能二字。有暗指文殊之意。弥勒既有暗指之权。文殊岂无明彰之巧。故曰如我惟忖。如我者不如彼也。惟者思惟也。忖者忖量也。意谓诸佛蕴奥。理不易测。彼此同科。谁不疑者。然目睹而心思。意沉而默想。引例攀条。忖度圣意。不出仁者两疑之问。如我思惟忖度。将欲说大法等。欲者将说未说也。大法者妙法也。意谓四十年前。将此妙法。开为三乘五乘七方便之教。逐机之谈。曲顺众生。随他意语。巧逗时机。不名大法。今日放光现相。欲说此一乘大法。随自意语。禀自行权实也。又大即包罗义。开三显一。会权归实。包罗三五七等。雨者滋润义。四十年前所说之法。如东山起云东山雨。西山起云西山雨。三草二木随分受润。不名大雨。今日欲以平等一味大法之雨。充润一切枯槁众生。是大法雨也。如油然作云。沛然下雨。下文一云普覆等。螺以号令为义。四十年前。以种种因缘譬喻。循循善诱。如号令前队则前队吹螺。号令左哨则左哨吹螺。各随队伍排兵布阵。不名大法螺。今日欲改三乘之号令。归一实之圆道。以一音普告大众。是大法螺也。如中军帐吹螺。则前后左右皆号令之。下文云。若有闻法者无一不成佛等。鼓者䇿进义。四十年前。或击天鼓。使人种善戒恶。引诸童蒙。依教修行。得二乘小果。如兵不前进。以鼓䇿之。不名大法鼓。今日欲击涂毒大鼓。䇿进懈怠小乘。令至宝所。是大法鼓也。如将台大鼓一击。则一切将卒无不勇进。下文云。今为汝等说最实事。诸声闻众非实灭度等。演者宣布也。义者义理也。四十年前。但演生住异灭。无常苦空。六度差别之义。皆以实相为体。不名大法义。今日欲发挥实相不二之义理。诸法差别之本根。故曰演大法义。又欲说大法一句。应法说一周。开三显一之旨。雨大法雨。应喻说一周。洒火宅之干𦦨。令诸子得清凉。三草二木不隔枯荣。吹大法螺。应因缘一周。荡化城之小教。废草庵之滞情。广记现在。悬记未来。击大法鼓。应法师功德。至安乐行。募人弘经。行菩萨道。是鼓舞意。演大法义。应涌出至经终。开师门之近迹。显佛地之远本。并诸菩萨奉命通经。以终普贤大行。如是则全经旨要被文殊一惟忖而说尽了也。

　　△二略曾见答。

　　诸善男子我于过去诸佛(至)故现斯瑞。

　　我于过去曾见等。应弥勒疑中曾亲近至必应见之文。何以知佛欲说大法也。以我曾见过去诸佛。说经入定后便放光。放光后即说大法。今见如昔。昔只如今。以是之故。当知今佛现光。亦欲说大法也。欲令二字。是诸佛本怀。难信之法。即一乘实相。难信而曰一切世间者。是不但恶道难信。而人天犹然疑之。不但凡夫难信。而二乘犹然疑之。不但二乘难信。而菩萨犹然疑之。故曰一切世间也。昔日所说乘是三乘。性有五性。人之易信也。今欲说三乘是一乘。五性是一性。人之难信也。寻常但说唯佛一人独得正觉。今曰。不令独得灭度。皆以如来灭度度之。人之难信也。要开示悟入佛之知见。普令一切众生。个个闻知即心即佛。无二无三之旨。故现斯瑞耳。此中欲说即说难信等。是文殊不肯直说妙法。微婉其辞以敦信耳。令众会旧疑既消。新疑又生。至判答中方分明说破。又难信一句最重。下文出定双叹。千二腾疑。开近显远。弥勒腾疑。皆难信也。

　　△三广曾见答。此中更分明于略见。前弥勒因光横见东方以为问。此文殊引古竖见而为答。横竖显诸佛道同也。文分三。初引一佛同。二引二万佛同。三最后一佛同。今初引一佛同。

　　诸善男子如过去无量无边(至)成一切种智。

　　过去下。明时节。梵语僧祇。此云无数。劫波此云长时。无量等。言劫数之远。表一乘之道。超诸群数也。有佛下。标名号。别号日月灯明。玄赞云。日有二能。一导明。二成熟。月有二能。一除热。二清凉。灯有二能。一破暗。二传照。显佛有导迷至觉。成器熟根。除烦恼之热。得涅槃之凉。化生传法。破愚痴暗。有此功能。故立其名。亦三德圆满之称。别号云何同。当以名别义同释之。日是慧。月是定。定慧自行也。灯明化他德也。能仁能定慧。能自他。诸佛之号随缘称别。义不殊故。如来下。通号。如来者。仿同先德号。今佛仿同先佛之再来故。不动本觉之理名如。观察照了始觉之智名来。谓从凡夫起智断惑。惑尽智亡。妙契如理。始本不二。名如来。又无所从来亦无所去。故名如来。又诸法如义。即法身德也。应供者。堪为福田号。福慧双具。道证圆觉。堪为人天种福之因。故云应供。后文云。普于其中应受供养。即解脱德也。正遍知者。遍知法界号。正拣外道之邪。遍拣小乘之偏。现前松直棘曲。鹄白乌玄。皆了元因。乃至恒沙界外。一滴之雨亦知头数。即般若德也。明行足者果显因德号。明是慧。行是福。以果德成就赖福慧故。由奉持正法故明足。供养诸佛故行足。福慧双隆。果感万德。故云明行足。善逝者妙往菩提号。五住究尽。行道圆满。穷尽妙觉。然后倒驾慈航。向今时门头示成正觉。故云妙往。世间解者。达伪通真号。三世间内。色心诸法无不净故。即以权实二智。了达幻伪通一真实也。一器世间。谓山林等。如器而盛有情故。二有情世间。谓四生六道各有分别情故。三智正觉世间。谓三乘贤圣各有所觉之正道故。无上士调御丈夫者。摄化从道号。五住究尽。二死永亡。果德圆成。超世出世间。独称无上。若人天三乘等觉。皆名有上故。调理控御。能说能行。故云丈夫。一切众生不悟佛之知见。轮回六道。无有休息。故我世尊以三乘法调理控御。使其自凡至圣悟佛知见故。天人师者。应机说法号。模范人天。应机说法。三根普被。令归一寂故。佛者。三觉圆明号。自觉拣凡夫。觉他拣二乘。圆满拣菩萨故。世尊者。出世独尊号。世出世间。唯佛独尊故。演说下。明说法。拣四围等典曰正法。即一切法曰大。离一切相曰正。不即不离是即非即曰妙。皆一实相法也。谓日月灯佛出现于世。为诸众生宣演正法。令悉到于智地。此句总标一代时教无非正法。初善下一段。古今注各不同。天台独释华严。合顿教序正流通。如是则其语巧妙一句不合。称性之谈。实无巧妙之语。温陵释此开三乘为三善。皆应时契善故。如是则其义深远一句相违。今释三善者。凡诸佛出世。所说一代时教。总分三时。如西域一年三际。一日三分义同。此三善字乃至善之善。指一乘实相之至理也。言三时者。初时说华严大教。先被上根利智之机。中时说人天三乘等教。被三根之机。后时说一乘实相平等之法。总被三乘五性之机。虽三时说法不同。机自差别。而如来所说之理。本一实相流出。元非有二。故皆称善。无非归。于至善之地。此文殊大智巧谈。先总标一代之理同。下释三时之义别。其义深远者。释上初善。说华严也。乃佛自修自证之道。经旷劫而修。历三祇而证。人天不知。二乘莫测。故曰深远。其语巧妙者。释上中善。说三乘也。一乘实相之法。随众生性欲。隐实施权。分别说三。即阿含等教。随他意语曰巧。藉权显实曰妙。纯一具足等者。释上后善。说法华涅槃等教也。纯谈实相之理。会归一乘之道。曰纯一。无二亦无三。唯此一事实。曰无杂。具修六度广被万行。一尘不染。性相双融。曰具足等。上句法华。下句涅槃。为求下。详明说三乘之意。因随机宜而说三乘。佛意唯为一乘。元无二三。谓有求声闻者说四谛法以应之。令断惑而度生死。入道而证涅槃。闻佛音教。曰声闻。四皆审谛不虚。曰谛。苦集世间因果。灭道出世因果。有余涅槃。那言究竟令彼欣乐取证。方便说故。有求支佛者。说因缘法以应之。应对求言。随乐欲故。一无明。无所明了故。二行。有造作故。三妄念投胎。名识。四胎中心色。为名色。五胎中六根。根有入尘之义曰入。六触。出胎已后根对尘故。七领纳前境名受。八贪于五欲名爱。九追逐尘境名取。十因果不亡曰有。十一还受五众之身为生。十二身有熟坏。曰老死。展转感果为因。互相由藉为缘。因观十二觉真谛理。故名缘觉。为菩萨大根者。说六度法以应之。令得圆满佛果。三乘之教法虽别。世尊之本意无殊。无非令彼得无上菩提成一切种智也。一切种智者。谓能以一种智。知一切诸佛道法。知一切众生因种。一相寂灭相。种种行类。能知能解。名一切种智。即佛智也。文殊巧谈。令法会二乘。自思自惟。四十年前。欣乐小法。执守偏空。孤负世尊普令众生成一切种智之意。久矣。

　　△二引二万佛同。

　　次复有佛亦名日月灯明(至)所可说法初中后善。

　　二万佛。名号说法皆同。颇罗堕者。此云捷疾。亦云利根。以根利捷疾不违物情故。亦云满语。所言不二满众心故。初中后善。若准天台。此二万佛但说华严。不说三乘法华。若准温陵。此二万佛但说三乘。无华严法华。故知前科三善。摄统一代无疑。不然。文殊序二万佛。但云三善何也。又二万佛始末。七十余言叙尽。乃什师译手之妙也。

　　△三最后一佛同。分三。初曾见事与今已同。二曾见事与今今同。三曾见事与今当同。取久远为曾。小近为已。六瑞为今。出定去为当也。今初曾见事与今已同。

　　其最后佛未出家时(至)已于千万佛所植诸善本。

　　事论。灯明在俗为轮王。实有八子。虽明有子事同。其实下文要出成第八子成佛。号曰然灯。约法。八子表八识。佛表心王。在俗八子。喻心王在缠转变八识。八子皆名意者。意乃心之用也。元是一心之体。分成八识之用。用虽有别。其体是一故。有意者。眼识见色。有见能别。有生死苦。有涅槃乐故。善者。耳识闻声。善恶分明。善超诸有。善入六尘故。无量者。鼻识嗅香。无形无量。无坏无杂故。宝者。舌识了味。资身命宝。又辩才无碍。宣出世法宝故。增者。身识觉触。增减在身。增有为苦。减无为乐故。除疑者。意识知法。除疑了达。除事理疑。了达生死惑故。响者。七识相应我痴等四。恒审缘八为自内我。如响随声故。法者。八识含藏有漏无漏善恶邪正一切诸法故。威德自在二句。八识功能任运自在故。八识在缠被四大所拘故。王出家成佛者。心王离妄证真也。舍王位者。厌三界有漏之荣。欣一乘无为之道。亦随出家者。八识转染成净也。所谓有是父。必有是子。迷则同迷。悟则同悟。灯明本也。八子迹中八相也。父生八子。从本垂迹也。随父出家。会迹归本也。大乘意者。直等三心。四弘誓愿。所行无污。具足清白。曰梵行。心无懈怠。念兹在兹。曰常修。各以道备于己。垂范于世。曰法师。已于二句。明因深今入圣位。非无因而至。亦非邪因而至。不于一二佛种诸善根也。内因外缘。为众善之本。故云善本。问。昔佛八子。今佛一子。云何同也。答。数虽不等。一八赴缘各别。并出同居之土。八表八正道。一表一道清净也。今取有子事同。昔八子出家发大乘意。今佛一子住小乘果。云何言同。昔化道已竟。显本事彰。故言发大乘意。今未发迹。犹言罗汉。至后显本。即是菩萨。其义则同。

　　△二曾见事于今今同。又二。初现相同。

　　是时日月灯明佛说大乘经(至)如今所见是诸佛土。

　　六瑞。次第如文。如今所见二句。摄尽下至阿鼻乃至起七宝塔一段。经家恐繁文耳。

　　△二疑念同。

　　弥勒当知尔时会中(至)欲知此光所为因缘。

　　准前。当有尔时某菩萨作念一段文。今总举法众。故以二十亿乐欲听法数句该之。欲知此光所为因缘。正疑念也。问。既言现相疑念。而无众集发问答问者何也。答。义推则有。既说法必集众。既疑念必有问。有问必有答。若言昔日某菩萨问。某菩萨答。则不待文殊费辞矣。既不言答。亦不出问。

　　△三曾见事与今当同。又分六。初因人同。二说法同。三时节同。四唱灭同。五授记同。六通经同。且初因人同。

　　时有菩萨名曰妙光有八百弟子。

　　圣人无名。因德以彰。神通莫测曰妙。朗照群昏曰光。又此菩萨深达权实即离为妙。二智开觉群生为光。昔佛八子师妙光。佛起定为妙光说法华经。今佛罗云师身子。下出定为身子说此经。是因人同也。或曰。妙光是菩萨。身子是声闻。云何同也。比及发迹。身子亦是菩萨。妙光垂迹。未必不是声闻。文殊巧说。方便隐显耳。有八百弟子一句按下。后文好出弥勒乃八百之一。净名疏云。师有作成之能。学有资禀之德。资则舍父从师。敬师如父。师之谦让。处资如弟。

　　△二说法同。

　　是时日月灯明佛从三昧起(至)教菩萨法佛所护念。

　　必因妙光者。灯佛表本觉理也。妙光表始觉智也。以此理非智不能契入。故因妙光说经。又此妙光。人人本具。亘古常恒。灯灯相续。光光圆融。所以说法华必因无断续之妙光也。经名妙法。在前文殊云。欲说大法。又云难信之法。费尽微婉曲折。至此隐讳不住。始唱出经名。

　　△三时节同。

　　六十小劫不起于座(至)若身若心而生懈倦。

　　六十小劫如食顷。今经五十小劫如半日。是其同也。经文非虚。闻法之诚。佛威难测。一坐经劫。忘其久耳。如世黄梁一梦。山中七日。即可类推。又则大觉设教。有神变莫测之力。能延一日为一劫。促一劫为一时。不可以六十小劫如食顷为荒唐之言也。就增减言。人寿十岁时。子年倍父年。如是增至八万四千岁。后百年减一岁。如是减至十岁。一增一减为一小劫。二十番增减为一中劫。成住坏空。各二十番增减为一大劫。今释迦出世。正当二十小劫中。第九减劫也。

　　△四唱灭同。

　　日月灯明佛于六十小劫(至)当入无余涅槃。

　　梵色界主也。魔欲界主也。婆罗门云净行。在家修行者。中夜表无为正位。昔佛说法华竟。即唱灭。今经宝塔品云。如来不久当入涅槃。化道已足。唱灭事同也。涅槃此云圆寂。众德皆圆。诸妄永寂故。又云灭度。灭二障度二死故。又云无为。离生灭故。又云安隐。最寂静故。总之一真理也。小乘亦有无余。子缚已尽。果缚尚在为有余。身智灰泯为无余。大乘以五住究尽。二死永亡为无余。一往释耳。统论有三。一性净。凡圣平等。法身也。二圆净。出障圆明。般若也。三方便净。现生现灭。解脱也。大论开四。一自性清净涅槃。即真如理。本来不生灭。虽为客障所覆。其性本自寂然。众生等有不关修得。二有余依。见思已寂。真如出烦恼障。犹余最后身智。分段生死苦依。三乘证无学道所得。三无余依。以烦恼既尽。余依亦灭。众苦永寂。无有余依。三乘无学身智尽时所证。四无住处。谓真如复出所知障。悲智相应。不住生死。不住涅槃。尽未来际。寂而常照。利益众生。此四凡夫唯一。圣人有三。唯佛具四。

　　△五授记同。

　　时有菩萨名曰德藏(至)阿罗诃三藐三佛陀。

　　言德藏者。恒沙功德无不具足。含藏义。自利也。以此德遍施众生。出生义。利他也。圣言说与曰授。果与心期曰记。净身者。以相好严身。其体明净故。多陀等。即如来应供正遍知之三号。问。昔佛说经授菩萨。今经授声闻。何言同也。答。昔事已成。故言菩萨。今正会归。故言声闻。问。何故为妙光说经而授德藏记也。答。妙光为当机。必有远记。意谓往事不遑序故。又一灯分二𦦨。一传妙光。弘法利生。化化无尽。斯道不泯故。一传德藏。为人天依止。灯灯有续故。

　　△六通经同。又三。初灭后通经。二教化弟子。三结会古今。且初灭后通经。

　　佛授记已便于中夜(至)满八十小劫为人演说。

　　授记已入灭者。斯道有赖故。本愿已畅故。化缘已毕故。故于中夜便般涅槃。入于常寂光中。今经有唱灭之言。无涅槃之事。当知说此经已。即诣双林说涅槃而入灭矣。灭后妙光持经者。灯明因妙光而说经。则嘱累在妙光矣。妙光受遗嘱而持经。是行法师事。所以灯明一灯。分作二灯。一灯授德藏为法王。一灯付妙光为法师。此法王法师之位。是如来道统之传。出世本怀正为此也。言法王者。道无不传。德无不备。功无不圆。行无不满。位无不极也。言法师者。学法王道。修法王德。行法王行。传法王法。遵法王戒。入法王定。得法王慧。如是经无量劫。功圆行满。然后绍法王之位。法师乃法王之基本。所以妙光持经演说。自利利他作大法师也。弟子弘经多师二十劫。青出于蓝。智过于师。显佛鉴机无差也。

　　△二明教化弟子。

　　日月灯明佛八子皆师妙光(至)供养恭敬尊重赞叹。

　　灯明八子。不以父为师。以妙光为师者。古人易子而教。故罗云以身子为师。尊师道也。语云。父以生之。灯明有焉。师以成之。妙光有焉。八子师妙光。妙光教化令其坚固菩提。复近佛多。因圆果满。皆成佛道。所谓坚固精进者早已成佛。然灯者。大论云。太子生时。一切身光如灯故。以至成佛亦名然灯。是释迦第二僧祇授记之本师。又增一云。十方一切诸佛。八万四千法门皆同。唯有精进一门不同。精进者得早成佛。懈怠者虽有成佛之日。亦迟劫数矣。八百弟子下。明懈怠者犹待当来。前云八百弟子。正谓此处显弥勒是八百中之一人耳。号求名者。抑其名利役心。志分神耗。种诸善根值多诸佛者。扬其因深缘胜。方成圣果。所以引八百八子者。近则释疑。密开寿量。释疑者。或谓弥勒补处为大。文殊非补处为小。小不应答。大不应问。故举弥勒是昔日妙光八百弟子中之一人。意谓妙光是我文殊。弥勒是妙光弟子。弟子应问。师应答。故今释疑非谬。密开寿量者。八子相继成佛。最后号然灯。然灯又是释迦授记之本师。八子皆师妙光。则妙光是释迦九世师翁。九代孙今成佛。师祖尚为弟子。师弟无定。密显生非生灭非灭之意。又释迦受妙法于然灯。然灯续继于七兄。八子皆行妙光教道。迭相致果。妙光又受嘱于灯明。二万逆之于最初灯明。唯此传此。秉此续此也。乃至二万亿威音。纂芳烈𦦨者。不过此妙法而已显此妙法。非今日始有之妙法。其来久矣。可见文殊上受于威音灯明。下传于八王后代。祖述有据。后昆可准。名称于实。当决众疑也。

　　△三结会古今。

　　弥勒当知尔时妙光菩萨(至)求名菩萨汝身是也。

　　今日之文殊。昔日之妙光。昔日之求名。今日之弥勒也。上广曾见答竟。

　　△四分明判答。

　　今见此瑞与本无异(至)教菩萨法佛所护念。

　　言今日所现之瑞相。与本昔日灯明所现之瑞相。无有异也。妙光是我文殊。求名是汝弥勒。彼此眼见耳闻。今日迦文所为。不异昔日灯明故事。故曰是故惟忖等。今经题目。佛未出定。法未出口。文殊预先说之。可见三世一切诸佛。所说皆名妙法莲华经也。详上弥勒善问。文殊善答。纵散之谈。收放自如。波澜浩瀚。若吞舟之巨浪。首尾跌宕。似断弦之复续。妙哉此经。无以尚矣。

　　△二偈颂。有四十五行。分二。前四十三行颂上长行。后二行结劝待闻。初中不颂惟忖略见二答。于广见中但颂前后。不颂中间二万佛。分二。初四十一行颂广曾见答。二二行颂分明判答。初又二。初二行颂引一佛同。

　　尔时文殊师利于大众中欲重宣此义而说偈言。

　　我念过去世无量无数劫(至)令入佛智慧。

　　念即宿命通也。过去劫数。颂时节。有佛二句。颂名号。世尊下。颂说法利生。人中者。诸佛现相人中。以整心虑。趣菩提。唯人道乃能耳。

　　△二三十九行。颂最后佛同。又三。初一行颂曾见已同。二十五行半颂曾见今同。三二十二行半颂曾见当同。且初一行。颂曾见已同。

　　佛未出家时所生八王子见大圣出家亦随修梵行。

　　△二十五行半。颂曾见今同。又三。初四行颂此土瑞相。二十行颂光照他土。三一行半颂疑念。且初四行。颂此土瑞相同。

　　时佛说大乘经名无量义(至)现诸希有事。

　　六瑞如文。长出天鼓自鸣。表无问自说也。此鼓在妙法堂上。正诸天娱乐之时。其鼓自鸣。为诸天众。说苦空不净等法。希有事总结六瑞。

　　△二十行颂光照他土同。

　　此光照东方万八千佛土(至)说法求佛道。

　　长行但云如今所见是诸佛土文略。此中广出。应上光中所见他土事相。示一切二句。颂六趣众生。业明生死之因。报明生死之果。处即二十五有也。有见下。长出佛土庄严。玻璃水玉也。琉璃具云吠琉璃。此云青色宝。亦云不远。西域有山去波罗柰城不远。山中出此宝故名。及见下。长出八部供养。又见下。长出诸佛成道三身圆满。自然成道者。七地以前方便道。加功修习。八地以上发真道。无功用行。即自然任运流入果海也。甚微妙者。以金山正报之佛身。坐于众宝依报之光土。如琉璃内现金像耳。自然成佛法身也。金山报身也。端严化身也。世尊在大众下。明说法。深法义者。将法显人。法既深玄。必逗大机。即上光中见佛闻法。一一下。将人显法。人既二乘。法必谛缘。即上光中四众修行。又见下。即上光中种种相貌等。此一行总明六度。又见深入。别明禅定。又见知法。别明般若。

　　△三一行半颂疑念同。

　　尔时四部众见日月灯佛(至)是事何因缘。

　　自相问正疑念也。言人人自己忖量。自言自语。共相咨问。一光所现之事。不知有何因缘。

　　△三二十二行半。颂曾见当同。分六。初二行半颂因人同。二一句颂说法同。三一行一句颂时节同。四五行颂唱灭同。五一行半颂授记同。六十二行颂灭后通经同。且初二行半。颂因人同。

　　天人所奉尊适从三昧起(至)令妙光欢喜。

　　圣人出世。人天奉敬尊崇。故云所奉尊也。世间眼者。人天眼目。七众归依也。所以然者。能奉持法藏故。令妙光欢喜。后乃因之说经。例今出定告舍利弗也。

　　△二一句颂说经同。

　　说是法华经。

　　△三一行一句颂时节同。

　　满六十小劫不起于此座(至)悉皆能受持。

　　妙光受持灯明之法。如身子受佛付嘱也。

　　△四五行颂唱灭同。

　　佛说是法华令众欢喜已(至)汝等勿忧怖。

　　初二行唱灭。灯明出世本怀已畅。众生知见已开。各各欢喜也。寻即下。告众唱灭。汝一心一行。昔佛付嘱亦与今同。如遗教经云。汝等比丘。我灭度后。当珍重波罗提木叉。如暗遇明。如贫得宝等。世尊下。昔日大众闻佛入灭而生悲仰也。亦与今同。如大经云。涕泪盈目。遍身血流。如波罗奢华。即重法慕人之诚也。世尊诸子等者。是灯明世尊法会三乘诸子等也。圣主一行。昔佛慰喻时众。亦与今同。如遗教云。汝等比丘。勿怀悲恼。若我住世一劫二劫。会亦应灭。会而不离。终不可得。自利利人。法皆具足。若我久住。更无所益。

　　△五一行半颂授记同。

　　是德藏菩萨于无漏实相(至)亦度无量众。

　　无漏实相者。以离虚妄分别之相。名为实相。即无相之相也。内证无漏实相理。外感光明清净身。故佛号净身。

　　△六十二行颂灭后通经同。又三。初三行颂灭后通经。二八行颂教化弟子。三一行颂结会古今。且初三行。颂灭后通经。

　　佛此夜灭度如薪尽火灭(至)广宣法华经。

　　薪尽火灭者。小乘佛以果报身为薪。智慧为火。慧依报身。身灭智亡。故云薪尽火灭。大乘以机为薪。逗应为火。众生机尽。应形亦灭。故云薪尽火灭。庄生云。指穷于为薪。火传也。不知其尽。众生机薪无尽。如来应火不灭故。倍精进者。遵佛勿放逸之命。各自努力。以求佛果。唯妙光受嘱。广演妙法。

　　△二八行颂教化弟子。

　　是诸八王子妙光所开化(至)其数无有量。

　　天中天者。涅槃有四种天。一世间天。如诸国王。二生天。从四王至非非想。三净天。四果支佛。四义天。谓十住菩萨。见一切法是空义故。今佛超出四天。名天中天。仙乃大觉金仙。有神化莫测之能。故名仙。上明八子行圆。久已成佛。是妙光下。明一人方成。今住补处。此中文殊禀师家作略。作大老腔调。将个弥勒。抑其贪利求名。扬其因深成佛。说得非凡非圣。亦凡亦圣。令人不识。所谓弥勒真弥勒。化身千百亿。时时示时人。时人真不识也。

　　△三一行颂结会古今。

　　彼佛灭度后懈怠者汝是妙光法师者今则我身是。

　　△二二行颂分明判答。

　　我见灯明佛本光瑞如此(至)助发实相义。

　　本昔灯明。放光现瑞。而说法华。今日世尊现相。如本昔无异。故知欲说法华。但放光现瑞。是诸佛方便。助显发明实相义耳。

　　△末二行结劝待闻。

　　诸人今当知合掌一心待(至)令尽无有余。

　　文殊前来广引。证今瑞相已竟。故结劝以待闻也。充足求道者。谓昔日未满足者。今日充满之。若三乘有疑惑者。有悔责者。今日为除之断之尽无余也。又除断一句。文殊将千斤担子推在佛身。入海弘经以脱不退之斥。大智先见之明如是。又此二行。是文殊提醒二乘之言。辞甚锋铓。宛然诸佛之师。吐声发气。自是本色作家。充足二字。为下身子等得记之案。疑悔二言。悔字为下身子追悔之案。疑字为下陈如等疑念之案。天台于此立四伏疑。由前弥勒释四伏难。使文殊必答。此中文殊断四伏疑。使弥勒不复更问。第一疑。因文殊广引先佛曾说法华。弥勒即潜疑欲问。诸佛赴缘。人时各异。古佛虽说法华。今佛何必如是。文殊以偈断云。我见灯明佛等。昔佛既说法华。今佛亦然。此断疑名之问。弥勒即潜二疑欲问。自有名同义同。亦有名同义异。此名何所显召。文殊以偈断云。今相如本瑞等。此断疑体之问。弥勒即潜三疑欲问。实相无相。何人会之。文殊以偈断云。诸人今当知等。此断疑宗之问。弥勒即潜四疑欲问。佛雨法雨。止洽菩萨。亦润二乘耶。文殊以偈断云。诸求三乘人等。此断疑用之问。弥勒联翻构疑。文殊频烦为断。既事穷理尽。即得之于怀。不复再疑矣。序分已竟。

　　妙法莲华经大成卷第一
卍新纂续藏经第 32 册 No. 0619 法华经大成


　　妙法莲华经大成卷第二

　　金台即山居后学　大义　集

　　妙法莲华经方便品第二

　　今品名方便者。一品之中。方便文字。共有三十三处。经家据若干文义。因而詺品。大意是指昔日三乘方便。至今法华开舍方便。显会真实。亦只名方便耳。方便字面虽同权小。方便义意迥然言外。问最上一乘。究竟圆满。何于正宗分首。便云方便。与昔三乘方便。何所拣别。答。经不云乎。正直舍方便。但说无上道。又云。开方便门示真实相。今名方便者。意含前后权实二义。前权方便者。乃于一佛乘分别说三。后实方便者。乃开权显实会三归一之第一方便也。问。何不名真实品。答。此经大义。开显会归之旨。若尽废昔日之方便。却将何等会显真实。所以仍标方便。先分后合。即权即实。圆融活泼善巧无加。故名方便品。方便者。法用也。法有方圆。用有差会。盖随众生乐欲。非佛本怀。文云。令离诸着出三界苦。是故如来称叹方便。非今品意。以是体外方便。化物之权随他意语故。又方便者。门也。门名能通通于所通。方便权略皆是弄引。为真实作门。文云。开方便门。示真实相。非今品意。亦是体外方便。自行化他之权随自他意语故。又方便者。秘妙也。妙达于方。即是真秘。点内衣里无价珠。与王顶上唯有一珠。无二无别。指客作人是长者子。亦无二无别。如斯之言。是秘是妙。文云。唯我知是相。十方佛亦然。止止不须说。我法妙难思。正是今品之意。是同体方便。自行之权随自意语故。以自文殊答弥勒今相如本瑞是诸佛方便。则说经入定放光动地皆方便矣。经云。吾从成佛已来。种种因缘譬喻广演言教无数方便。则方便不止于今经放光动地。乃从成佛已来。种种言教皆方便也。文云。过去无数劫。无量灭度佛。种种缘譬喻。无数方便力。则方便又不止于释迦一佛。乃十方三世诸佛出世说法皆方便也。又云。更以异方便。助显第一义。则方便又不止于三乘六度万行之正经。乃至举手低头。沙为塔。爪画像。或出于诚敬。或出於戏乐。无非一大事因缘之方便也。如此则降迹皇宫。六年苦行。多子塔前拈华。双树林中入灭。以及德山棒。临济喝。无往而非方便也。正宗分首。置此二言。则知七卷经文。无非方便。一切众生本有佛知佛见故也。

　　△第二正宗分。文有十九品。以本经纲要。分为四段。此品至法师品。为开佛知见。宝塔天授二品。为示佛知见。持品至寿量四品。为悟佛知见。分别功德至常不轻四品。为入佛知见。且初开佛知见。文有九品。分二。初八品说三周法授三根记。二法师品叹持经人与所持法。初又二。初略开三显一动执生疑。二广开三显一断疑生信。初中又二。初略开三显一。二腾疑致请。初中有长行偈颂。长行分二初寄言叹二智。二绝言叹二智。初中分二。初明诸佛权实。二明释迦权实。初又分二。初经家提起。

　　尔时世尊从三昧安详而起告舍利弗。

　　尔时者。文殊答弥勒已竟之时也。安详者。申申夭夭从容自得之貌。佛常在定何故言起。此有所示。往古诸佛说此经时。必入无量义定。今佛亦尔。对入言起。世界悉檀。故从定起。历履法缘。二俱审谛。说必不谬。增长物信。为人悉檀。故从定起。佛寂而常照。尚须入定方乃说法。况复散心妄有所说。对治悉檀。故从定起。入定缘理。安心实相。出定令他安心实相。第一义悉檀。故从定起。告舍利者。身子为法说得记之当机。乃小乘中智慧第一之人。故告之。首标万二千。而独告身子者。必有所因也。法说后。身子自述领解。则曰我昔从佛闻如是法。见诸菩萨授记作佛。而我等不预斯事等。四大弟子则曰。我等居僧之首。年并朽迈。乃至不生一念好乐之心。则身子愿学菩萨授记作佛。唯恐不得久矣。故因而告之。问与大品方等阿含有同异否。答各处不同。阿含发起生灭法轮故告。方等弹斥。大品加被。今经开显故告也。论云。告身子不告别者智深故。不告菩萨者。有五。一为声闻所作事故。二回向大菩提故。三令无怯弱故。四为发余人善思念故。五令不起所作已办心故。

　　△二正叹权实。分三。初双叹。二双释。三双结。且初双叹二智。

　　诸佛智慧甚深无量(至)一切声闻辟支佛所不能知。

　　诸佛一句。标实智也。诸佛有二。一是十方三世诸佛。即下十方三世佛佛道同之义。二是释迦一佛。即下分身诸佛现在说法者是。一往智即慧。慧即智。分之智能分别事理。慧能决断精粗。智慧之体。即一心三智。是诸佛自觉圣智之境。在佛为阿耨菩提。涅槃妙心。正法眼藏。在众生为佛知见。常住真心。元湛妙性。今经云。一乘实相。家业宝所等。甚深无量者。称叹之辞。诸佛实智。竖彻如理之底。故甚深。横穷法界之边。故无量。无量甚深。深高横广。如根深枝茂。源远流长。实智既尔。权智亦然。其智一句。标权智也。以道前方便有进趣之力。故名为门。从门入到道中。道中称实。道前为权也。难解难入者。称叹之辞。由无量故难解。由甚深故难入。不谋而了无方大用。七种方便不能测度。又智慧门者。自有方便智慧为门。得入佛智慧。如璎珞经云。二观为方便道。得入中道第一义谛是也。自有佛智慧为门。得入佛智应。即今经所叹其智慧门是也。又权智称门者。以实智寂灭离言。固不可说。今用权智。曲唱傍通。开方便门。示真实相。故权智名门。即方便门也。清凉疏云。方便门有二。一远穷之。四十年前所说诸法。为今经方便权门。故云虽示种种道。其实为佛乘。近言之。入定放光等事。为此会方便权门。故云今佛放光明。助发实相义。一切二乘所不能知。故言难解难入也。别举二乘不知者。为执重故。华严顿照。如聋若哑。故言不知。方等弹斥。保住草庵。故言不知。般若转教。无心希取。故云不知。今大机启发。放光动地。彼此今古。佛佛道同。犹怀疑惑。故云不知。利根菩萨。节节能知。钝根二乘。是亦不知也。正是激发二乘之言。

　　△二双释二智。

　　所以者何佛曾亲近(至)勇猛精进名称普闻。

　　先双征二智。佛曾等。释实智也。良由诸佛往昔因中。劫劫生生。未曾离佛。以佛为师。常随佛学。所近之佛。非一佛二佛。曾经百千万亿无数诸佛。如此则外值佛多。禀承至要。故实智甚深。若事其师而不学。犹勿师也。学其道而不行。犹不学也。由是事一佛。尽行一佛无量道法。事无数佛。尽行无数佛无量道法。所积者深。所造者广。如此则内行纯厚。躬行实践。故实智无量。勇猛等。释权智也。勇猛者。果敢直前。难行能行故。精进者。志无退屈。长劫无厌故。名称者。十号具足。举事得宜故。普闻者。圆彰法界。声名远着故。良由诸佛勇猛精进。能入难入之门。既入门已。泽被无疆。物钦胜德。故名称普闻。勇猛一句。释权智深。名称一句。释权智广。权智虽无深广之语。例实智此义得成。

　　△三双结二智。

　　成就甚深未曾有法随宜所说意趣难解。

　　称理究竟。圆满果德。曰成就。觉尽心源。到彼岸底。曰甚深。昔所未说。故未曾有。此结实智。称机所说。故言随宜。非七方便所知。故言难解。此结权智。又成就等。结自行权实。随宜等。结化他权实。自行权实俱名为实。化他权实俱名为权。此中亲近二言。案至化城天授。以亲则智佛与佛。及十方佛。皆父子兄弟之亲。近则提婆为师。佛为弟子。奉事千岁为近故。尽行二言。案至不轻品。以恶骂捶打。尚致礼赞。为尽行故。名称一句。案至药草品。以大音声普告天人等。神力品。诸天于虚空中唱言。有国名娑婆。佛名释迦。皆佛之名称普闻也。又成就等。案至宝塔品去。涌塔变土。集分身出眷属。谈寿量。分别功德。乃至提婆得记。龙女成佛。皆是佛所成就未曾有法。一向不与二乘人说。今经说之。所以难信难解也。又亲近一句。所学之深也。尽行一句。所造之深也。勇猛一句。建志之深也。名称一句。积德之深也。成就一句。所证之深也。随宜一句。方便之深也。如此叹者。显二乘人所学所造。建志积德。所证方便。皆不深也。正发二乘之愿慕。使其内心自惺。诸佛如是勤学深造。名称普闻。我等云何于佛法中。心生疲怠。果能如是思惟。庶几进入一乘。所谓风之积也不厚。则负大翼也无力。小知不及大知。宜乎二乘不知如来智慧也。上叹诸佛权实二智竟。

　　△二叹释迦权实二智。分三。初叹权释权。二叹实释实。三结权结实。对上科凡有三意。一者前诸佛二智合叹。明二智体同也。释迦二智开叹者。表二智功用有异故。二者明垂迹之本。故诸佛先叹实。明显本之能。故释迦先叹权。三者诸佛显自行。故先实。释迦明化他。故先权。初叹权释权。又二初叹权智。

　　舍利弗吾从成佛已来(至)引导众生令离诸着。

　　成佛已来。近指菩提场。远指尘点劫。以三种化他之权。逗会众生。故言种种因缘也。譬喻者。小乘中以芭蕉水沫为喻。大乘中以干城镜幻为喻。广演者。能于一法出无量义也。无数方便者。即七种方便也。离诸著者。说散十善令离三途着。说净十善令离欲界着。说谛缘法令离见思着。说菩萨法令离涅槃着。说佛法令离顺道法爱着。

　　△二释权智。

　　所以者何如来方便知见波罗蜜皆已具足。

　　由于方便善巧。故能种种因缘等。知即三智之知。见即五眼之见。悉到事理边底。故悉名波罗蜜。皆具足者。权实悉究竟之谓。此中知见即实智。由证此实智。故能种种行权。此叹权释权竟。

　　△二叹实释实。又二。初叹实智。

　　舍利弗如来知见广大深远。

　　广大一句。称叹也。广大明横。即前无量。深远明竖。即前甚深。实智本非横竖。寄言往叹。论其横竖。照无限极。如函大盖大也。

　　△二释实智。

　　无量无碍力无所畏(至)成就一切未曾有法。

　　无量。四无量心也。无碍。四无碍辩才也。力。十力也。一是处非处力。二业智力。三定力。四根力。五欲力。六性力。七至处道力。八宿命力。九天眼力。十漏尽力。佛悉遍知。无能胜无能坏。故名力也。无所畏。四无所畏也。一一切智无所畏。二漏尽无所畏。三说障道无所畏。四说苦尽道无所畏。通名无畏者。于大众中。广说自他智断。既决无失。则无微致恐惧之相也。禅。即实相之禅。定。即楞严大定。解脱者。佛地位中诸解脱门也。三昧者。二十五王三昧也。深入释深远。无际释广大。成就等。总摄佛地所具。一切功德。叹实释实竟。

　　△三结权结实。又二。初结权智。

　　舍利弗如来能种种分别(至)言辞柔软悦可众心。

　　种种巧说。即上种种广演也。言辞柔软者。巧法逗机而不暴戾也。悦可众心者。随众生乐欲也。由具足方便知见。故能种种巧说。令人悦可也。

　　△二结实智。

　　舍利弗取要言之无量无边未曾有法佛悉成就。

　　取要者。大略言也。未曾有法。即结上成就一切等。以佛地不共功德。无量无边。深入无际。皆未曾有之法也。要知诸佛之权。即释迦之方便。释迦知见。即诸佛智慧。非权无以导实。非实无以开权。有实无权。则沉埋中下。有权无实。则屈枉大根。权实并行。方能曲成小大而不遗。出定双叹。盖为此也。寄言叹三智竟。

　　△二绝言叹二智。分三。初正绝言叹。二征释绝言。三释权实相。且初正绝言叹。

　　止舍利弗不须复说。

　　叹到恰好处而止者。欲杜口不说也。满心要说。且示绝言。敦机令信。故止而叹之。不须复说者。以此法深寂。是绝相门。口谈词丧。心缘虑忘。故止而不说。以自觉境界。非余所知。故止而不说。设慈悲为说。闻不能解。恐伤善根。故止而不说。

　　△二征释绝言。

　　所以者何佛所成就(至)乃能究尽诸法实相。

　　成就者。圆满具足义。以果对因。诸佛所证。权实不二。是第一法。所得微妙故。是希有法。如优昙华故。是难解法。所不能知故。降斯已还。所证之法。皆非第一希有难解也。唯佛等者。唯佛与十方诸佛。究竟实相边底。如十五之月。体无不圆。光无不遍故。诸法权也。实相实也。诸法即实之权也。实相即权之实也。即实而权。权外无实。即权而实。实外无权。斯为同体妙权妙实。法华开显。如点铁成金。妙在此也。此四字。是法华之大本。诸教之端首。释义之关键。众生之依止。发心之凭仗。权谋之用体。迷悟之根源。果德之理本。一化之周穷。五时之终卒。佛所成就者。正目此也。唯佛证极穷源。所以止而不说。

　　△三释权实相。

　　所谓诸法如是相(至)如是本末究竟等。

　　南岳大师读此文。皆云如。故呼十如。智者大师依义读文。凡有三转。谓如是相。是相如。相如是等。诸法者。总指世出世间法。凡拈一法。即具十如。如是者。随事指法之辞。谓诸法有如是之相等。相以据外。览而可别名相。性以据内。自分不改名性。主质名体。功能名力。构造名作。习因为因。助因为缘。习果为果。报果为报。初相为本。后报为末。诸法归趣为究竟平等。如一人有形相。心性。身体。力用。作为。过去因。现在缘。为人是果。穷富延促根身全缺是报。生为本。死为末。研究平等。又如是二字。直指当体之词。以此诸法。若言其相。相即无相。故云如是相。若言其性。妙性天然。若言其体。体自真常。若言其力。力用称真。若言其作。作而无作。若言其因。生本无生。若言其缘。性空成事。若言其果。果不离因若言其报。业性昭然。若言其本末。始终一际。故云如是本末。以上诸法。一一皆是如是之法。故云究竟平等。寂灭无二。此诸法之实相也。权实之法。不可思议。是三世诸佛所证之境。唯佛与佛乃能究尽者。此也。

　　△二偈颂。有二十一行。分二。初十七行半。颂上长行。二有三行半。略开三显一。初又分二。初四行颂寄言叹二智。二十三行半颂绝言叹二智。初又二。初二行。合颂二佛二智。

　　尔时世尊欲重宣此义而说偈言。

　　世雄不可量诸天及世人(至)无能测量者。

　　长行权实各叹。表化缘异故。颂中二智合叹。示二智体同故。世雄者。乃雄猛绝世之称。以难行能行。难断能断。难舍能舍。难证能证故。古云。出家乃大丈夫事。非将相所能为。能证之人。出乎其类。所证之法。岂住思议。此颂上诸佛智慧也。不可量。颂上甚深无量也。亦该权智。以实智不可量。权智亦尔。次三句。推广上不知之人。此中与长行有三异。一上举人又标法。故云诸佛智慧。今但颂人。将人以美法。故云世雄。二上开叹。今合颂。以法别故须开。人总故须合。三上云一切二乘不知。今言一切众生类不知耳。佛力下。颂释迦二智。佛力等实智也。诸余法权智也。云余者。指化他之权。是实智之余助耳。即以自行而为化他。从一法中开出无量。种种因缘。种种譬喻。所有方便。无不即权即实。故亦无能测量。

　　△二二行合颂二佛释叹结叹。

　　本从无数佛具足行诸道(至)我已悉知见。

　　此颂上二章释结之意。而文字变化。不必一一拘配。由甚深故难见。微妙故难了。无量劫行道。权智满也。道场得果。实智满也。所得之果。即法界海慧。旷劫修因所感之果也。盖谓甚深微妙之权实。最为难见难了。由我与诸佛。本从无量佛所。具足尽行无量道法。于无量劫行此道已。乃坐道场得成佛果。故能悉知悉见此权实法也。颂寄言叹竟。

　　△二十三行半。颂绝言叹。分五。初半行颂释权实相。二半行颂征释绝言。三半行颂正绝言叹。四十行半颂不知之人。五一行半颂第一希有之法唯佛能知。且初半行。颂释权实相。

　　如是大果报种种性相义。

　　大即妙也。种种即十如差别不同。义即究竟等。先举果报。次举性相。中间可知。显逆顺观法无拘也。又大在果前。即不变随缘。义在相后。即随缘不变义。

　　△二半行颂征释绝言。

　　我及十方佛乃能知是事。

　　是事。即诸法实相也。唯佛与佛乃能究尽诸法实相。深造自得。乃能知之。

　　△三半行颂正绝言叹。

　　是法不可示言辞相寂灭。

　　实相非方所。故不可示。非言语道。故言辞寂灭。古德云。佛法大煞有。只是舌头短。是此意也。又前云。大果报者。自证境界。正指华藏世界。无量庄严。圆融果海。交彻无碍。故云种种性相义。佛与诸佛乃知是事。以果海离言。故言辞寂灭。此离言之道。非思量分别之境。岂二乘所堪哉。故止而不说。正显究竟一实之地。为今日所归之极致。长行未尽。偈中发明也。

　　△四十行半颂不知之人。分七。初一行许信力能解。二一行半拣二乘不知。三一行拣身子不知。四一行半拣大弟子不知。五二行拣辟支佛不知。六二行半拣发心菩萨不知。七一行拣不退菩萨不知。且初一行。许信力能解。

　　诸余众生类无有能得解除诸菩萨众信力坚固者。

　　此下十行半。推广一切众生类无能知佛者。申明诸佛二智。甚深无量。难解难入也。然人则一层高一层。义则一句紧一句。只要发挥一切声闻支佛所不能知。唯佛与佛乃能究尽之义。初二句。总拣七方便人不知。次二句。许信力菩萨能入。此菩萨即圆教十信满心也。若此妙法。除佛之外。究竟无人能解者。说之何益。故许以信得入。言坚固者。圆教菩萨。是过量大人。一闻此法。直下承当。即以自性不动智以立信体。信得自心与佛无二。心境一如。即契实相。如将重担肩荷直前。亦若香象渡河截流而过。如此方名信力坚固也。

　　△二一行半拣二乘不知。

　　诸佛弟子众曾供养诸佛(至)其力所不堪。

　　一切漏。三界见思也。最后身。二乘极果也。不堪者。以二乘是寒灰枯木之人。力量浅薄。不堪重任。古德云。若欲担荷大法。须是枯木掺华。寒灰发𦦨。始得。

　　△三一行拣身子不知。

　　假使满世间皆如舍利弗尽思共度量不能测佛智。

　　谓上佛弟子虽多。或少智慧容有不知。即如一身子之智慧。声振五天。假使满世间人皆如身子之智慧。尽其思量忖度。亦不能测。则甚深无量难解难入。可知矣。

　　△四一行半拣大弟子不知。

　　正使满十方皆如舍利弗(至)亦复不能知。

　　谓不但满世间人如一身子。正使满十方世界人。皆如身子之智慧。更加神通如目连。头陀如迦叶。说法如满慈。多闻如阿难。密行如罗云等。亦满十方刹土尽其神思。忖度测量。亦所不知。

　　△五二行拣辟支佛不知。

　　辟支佛利智无漏最后身(至)莫能知少分。

　　逆顺观缘。故名利智。自行权实。俱名为实。谓不但声闻不知。即利智如支佛。遍十方界。数如竹林。如此人众心一。时长且久。亦莫能知佛智之少分耳。则二智甚深无量。又可知矣。

　　△六二行半拣发心菩萨不知。

　　新发意菩萨供养无数佛(至)不能知佛智。

　　或指六度三祇未断惑者。或指小始教中发心之人。彼于当教。各能了达四谛义趣。依之发于四弘誓愿。各能敷演当教道法。展转望前皆称妙智。谓不但缘觉。即新发大乘意之菩萨。供佛无数。有福超二乘矣。了义说法。自利利人。有慧超二乘矣。其多不但如竹林。且如稻麻竹苇之多。又充遍十方刹土。又非散心小智。乃一心妙智。又非少时少劫。如恒沙之多劫。咸共思量。亦复不知。则二智之甚深无量。又可知矣。

　　△七一行拣不退菩萨不知。

　　不退诸菩萨其数如恒沙一心共思求亦复不能知。

　　不知圆理。具一切法。即一切法。故云不知。又视佛菩提。如隔罗谷观月故。谓新发心虽是大乘。容有退息。固不能知。即八地已上。不退地位诸大菩萨数如恒沙。一心思求。亦复不知。则二智之甚深无量。愈可知矣。颂不知之人已竟。

　　△五一行半颂第一希有唯佛能知。

　　又告舍利弗无漏不思议(至)十方佛亦然。

　　此法称无漏者。纯一实相。实相之外无余法故。不思议者。即权即实。即实即权。离过绝非。心言断故。甚深微妙者。唯佛所契证故。唯我二句。颂上可知。此颂长行权实二智竟。

　　△二三行半。略开三显一。分二。初一行半。明诸佛显实。

　　舍利弗当知诸佛语无异(至)要当说真实。

　　诸佛语无异者。显诸佛化道是同也。于佛二句劝信。法久二句显实。久后说实。可见从前所说皆非真实。此破昔之执。生今之疑。下文将非魔作佛。由闻此语也。

　　△二二行明释迦开三。

　　告诸声闻众及求缘觉乘(至)引之令得出。

　　上明显实。今明开三。显实必开三。开三必显实。佛佛道同。互现一边耳。告诸下。正明昔日所示之三。声闻为小乘。缘觉为中乘。我令二句。即拟六度菩萨。大乘也。何以知之。修六度即免四趣苦缚。未能入灭度。三祇百劫。乃得涅槃。逮之言远乃及耳。佛以二句。正斥三乘皆是方便。一总非实。后二句。出示三之意。引令出着。不得已而说三。非为真实。但是方便门耳。上略开三显一竟。

　　△二腾疑致请。分二。初经家叙疑。

　　尔时大众中有诸声闻(至)而今不知是义所趣。

　　由闻三伪一真。执动疑生也。有诸下。叙千二百疑。声闻从因称也。罗汉从果称也。独标陈如为疑首者。以佛最初成道。闻四谛法得解脱者。故下疑佛说一解脱义为言。成道一年度五人。二年度耶舍长者五十人。三年度三迦叶一千人。五年度身子目连各一百人。故有千二百五十五人。为常随众耳。及发下。叙四众疑。即有学众也。上斥三乘皆是方便。叙疑但在二乘者。以执重疑深。故偏举耳。下文云。求佛诸菩萨大数有八万。亦皆有疑。故知三乘佥疑。偏举二乘也。何故殷勤等者。谓今者世尊何故出定之后。殷勤称叹方便。前云无数方便引导众生。又云佛以方便力。示以三乘教。若然。则四十年来所说皆方便权巧耶。我等所证亦方便耶。此疑方便。佛所得法甚深难解者。谓今世尊何故而作是言。佛所得法甚深难解。前云诸佛智慧广大深远。成就希有难解之法。若论佛所得法。三乘大小之别。谛缘始终之理。穷神尽奥。谅无余蕴。今日何故又言甚深。若然则今日难解之法。非昔日之法乎。今日甚深之法。深于昔日之深乎。此疑实智。有所言说意趣难知者。谓今者世尊何故又言。有所言说意趣难知。四十年来。亲见如来色心业胜。耳提面命。有所言说。我等已知之矣。何故今日言难解难知。若然。则昔日之所解。更有未解之旨乎。昔日之所知。更有不知之意趣乎。此疑权智。今日何故又言一切声闻所不能及。于三乘人独说我等不及。我等既不知。而菩萨能及之乎。抑菩萨不知之乎。此疑己等不知。又佛一代所说唯一解脱义耳。昔日赞叹三乘是真出要。此佛说一解脱义也。我等依而行之。亦得此解脱之法。遂出生死。证得涅槃。师资之分尊卑有别。师资之道解脱则同。何故如来成就。我等不知。将非解脱之名同。而理有异乎。岂如来之所证。证于我等未证乎。我等之所证。证于如来之不证乎。若尔。何故同出生死。不尔。何故见斥我等。此疑己所证。三乘既皆方便。不知何为真实。言既异常。理必神怪。及门之徒。蹶然有疑。故云我等不知是义所趣。

　　△二当机正请。文有三请二止。合前为三止。初止为理深难解。初请为自他求决。二止为惊疑不信。二请为久植必解。三止为谤必堕苦。三请为利根得益。且初请。有长行偈颂。长行又二。初陈疑。

　　尔时舍利弗知四众心疑(至)甚深微妙难解之法。

　　心疑者。根心之疑也。一光圆现。二士酬酢。其疑犹缓。出定叹斥。三乘方便。久后说真。动彼昔执。摇荡其心。忧兕不泰。所疑者急也。身子以尽智无生智。知四众心疑。自亦未了然矣。诸佛下疑权。甚深下疑实。

　　△二陈请。

　　我自昔来未曾从佛(至)甚深微妙难解之法。

　　我自下陈己请。今者下陈众请。何因何缘。应下大事因缘。身子疑为法说得记之案。阿若四众等疑。为后二周得记之案。疑乃悟之关也。不疑则不开悟。不开悟则不得记。疑有浅深。根有利钝。所以法有三周。记有先后矣。

　　△二偈颂。偈有十一行。分五初三行半颂疑二智。二三行总颂三乘四众疑。三一行半别颂自己疑。四一行别颂三众疑。五二行总明同疑致请。且初三行半。颂疑二智。

　　尔时舍利弗欲重宣此义而说偈言。

　　慧日大圣尊久乃说是法(至)诸佛之所得。

　　三智圆明。能破痴暗。故云慧日。又天无日不见四时运化之功。佛无慧不见三乘修证之道。故以慧喻日。久乃之久。应上久后言。是法。指上说真实。道场所得。指自行权实。应上道场得果。无能发问。应上诸佛弟子众。乃至不退菩萨。不能测佛智。我意难测者。应上假使如舍利。亦复不能测佛智。亦无能问者。谓不退菩萨及我身子。既不能问。则亦无有能问者矣。出定称叹所行道。自行权也。佛所得智慧。自行实也。

　　△二三行。总颂三乘四众疑。

　　无漏诸罗汉及求涅槃者(至)愿佛为解说。

　　及求一句。即六度菩萨。犹兽名。性多疑。闻有声则豫上树。是事。指久后真实。三乘方便。

　　△三一行半。别颂自己疑。

　　于诸声闻众佛说我第一(至)为是所行道。

　　究竟法果也。所行道因也。此二句两向。若就不能测佛智言。谓为是佛究竟果法耶。为是佛因修所行道法耶。若就斥三乘皆方便言。疑三乘各有因果。若云方便非真实者。为是所证果非真实耶。为是所行因非真实耶。

　　△四一行。别颂三乘疑。

　　佛口所生子合掌瞻仰待愿出微妙音时为如实说。

　　闻佛说法。法身得生。故云佛口所生。以三乘学人皆倾诚仰待。愿出妙音如实说也。

　　△五二行。总明同疑致请。

　　诸天龙神等其数如恒(至)欲闻具足道。

　　数如恒沙。其人多也。求佛菩萨。其根大也。万亿国土。其来远也。合掌敬待。其心诚也。欲闻具足道者。言此多众大根之人。皆从远方而来。至诚之极。非求半珠。在获全璧。应上我今已具得。身子求心切而请辞迫。故一闻法说。即领解得记。亦有由矣。

　　△二止。为惊疑不信。

　　尔时佛告舍利弗(至)诸天及人皆当惊疑。

　　连言止止。不屑之严也。天人惊疑者。惊为怪诞。疑必不信。不信必起谤法之愆。说之无益。不说无损。不若止之。

　　△二请。为久植必解。

　　舍利弗重白佛言(至)闻佛所说则能敬信。

　　尔时舍利弗欲重宣此义而说偈言。

　　法王无上尊惟说愿勿虑是会无量众有能敬信者。

　　重言惟愿者。因止之愈严而请之愈切。足见悟机之熟也。然日光不为无目而隐。佛法岂为痴者而默。况今会中无数众生。曾见诸佛。宿种非浅。善根成熟。一闻大道。担当不怯。智慧超拔。入耳即信。勿以人天惊疑为虑。不疑者多。而敬信者广。当为信者说。则损者少。益者多。何得不说乎。纵有不信以结信受之缘。无慈之慈慈之大矣。说则两益。止则双伤。岂可因少疑而害多信。缺其慈悲矣。

　　△三止。为谤必堕苦。

　　佛复止舍利弗(至)增上慢比丘将坠于大坑。

　　尔时世尊重说偈言。

　　止止不颂说我法妙难思诸增上慢者闻必不敬信。

　　佛法常仪。一请便说。况今无问自说。反再请而不许者。正为增上慢辈耳。上以天人不信为辞。此以增上慢为辞。言缓意迫。轻重渐及。佛慈而威又可见矣。大坑即地狱。凡人不信佛言。则堕地狱。岂可说法令人招苦。惊疑不毁。其障犹轻。增慢之流。望望而去。若将浼焉。怨生心。谤于口。必堕地狱深坑。万苦不反。不惟无益而且有损。是以辞之深而绝之至也。

　　△三请。为利根得益。

　　尔时舍利弗重白佛言(至)长夜安隐多所饶益。

　　尔时舍利弗欲重宣此义而说偈言。

　　无上两足尊愿说第一法(至)则生大欢喜。

　　此身子又以类己多者为请。生死无明为长夜。涅槃果德为安隐。从佛受化必能敬信。永别生死长夜。得大安隐之乐。所益多矣。偈中初四句为己求。愿说等者。由前斥三乘是伪。又闻久后说真实。在二乘未知法华是实。但据斥三非真。三外必更有法。故云第一法。是会下为八部求。文殊谓诸人今当知等是也。我等下为同道者求。所谓诸求三乘人等是也。文淡义浓。求之深而语益该矣。则会中虽有不信之人。佛亦不能顾其难而欲慈悲矣。上略开三显一动执生疑已竟。

　　△二广开三显一断疑生信。文分三周。一法说一周被上根。二喻说一周被中根。三因缘一周被下根。初法说一周分五。一正法说。二身子领解。三如来述成。四与之授记。五四众欢喜。且初正法说。有长行偈颂。长行分三。初许说。二受旨。三正说。且初许说。

　　尔时世尊告舍利弗(至)汝今善听当为汝说。

　　汝已二句。顺许也。洪钟在架。扣无不应。殷勤三请。岂得不说。虽欲无言。不可得也。汝今下。诫许也。谛听是闻慧。善思是思慧。念之是修慧。大经明四善法为涅槃因。一亲近善友。二听闻正法。三思惟其义。四如说修行。惟此四法。是涅槃因。善友即如来。余三即三慧也。分别解说四字。按品题正是方便。论文义。则为一经应前启后之大关键。初佛止云。止不须复说。身子请云。是事为云何。愿佛为解说。第三止云。止止不须说。身子请云。惟垂分别说。则分别解说四字。元是身子请辞。佛今允可。但加吾当为汝四字此论文势相承之妙。若论所诠义者。前云是法不可示。言辞相寂灭。可容分别乎。又云无漏难思议。甚深微妙法。可容解说乎。则知佛所得法。元不可分别解说。今云吾当等者。是为身子等无有能得解者。不得已而以言语为方便。将诸佛所知不可示者而分别之。将佛所证不可思议者而解说之。下文自如是妙法以去。皆为二乘人分别解说也。说此语时下。拣许也。五千在座。如来三止。今将许说。威神遣去。故礼佛而退。五浊障多名罪重。执小翳大。名根深。未得三果谓得三果。未证无学谓证无学。名增上慢。有如此失者。谓有障执慢三种之失。所谓黄流不注瓦缶。福泽不降淫人。诸佛心印。岂薄德所堪。是以不住也。不制止者。佛法常仪。默为应允。制如天子称制之制。敕命也。上闻开三显一。言约义隐。犹未生谤。足作系珠因缘。去则有益。若闻广说。乖情起谤。住则有损。是故不制止也。问。五千在座。既不蒙益。去有何益。答。此非当机。是结缘人耳。昔大通时。亦有无量众生心生疑惑。世世与师俱生。今皆得度。乃至如来灭后犹故未尽。此五千亦尔。尔时下。佛自述不制止之意。乃佛自慰之辞。后文今我喜无畏者是也。枝叶细末。不任器用。斥五千非载道之器。寻常在语言上做工夫。鬼窟里作活计。摘叶寻枝。莫穷其本。大品云。攀附枝叶。弃于根本。是人为不黠。即此义也。贞本干也。对枝末言。实果实也。对华叶言。凡物有干实。不愁无枝叶。若有枝叶而无干实。则何益也。此句美在会之众为大器也。退亦佳矣者。应知上慢不全无法。但以浅位自谓增上。名增上慢。既以小自翳。复妨他大光。今退无谤法之愆。复无障他之过。故云佳矣。上枝末未去。故如来三止。真实愿闻。故下身子四请。师弟鉴机。非徒靳固也。此五千慢流。乃金口所唱。序中为权。云何通耶。大师必有洞见如来心宗之处。不然。何故诸佛许之。今有三义。知是权现。一者灯明六十小劫说经。会中无有一人身心懈倦。则知高会如栴檀林。岂有凡材。此五千于未出定前。已契离言之旨。今闻许说。故礼佛而退。二者若实慢人。则望望然而去。今既礼佛而退。默契此理。以此法离言。今许分别解说。乃落二落三之谈故。三者尊佛语故。由前云若说是事等。此五千假饰慢流。为进会中增慢之俦耳。不然。序文大违经文。汝今下。结许。善听者。诫其详审而听。不可卤莽。莫著名相。果能句下翻身。言中得意。脱体而会。方不徒说。

　　△二受旨。

　　舍利弗言唯然世尊愿乐欲闻。

　　唯诺也。唯声速而质。诺辞缓而文。礼记云。父命唯而起。师命亦然。乐闻者。如渴思饮等。

　　△三正说。分二。一明四佛章。广上诸佛权实二智。二明释迦章。广上释迦权实二智。上句逗少是文略。总云诸佛是人略。但开三显一是义略。此下章句多是文广。明五佛是人广。明六义是义广。六义者。一叹法希有。二说无虚妄。三开方便四示真实。五举五浊释权。六拣伪敦实。叹法令生尊重。无虚谬止其诽谤开方便使莫执小。示真实使其悟大。举五浊示必施三。拣虚伪要必真实。于五章中。一一应备六义前后互出不具足者。盖如来巧说不烦文耳。且初四佛章。分二。初总明诸佛。二别列三世。初总明诸佛中。应有六义。今但四义。一叹法希有。二说无虚妄。三开方便。四示真实。缺二指后文耳。且初叹法希有。

　　佛告舍利弗如是妙法(至)如优昙钵华时一现耳。

　　法喻双举。即出题名。时乃说之者。诸佛同出五浊。必前开三。如今世尊。四十余年始显真实。久默斯要。不务速说故。久不说者。为人不堪故。时未至故。五千未遣故。今人已堪。时已至。五千已去。决定说大乘故。又向上一乘。圣人存而不论。论而不议者。待时也。非时而说者。失言也。时而不说者。失人也。时而后说者。人不厌其所以言。言不失其所以人。机会两得。故云时乃说之。优昙华者。此云灵瑞。亦云瑞应。三千年一现。现则金轮王出。表三乘调熟已后。方说妙法。授法王记。般泥洹经云。阎浮提内。有尊树王。名优昙钵。有实无华。若金华生者。世乃有佛。乃佛之兆也。施设论云。绕赡部洲。有轮王路。广一逾缮那。无轮王时。海水所覆。无能见者。若轮王出。海水减少。金沙路现。此华乃生。作金轮之先兆也。问。如是之法。时说时现。夫一时字有何义耶。答。一是从渐说顿。以最后为一时。一是因顿说顿。三际平等。是无时之时。名为一时。如莲华无始无终。以明一相一味之旨。问。有以青白论莲色。是非莫决。可得义否。答。佛在处以莲瑞表圆行开敷之相。初无五色之云。若以色论。则是随机随教而见。今法华一相一味之教。但取喻莲华。那论青白。问。一相一味。权实互彻。请以义示。答。三乘之权。是分证之真。一乘之实。是对待之真。皆是接引之辞。只须权实互融。大小迹忘。如太虚空。无内外相。如一莲华。无同异相。法喻双举。理固如是。

　　△二说无虚妄。

　　舍利弗汝等当信佛之所说言不虚妄。

　　汝等当信者。劝信无虚妄人。说无虚妄法也。此理至深。理与昔异。此言至妙。言与昔反。此行至普。行与昔乖。此人至胜。胜于昔劣。恐物生谤。故劝信也。

　　△三开方便。

　　舍利弗诸佛随宜说法(至)唯有诸佛乃能知之。

　　诸佛下开三。随宜等者。文承于前。义释于上。谓诸佛法妙。以时而说。如优昙华。以时而现。而不虚妄者。是何法也。有何妙也。法者。即我出定所叹。诸佛随宜所说。方便权法。妙者。其间随宜所说。而佛意在实。物莫能解。故言意趣难解。所以下释。举今佛之权能。释诸佛之方便。巧慧同故。借此释彼。谓诸佛随宜说法。意趣难解者。何也。且勿论诸佛随宜难解为妙。即我成道已来。以种种等。演说诸法。诸佛方便亦如我也。是法下结。二乘用七识思量。六识分别。不知诸法妙义非思量分别也。佛意难知。唯佛与佛能了。禀教者谓三。诸佛知一耳。

　　△四示真实。分四。初标出世意。二重征出世意。三正明出世意。四结成出世意。且初标出世意。

　　所以者何诸佛世尊唯以一大事因缘故出现于世。

　　出对入言。现对隐言。一者一实相也。非三乘五性七方便。故言一。大者其性广博。博三乘五性七方便。故言大。诸佛出世之仪式。故名事。众生机感名因。佛乘机而应名缘。又佛知见为大事。生佛无二名一。众生性具为因。善友开发为缘。四十年前权说此知见。今但实说此知见。谓诸佛证此如实之相。乘此实道出现于世。只要众生得此实相。惟为此事。曾无他事。

　　△二重征出世意。

　　舍利弗云何名诸佛(至)一大事因缘故出现于世。

　　将欲分别。更重提起。以为言端。又此大事。佛所尊重。故重示之。如释论明父王欲多闻太子名。数数说之。无有厌足。

　　△三正明出世意。又分二。初明大事因缘。

　　诸佛世尊欲令众生(至)一大事因缘故出现于世。

　　法华论作三番释。一无上义。除一切智。更无余事。二同义。声闻辟支佛性法身平等故。三不知义。谓二乘人不知究竟唯有一佛乘故。四为令证不退转地。现与无量智业等。论言次第。初开佛知见为无上。次示三乘同有佛性法身。虽明佛智无上。但恐佛独有。故次明三乘同有。虽三乘同有。而二乘不知。示其令悟。虽知而不得不退。故第四令得不退。二番约菩萨。开如上说。示者。诸菩萨有疑令知如实修行故。悟者。未发菩提心合发心故。入者。已发菩提令入法故。三番约凡夫。开亦如上。示其有佛性故。悟令外道众生觉悟故。入令入大菩提故。嘉祥云。开示约能化。悟入约所化。能化有大开之与曲示。但说有性为大问。言此是凡夫性。此是圣人性。因果理行。即曲示也。所化有始悟之与终入。豁然了知。故名为悟。修行契证目之为入。即始浅终深也。欲令二字。是佛本怀。众生指九界众生。故字应上因缘。清净二字从开字显。启闭曰开。佛知见三字。应指性具本有知见。佛即知见。持业释也。清凉云。性即知见。圭峰云。知见即本觉灵源。的指六根中性。诸经诠显不一。古德称谓不同。智者知是佛性。愚人唤作精魂。皆目此也。但为二障迷倒封闭。故开令显现。使得清净者。显是在缠之体。如眼被色染。乃至意被法扰。不开未即清净。一开即远离迷倒封闭。色是佛色。声是佛声。内之身心。外之世界。皆如来藏妙真如性。是为清净矣。出告曰示。谓出己所有以昭告于人也。佛之知见。即诸佛修证已成果德之知见。依主释也。众生有性具知见。而未逮修成。若但开其性具而不示修成。如矿金璞玉。终无究竟。故就己修证而告示焉。自惺曰悟。承上开示本有而自惺悟性具之知见也。亲到曰入。知见道者。修证果上知见之门路也。例如道谛。承上告示修成。而亲到修证境界也。前二在教。后二在机。一三属性具。二四属修成。又当知众生是九界别用之名。佛是一界同体之号。九界差别名众生知见。十界十如名佛知见。众生知见者。迷妄有故。覆真失性。有所不知。有所不见。遇缘住着。有知而贪。有见而求。故曰妄知见。楞严云。知见立知即无明本也。佛知见者。彻了实相万派根源。悟妙明体。无所不知。无所不见。如日照世。似镜现相。无心而应。无念而现。故曰真知见。今经云。如来观知一切诸法之所归趣。亦知一切众生之所心念也。舍利下结。

　　△二明会权归实。

　　佛告舍利弗(至)无有余乘若二若三。

　　昔日方便教化三乘。理实而言。但化菩萨。如彼穷子自谓客作。长者观之是真子也。三乘众行名之为诸。为圆故诸。即是一事。一事云何。唯以佛之知见开悟众生也。圆顿之教名一佛乘。降斯已还。皆名有余之说。即不了义。今言但以一佛乘者。纯说佛乘也。无有二三。以二三非本怀故。诸佛以此大事而教菩萨。以此而说法。以此而所作。以此而教化众生。二三之谈。岂真实哉。

　　△四总结出世意。

　　舍利弗一切十方诸佛法亦如是。

　　结文义长。序中因光横见万八千土。引古竖明二万诸佛。无不为实施权。会权归实。至于一切十方。刹海无尽。世界净秽。差别无尽。诸佛出世。亦无不先权后实。大事因缘。如此而已。故云法亦如是。上总明诸佛竟。

　　△二别列三世佛。分二。初别明三佛开权显实。二总结诸佛出现大事。初又分三。初明过去佛。二明未来佛。三明现在佛。应具六义。但出二义。四准前后。且初明过去佛。

　　舍利弗过去诸佛(至)究竟皆得一切种智。

　　过去诸佛者。即庄严劫诸佛。逆推即日月灯明。大通威音。雷音。云自在等。无数方便下开权。是法下显实。是法二字。及释迦章如此二字。皆指权为实。述其施权。意在显实。过去众生。从过去佛闻法得果。仍呼众生者。乃因名。何佛不从众生中而成哉。

　　△二明未来佛。

　　舍利弗未来诸佛(至)究竟皆得一切种智。

　　未来佛者。即弥勒等星宿劫诸佛。华光。山海慧自在。蹈七宝华等。皆未来佛也。开显可知。

　　△三明现在佛。

　　舍利弗现在十方(至)究竟皆得一切种智。

　　现在诸佛者。即贤劫中诸佛。亦即三变所集分身佛。妙音品净华宿王智。劝发宝威德上王等。是与释迦同时之教主。现在说法。国土之名各各不同。诸佛之号尊尊有别。立言设教。先权后实。无不同也。故曰虽说百千亿。无数诸法门。其实为一乘也。初标出世意。次明开显可知。

　　△二总结诸佛出现大事。

　　舍利弗是诸佛(至)欲令众生入佛之知见故。

　　上明四佛章。广上请佛权实二智已竟。

　　△二明释迦章。广前释迦权实二智。于六义中无叹法希有。就分五。初开方便。二显真实。三举五浊释权。四拣伪敦信。五说无虚妄。且初开方便。

　　舍利弗我今亦复如是(至)而为说法。

　　先权后实。与诸佛不异。故云亦复如是。知诸下开权。种种欲者。即五乘根性乐欲也。过去名根。能生为义。现在名欲。取境为义。未来名性。不改为义。深心所著。即根也。方便力者。即随宜开三乘权法也。

　　△二显真实。

　　舍利弗如此皆为(至)尚无二乘何况有三。

　　如此二字。承前开方便意在于实。古德云。𪄕鸱树上啼。意在麻畬里。十方下。称实而显。十方世界无非法界真如妙理。湛一如空。尚无二乘之名。何况有三哉。但随根性。投其好乐。不得已而隐一实施三权耳。

　　△三举五浊释权。分二。初标名显相。

　　舍利弗诸佛出于五浊恶世(至)见浊命浊如是。

　　世本非恶。因浊故恶。浊者如土投水。水失清洁。土亡留碍。容貌汩然。名之为浊。此经五浊。与楞严不同。彼自晦昧已来。九界俱浊。唯佛为清。欲示澄浊顿入涅槃义。乃穷源也。今经局在秽土减劫。明诸佛隐实施三。由于五浊恶世。正显善权方便。不可思议。乃截流也。人寿八万减至三万。未名为浊。至二万岁为五浊始。释迦出世。正值百岁时也。劫浊无别体。四浊炽盛。假立此名。众生浊亦无别体。揽见慢果报三法假立。烦恼以五钝使为体。见浊以五利使为体。命浊以连持色心。寿暖识三法为体。四浊增剧。聚在此时。瞋恚增剧刀兵起。贪欲增剧饥馑起。愚痴增剧疾疫起。三灾起故。烦恼倍隆。诸见转盛。粗獘色心。恶名秽称。摧年减寿。众浊交凑。如水奔昏。风波鼓努。鱼龙搅扰。无一憀赖。时使之然。此劫浊相也。当此之时。世衰道丧。人事杂乱。求其上古无为清净之世不可得矣。贪海纳流。未尝饱足。未得患得。既得患失是也。瞋虺吸毒。挠诸世间。狐假虎威是也。痴暗顽嚚。过于漆墨。世之造黑业是也。慢高下视。凌忍无度。恃才势伎巧是也。疑网无信。不可告实。世之不真实是也。若此则心烦恼热。贪瞋互起。空华翳眼。狡诈横生。此烦恼浊相也。当此时。举天下求一不识不知。守纯抱朴者。不可得矣。揽于色心。立一主宰。喻如黐胶。为物不着。流宕六道。处处受生。此众生浊相也。如此众业相生。不奔命于名势。即匿心于财货。不淹没于色声。即羁縻于情识。求其果腹而嬉。击壤而歌者。不可得矣。无人谓有人。有道谓无道。十六知见。六十二等。如罗网稠林。缠缚屈曲。不能得出。此见浊相也。如此邪知妄见。淳风雕削。道德浇漓。情窦日开。浑沌日死。执断执常。计因计果。求其真知真见。不可得矣。朝生暮死。昼出夕没。波转烟回。瞬息不住。此命浊相也。如此短年促寿。嗜欲愈深。天机愈浅。风云气少。儿女情多。求其了达自然慧命者。不可得矣。五浊体相。如此而已。若论五浊次第。烦恼见为根本。从此二浊成于众生。从众生有连持命。此四经时为劫浊。今不次。义勿错。

　　△二乘时开三。

　　舍利弗劫浊乱时(至)于一佛乘分别说三。

　　如来出世。正值此五浊杂乱之时也。以良心丧灭。浇漓非常。人不遂生。物不安理。故云乱时。举劫浊四浊全该。众生罪垢深重。纵贪瞋痴。在己者拔一毛而利天下不为。在他者纵贪婪而不厌。嫉人之贤。妒人之能。三途苦本。众恶根基。五浊障重。智浅根劣。至愚至痴。难调难伏。若不随其所好。投以大法难矣。故诸佛不得已而于一佛乘分别说三。止啼黄叶。岂真金钱哉。

　　△四拣伪敦信。分二。初拣别真伪。二开除释疑。初又二。初不闻不知非真弟子。

　　舍利弗若我弟子(至)非阿罗汉非辟支佛。

　　弟子与师。神交气聚。命脉相关。随顺师法。继续传灯。有所言说。谛信无疑。罗汉具智断之能。辟支有觉悟之智。举一三反。闻即解了。法王法中。虽有二乘之名。而无二乘之实。如来出世但教化菩萨而已。那有二乘。不过假立以引之耳。昔三之权。今一之实。传此乃真弟子。悟此乃真罗汉。觉此乃真辟支。今我弟子。自谓罗汉辟支。不闻不知但教菩萨事。无二无三之旨。此非佛弟子。非阿罗汉。非辟支佛。

　　△二闻不信受成增上慢。

　　又舍利弗是诸比丘(至)若不信此法无有是处。

　　此敦逼时众令信受也。五浊障重。暂令息苦。故说见思断尽名为罗汉。不复受生名最后身。出同居分段苦轮。名为涅槃。无明别惑尚在。何得名罗汉。变易生死浩然。何得名最后身。化城未是宝所。何得名究竟涅槃。倘自以为足。不复进求无上菩提。皆是增上慢人耳。所以下反显。若实得阿罗汉者。今闻此经即便信受进求菩提。不信此法者未之有也。此辈未得罗汉而谓罗汉。未得最后身而谓最后身。未得涅槃而谓究竟。岂不是增上慢哉。

　　△二开除释疑。

　　除佛灭度后现前无佛(至)于此法中便得决了。

　　承上若佛在世说此经。不信不受成增上慢。即开云。除佛灭后现前无佛。许此一类偏执权经。不信圆法。听许非增上慢。是无佛处容可称尊也。听许者何。以灭后虽有此经。求其受持及解义者难得其人。人既难遇。致此辈不信不受不闻不知。所以听许非慢也。若遇下释疑。恐疑曰。若灭后罗汉不遇此经。不遇诵持之人。则当永滞小果。终不闻耶。故释云。是人虽生灭度之想。舍命已后。便生有余之国。值遇余佛。于此大法。一言之下。便得决了。又余佛者。四依菩萨也。罗汉遇之闻经决了。又修念佛定。见十方佛为说决了。又行人苦到忏悔。见佛为说。亦得决了。拣伪敦信竟。

　　△五说无虚妄。

　　舍利弗汝等当一心(至)无有余乘唯一佛乘。

　　先劝信迦文实说。次劝信诸佛诚言。所以止疑谤也。然此勉励当机者。上来三请之笃。故世尊婆心大切。一纵一夺。乍抑乍扬。展转至此。无上妙理。八字打开。满盘托出。只欠当机一信解耳。故结劝云。汝等当一心等。若待思而后知。见而后信。当面错过。不知几千里矣。惟在句下承当。直信不疑。便能通身显露。脱体全彰。诸佛称性而说。言不虚妄。但发肯心。必不相赚。此而不信。吾末如之何也已矣。上长行已竟。

　　△二偈颂。共有一百二十一行。分二。初四行一句。颂上许答。二有一百一十六行三句。颂上正法说。且初四行一句。颂上许答。

　　尔时世尊欲重宣此义而说偈言。

　　比丘比丘尼有怀增上慢(至)舍利弗善听。

　　上慢我慢不信。四众通有。但出家修道得禅。谬谓圣果。偏起上慢故。近事男挟财势等。多起我慢故。近事女智浅偏僻。多起不信故。不自见过者。三失覆心。藏疵扬德。不自省察。是无惭人也。若自见过。是有智人也。缺漏者。律仪有失名缺。定共道共有失为漏。无道定故内起恶觉。如玉含瑕。无律仪故外动身口。如玉露疵。护惜即覆藏也。覆罪者恐彰己短。护惜者恐失利养。小智者不得学无学智。而有世间小慧。糟酒之滓也。糠米之皮也。五千但有世间禅。而无无漏禅定润如糟。但有文字解。而无理慧之实如糠。喻此众内无实智。一向空腹高心。执着声教。如糟糠之滥于五谷也。今佛开大机显大用。不向语言中作活计。正欲筛簸糠秕。独存实仁。彼等见如此之威德。故礼佛而退。故云佛威德故去。若斯人者。薄福少德。不堪受是一乘之大法也。此众二句。颂佛自慰。舍利一句。颂许答也。此中缺漏以破器责之。瑕疵以玷病责之。糟糠以不醇粹责之。小智以无大智责之。枝叶以不贞实责之。惟有过故缺漏。缺漏故护惜。护惜是小智。小智是鲜福德。鲜福德故不堪受大法也。

　　△二有一百一十六行三句。颂上正法说。分二。初七十三行一句。颂四佛章。二四十三行半。颂释迦章。初四佛章分四。初三十四行三句。颂诸佛。二二十七行半。颂过去佛。三六行半。颂未来佛。四四行半。颂现在佛。且初三十四行三句。颂诸佛。然与长行有三异。一彼此互无。长行有叹法无五浊。今颂有五浊无叹法。二前后间出。长行先叹法次不虚开权显实。今颂先开权显实后明不虚。三开合不同。长行劝信不虚合说。今分劝信隔于不虚。又长行以释迦方便。释诸佛之权。今颂中以释迦显一。释诸佛之实。正显佛佛道同故也。文分为五。初五行三句。颂诸佛开权。二十三行。颂诸佛显实。三四行半。颂诸佛劝信。四九行半。颂诸佛五浊开三。五二行。颂诸佛不虚。且初五行三句。颂诸佛开权。

　　诸佛所得法无量方便力(至)为是说涅槃。

　　所得法。即道场所得权实法也。方便逗机故言无量。照九法界机。说七方便教。九是所被。教不出七。说七被九。渐令入实。随何等机说何等法。遇机便逗。无有一定。故云无量方便力而为众生说。现起希望名念。法门不同名种种。心念存于中。事业彰于外也。过去所习名性。现在乐欲名欲。心念不一。事业不一。故云若干。善恶业者。七方便人。传迭论善恶。先世善恶若干差别。非一缘一喻一方便所能度脱。唯佛权智照了。随其机宜。说九部法。投其念欲。令其欢喜也。修多罗契经也。伽陀云孤起。不重颂也。本事者。说本昔世界事也。本生者。说本昔受生事也。未曾有者。种种神力。众生怪未有也。因缘者。一切佛语缘起事。皆名因缘也。譬喻者。月隐重山。举扇类之。风息太虚。动树训之。祇夜云重颂。优波提舍云论议。如上九部。言昔施权。为七方便人说也。若十二部。更加方广。授记。无问自说。钝根下结施权意。前世根钝。今世无机。不堪闻大。故言不行深等。前世贪着障重。今世众苦所恼。故唯可闻小。故言为是说涅槃也。

　　△二十三行。颂诸佛显实。分二。初三行。颂大事因缘。

　　我设是方便令得入佛慧(至)以故说是经。

　　长行先明出世大事因缘。开示悟入佛知佛见。次明会权归实。但一佛乘无有余乘若二若三。今颂会归之意明显。开示悟入总以佛慧大乘摄之。承上谓此涅槃。是一时权设。非决定说。非真实说。其实潜巧密诱。令入佛之智慧。但不曾说汝等当成佛道。所以未曾说者。根未熟故。时未至故。今之根器既熟。说时已至。乃决定说。真实说。撤去籓篱。直授大乘平等实相妙法。故云决定说大乘也。又当知往昔所说九部之法。皆是随他意语。非我本怀。九部随顺众生。入大乘是佛本怀。以是之故。先说此九部经也。

　　△二十行颂会权归实。

　　有佛子心净柔软亦利根(至)此事为不可。

　　有佛子下。颂但教化菩萨也。心净者。不与万法为侣。诸尘作对。非若贪着五欲。如痴蝇粘喃不肯放舍也。柔软者。调伏柔和。易受化度。非若刚强粗犷。如狂象难调难伏也。利根者。见鞭影而即行。非若乐着小法。如驽骀策之不进也。近佛行道。因深缘胜。非若遇佛不求胜法。当面错过也。如斯方是大根。方称佛子。堪受大法。不独为说大法。亦复授记成佛。疑云。如此佛子。为说大法宜矣。何故又授记耶。答。以深心故乐修一切善法。念佛故志求无上菩提。持戒故具足清白梵行。若此人者。一闻授记。大喜充身。一肩担荷。由彼发心既深。念佛又切。持戒又净。佛知其心。又知其行。是故为说大乘。声闻下。正明会归。然此大乘平等之法。不说则已。若说此法。无论三乘人天。但得一偈染神。皆得成佛。如伽陀药。但得沾唇。无疾不瘳。不可有一毫疑虑存于胸中也。无疑二字。乃唤醒之辞。问。佛道悬旷。经劫积行。一偈成佛。何其易耶。答。佛性在缠。如神珠之在衣。小向外求。故甚大艰难。今经直指当体。故不求自得。一偈成佛。庸何疑焉。十方下。正颂但以一佛乘为众生说。无有余乘若二若三也。诸佛下。颂上诸有所作常为一事也。唯此一事不以小度者。常为一事之意也。佛自住下。释上不以小度之意。平等之理。生佛共同。以斯道觉斯民。圣人之任也。不以斯道。觉以余道。岂平等乎。夫道非一人之道。乃天下人之道。欲天下之人。共道于天下之道。斯则以道公人。方称圣心。岂可独善而不及他哉。故云。若以小乘化等。

　　△三四行半。颂诸佛劝信。分二。初二行半举果劝。

　　若人信归佛如来不欺诳(至)为说实相印。

　　信根成就。归敬于佛。载道之良器也。如来二句。谓若信归我。我则待之以诚。不欺小机。不诳末学。不贪法利。不嫉物胜也。佛心清净。无明悭垢。众恶已断。净心中说。内心可信也。无畏者。圆证三大。位极四天。万灵仰德。群魔归化。何所畏乎。相严等者。即他受用身。略说有九十六种大人相。广说有十莲华藏微尘数相好庄严。洞然无碍。所谓十方世界一时开现也。众尊者。即华严中诸世间主。有四十二众。跽足而礼。袒诚致敬。或雨华奏乐。香盖弥空。称功诵德。辞流若海。身相炳着。光相端严。内无暗惑。外有光明。为众所尊。外色可信也。释论云。诸小乘经。若有无常无我涅槃三印印之。即是佛说。修之得道。无三法印即是魔说。大乘但有一法印。即诸法实相。名了义经。能得大道。若无实相印。是魔所说。又一乘实相心印。如世国玺。代代相禅。得此为真天子。又将相之权。以印摄事。得者上承王命。下服兆姓。一时无权。法无所施。千佛授受。唯传心印。得此心已。为真佛子。绍佛位。行佛事。威德无畏。不为魔坏。未得不为魔坏者。难矣。

　　△二二行举因劝。

　　舍利弗当知我本立誓愿(至)皆令入佛道。

　　本愿。即宝藏佛时所发五百大愿也。我昔誓愿。非但自誓菩提。亦誓众生同入佛慧。今酬誓故说。是亦可信。此举昔誓。如我下明愿满。问。佛初立誓。誓度一切。今众生尚多。愿云何满。答。三世益物。无有穷已。且约一期机熟得度而言。即名愿满也。

　　△四九行半颂诸佛五浊开三。分四。初一行总明五浊障大。二六行别明五浊障大。三一行明为五浊故说小。四一行半明为大故施小。且初一行。总明五浊障大。

　　若我遇众生尽教以佛道无智者错乱迷惑不受教。

　　中含云。劫初光音天。下生世间。无男女尊卑。众共生世。故言众生。据最初说也。若揽众阴而有。假名众生。据一期受报说也。若言处处受生。故名众生。据业力五道流转说也。正法念经。有十种众生。谓长短方圆三角青黄赤白紫也。长者。在地狱时。身受无边苦。心念无边恶。畜生时。身相吞啖。心相逼恼。鬼时。身若烧山。心如沸镬。人时。身作不饶益事。心念不饶益事。天时。纵逸嬉戏。不闻正法。是生死长也。短者。在地狱能一念寂静心取戒。畜能一念静心归三宝。鬼能一念心净诸根。人修六度孝养等。天时舍天乐修梵行。是名短也。方者。如郁单越。于一切物。无我我所。舍身上天。从天又上升。唯向善处。方楞也。圆者。唯在三途四趣。团圞圆转。如旋火轮也。三角者。善恶无记三性。在生死中不脱也。青者。恒在黑暗地狱也。黄者。饿鬼饥羸萎黄也。赤者。畜生相啖。递相流血赭然也。白者。人天白业善道。如天死。余天语言。汝生人道去。人死。知识语言。汝向天上去也。紫乃修罗。谓天鬼畜如紫间色也。众生以苦恼自煎。诸佛以大悲济物。悲与苦对。故云相遇。又佛如众生如。一如无二如。天性相关故。若遇众生。教以人天四谛六度等法。我则堕闇惑悭贪偏僻。止免三途青黄等生死。止出二十五有。非教佛道也。皆令众生同得实相妙慧。是出世本怀。故云尽教佛道。无智则错乱修习。迷惑则不受大法。遇则尽教佛道。故五浊不能障大。无智不受。故云障大。

　　△二六行。别明五浊障大。分互。初二行明众生浊。二一行明命浊。三一行明见浊。四一行明烦恼浊。五一行明劫浊。且初二行。明众生浊。

　　我知此众生未曾修善本(至)备受诸苦毒。

　　善本者。真如实相也。不依此种善根。故不感大。善根劣也。五欲者。色如热金丸。执之则烧。声如涂毒鼓。闻之必死。香如憋龙气。嗅之则病。味如蜜涂刀。䑛之则伤。触如卧师子。近之则啮也。此五能生行人乐欲之心。故名五欲。即诸恶之本。恶业强也。痴即无明。爱即贪爱。从痴有爱。故现生苦恼。后堕三途。众生沉于六趣者。不出善恶。五戒人。十善天。悭贪鬼。抵突畜生。十恶地狱。瞋恚修罗也。经历六道。备受苦毒。众生浊也。

　　△二一行明命浊。

　　受胎之微形世世常增长薄德少福人众苦所逼迫。

　　微形有二。一揽四微所成故。二妄认蕞尔之躯故。处胎经云。五位增长。初七羯罗蓝。此云凝滑。状如凝酥。二七遏浦昙。此云疱。状如疮疱。三七蔽尸。此云凝结。状如就血。四七健男。此云硬肉。渐坚硬故。五七钵罗奢佉。此云形位。具诸根形故。经三十八七日出胎。从生至老死。故云世世增长。薄德二句。明命浊相也。大福德人。住胎如画宇。香风触之。渐渐增长。少福人。臭风触之。众苦逼迫。如胎经中说。又微形者。非胎中微小之形。乃中阴隐微之形。以生生投胎不断。故云世世增长也。

　　△三一行明见浊。

　　入邪见稠林若有若无等依止此诸见具足六十二。

　　五见交加。如稠林密茂。若有是常见。若无是断见。因此二见。生六十二。如外道计我有四句。谓色即是我。离色是我。色大我小我在色中。我大色小色在我中。四阴亦然。是为二十。三世为六十。并根本断常。共六十二见。五见中单举邪者。末世之下。此见多故。今之不礼塔寺。诽谤正法。拨无因果者。是也。

　　△四一行烦恼浊。

　　深着虚妄法坚受不可舍我慢自矜高谄曲心不实。

　　浮名幻利。认为真实。故云深着。坚受即贪也。根本举贪慢。小随举谄。以摄其余。打自大鼓。竖我慢幢。故云矜高。摇尾乞怜。心意屈曲。故云不实。

　　△五一行明劫浊。

　　于千万亿劫不闻佛名字亦不闻正法如是人难度。

　　长时无佛法。人事杂乱。四浊聚时。名劫浊。难度者。五浊障重。不信一乘。则不可度也。别明五浊障大竟。

　　△三一行。明为五浊故说小。

　　是故舍利弗我为设方便说诸尽苦道示之以涅槃。

　　此说四谛法也。谓五浊障重。大法难投。不得已而说四谛。方便以渐引之。苦即苦谛。义含集谛。道即道谛。涅槃即灭谛也。

　　△四一行半。明为大故施小。

　　我虽说涅槃是亦非真灭(至)来世得作佛。

　　五浊障大。故说三界惑尽。为得涅槃。但是方便。则非真灭。无明别惑尚在。变易生死浩然。岂真灭耶。若了诸法从本以来。未曾动着一毫。性自真常。体自寂灭。则为真灭矣。法虽本寂。若不修道。无由契会。故云佛子行道已。来世得作佛。上诸佛五浊开三竟。

　　△五二行。颂诸佛不虚。

　　我有方便力开示三乘法(至)唯一无二乘。

　　先明释迦开三。次明诸佛显实。今此下。正明不虚。前权后实。巧为五浊。施此方便。诚言不虚。勿生疑也。初颂诸佛章已竟。

　　△二有二十七行半。颂过去佛章。此章。广明微因小善。皆成佛道。正显一言一句。无非一乘之缘。一香一华。无非菩提正因。二乘何不自省。又未来未至。现在始行。构之虚言。不若验之实事。故于过去广明。只要二乘自信作佛耳。分二。初三行。略颂开显。

　　过去无数劫无量灭度佛(至)令入于佛道。

　　初二行开三。人时各异。氏族不等。不可以数量思量能知之者。是诸下显一。

　　△二二十四行半。广颂开显。分二。初一行半。总明方便助显。

　　又诸大圣主知一切世间(至)助显第一义。

　　正因佛性。即第一义。若用圆妙正观。则是实相方便。不称为异。今用五乘七方便而助显之。名异方便。即下六度小善称名供像等。六度乃正行。云何为异。以第一义中。即佛之一字以为异耳。良由众生乐欲不同。故诸佛方便有异。然方便虽异。助显则同。既显实已。此异非异。殷勤称叹。正由于此。

　　△二有二十三行。别明开显之相。分二。初二十二行。约众善显缘因功德。二一行。约闻经显了因功德。初分七。初二行约六度明开显。二一行约悲恋心明开显。三四行半约供舍利明开显。四三行约造佛像明开显。五三行半约画佛像明开显。六七行约供塔像明开显。七一行约称佛名明开显。且初二行。约六度明开显。

　　若有众生类值诸过去佛(至)皆已成佛道。

　　正因佛性。生佛体同。幻障若深。永不值佛。得值佛者。则是内因力强。得感出世之缘。然其深心所欲不同。所以诸佛说法亦异。在彼一时。或闻顿法。或闻渐法。或修布施等。或单修一法一行。或兼修余法余行。或专或助。种种不同。故云种种修福慧。前五为福。后一为慧。如是下开显。由今观之。皆已成佛矣。此中闻法智慧。似宜属于了因。让后闻法华故但属缘因也。

　　△二一行。约悲恋心明开显。

　　诸佛灭度后若人善软心如是诸众生皆已成佛道。

　　承上不但值佛闻法修行者成佛也。即诸佛灭后。能于如来起悲恋心。一念之间。舍恶从善。化刚为柔。在彼一时。似属人天二乘。由今观之。已成佛矣。

　　△三四行半。约供舍利明开显。

　　诸佛灭度已供养舍利者(至)皆已成佛道。

　　文中先造七珍八宝塔。次造香木凡材庙。承上不但悲恋心者成佛。即诸佛灭后。碎身若干。是诸人等。为供舍利而起塔。为供肖像而起庙。随人力之大小不等。其严饰有精粗文质不同。如金银以至木樒。玫瑰以至砖瓦。差别不可尽言。事业则殊。敬心则同。乃至积土为庙。聚沙为塔。童戏无心。功不唐捐。在彼一时。则谓功德或大或小。或有或无。由今观之。资一篑之因。成嶒崖之势。皆已成佛矣。玻璃。西方水玉也。玫瑰石珠也。说文火齐珠也。徐氏曰。火齐象珠赤色。起之层层各异。长安有木名樒。亦任造像。情[門@(亞*斤)]未开。纯和未丧。曰童子。乃未冠之称。如牛无角。山无草。亦名童。按佛示灭。既茶毗后。大迦叶言。如来舍利非我等事。自有国王大臣长者居士等。乐福田者。广修供养。我等事者。宜应结集三藏。勿合正法速灭。由此观之。迦叶传佛心印。以先务为急。人天乐种福田。以供养为先。就彼修供养时。所发三乘五乘之心愿不同。而过去佛之方便力故。久久之后。未有不归于佛道者。又经中造塔之法。如来十三级。支佛五级。四果如位。轮王无级。级者轮相也。今时人动辄起塔。以凡滥圣。为戾不轻。语云君子爱人以德。纵令弟子敬师。岂可陷师于滥圣之罪。又纵令死者冥冥。宁不显生者之碌碌耶。

　　△四三行约造佛像明开显。

　　若人为佛故建立诸形像(至)皆已成佛道。

　　承上文不但供舍利起塔庙者成佛。即随用何物建立形像者亦成佛矣。或刻木为形。雕铅为像。或聚实铜而溶。或抟土泥而塑。成之以胶漆。绘之以众彩。物有精粗。价有高低。心有诚否。愿有远近。在彼一时。功德似乎有大有小。由今观之。已皆成佛矣。鍮鉐黄铜似金。胶漆即脱沙像。优婆塞戒经。造像不许用胶。得失意罪。此经用者。古师云。外国用树胶耳。有云大豆汁可代胶清。造像功德经。有十一种功德。一者世世眼目清洁。二者生处无恶。三者常生贵家。四者身如紫摩金色。五者丰饶珍玩。六者生贤善家。七者生得为王。八者作金轮王。九者生梵天寿命一劫。十者不堕恶道。十一者后生还尊敬三宝。又云。若人临终发言。造像如𪍿麦。能除三世八十亿劫之罪。

　　△五三行半约画像明开显。

　　彩画作佛像百福庄严相(至)度脱无量众。

　　承上不但造佛像者成佛。即画像者亦然。至于肖影于帛。指画于地。自作使人。乃至童戏。诚敬不等。皆出作者之妙意。三宝功德。纯是诸佛之悲愿。在彼一时。则谓功德或有或无。由今观之。小善起于众生之事迹。印于藏识。永为菩提之果种。已成佛矣。但化二句。明成佛化他事。

　　△六七行约供塔像明开显。

　　若人于塔庙宝像及画像(至)如薪尽火灭。

　　承上不但起塔庙造像画像者成佛。即于塔庙宝像画像之前。修诸供养。皆得成佛。贝者大螺也。箫者虞舜所造。编小管为之。参差不齐。象凤之翼。今谓笙非也。临川王氏曰。大者二十三管。长一尺四寸。小十六管。长一尺二寸。又有洞箫。无底者之称。又箫者肃也。其声肃肃而清也。说文笛七孔。羌笛三孔。武帝时丘仲所作。笛者涤也。涤除邪秽。纳之雅正。长一尺四寸。琴者神农所作。长三尺六寸。象期之日。广六寸。象六合。五弦象五行。腰广四寸象四时。前广后狭象尊卑。上圆下方象天地。十三晖象十二月。余一象闰。后文王加文武二弦。亦名少宫少商。琴乃禁也。乃制邪淫正人心之乐也。箜篌师延所作。靡靡之乐也。后出于桑间濮上之地。盖空国候之所存也。其形小似鼓颡。今太庙有之。琵琶长三尺五寸。象三才五行。四弦象四时。手前推曰琵。手后推曰琶。呗此云赞颂。即梵音也。供像功德。献以香华。奏以伎乐。呗颂一音之小。散心一华之诚。或珍重肃容而礼拜。或仓卒高率而低头。虽敬有轻重。发心是一。无心之缘而积有心之因。有为之作阶于无漏之果。在彼一时。则谓功德必有差别。由今观之。已皆成佛。非但自成佛道。亦能化度众生入于涅槃。子果缚尽名无余。机薪既尽。应火云亡。故云薪尽火灭。

　　△七一行约称佛名明开显。

　　若人散乱心入于塔庙中一称南无佛皆已成佛道。

　　承上不但五尘三业供塔像者成佛。即散心称名亦成佛矣。南无此云归命。亦云度我。亦可云敬从。西国有事天像者。以金为头。盗来取之不能。称南无佛便取去。明日众谓天像失头。便是无天。天附人曰。盗称南无佛。诸天惊动。是故失头。众曰天不如佛。随事佛。盗称一声。尚得天头。况贤者称佛名乎。如人持一石置水必没无疑。若持百石置舡必不没。有恶人一死必堕地狱。如石置水。临终念佛得生西方。如舡力故使石不没而到彼岸也。又佛世一老人。求五百上座度。观宿世无善根不许。佛后度之证罗汉。上座问言。此人云何度证。佛言。此人于无量劫前。入山采薪。遇虎惧。念佛一声。善根成熟。所以得度。由其别无他善。久流生死。劫数长远。故非声闻道眼所知。既证罗汉。必成无上菩提明矣。夫散心称名。既已成佛。况一心不乱哉。一念相应一念佛。一曰相应一日佛。是心作佛。是心是佛。信然。上约众善显缘因功德竟。

　　△二一行约闻经显了因功德。

　　于诸过去佛在世或灭后若有闻是法皆已成佛道。

　　是法。指法华开显之法也。上来六度乃至像教。供养乃至称名。并是诸佛以异方便助显真实。尚得开之成妙缘因。况复此经正显真实。若有闻者即了因种。宁不成佛。在世者。及门脍炙其口。灭后者。私淑受学于人。闻广闻略。得文得义。至心散心。事非一概。亦得义论五乘差别。一历耳根。永为道种。若远若近。终因斯脱。未有一人不成佛者。此诸佛真实语。不可不信。上过去佛竟。

　　△三六行半。颂未来佛章。分二。初一行开三。

　　未来诸世尊其数无有量是诸如来等亦方便说法。

　　△二五行半显一。分三。初一行半正明显一。二一行明佛本愿。三三行重明开显。且初一行半。正明显一。

　　一切诸如来以无量方便(至)无一不成佛。

　　此中方便。即该前章缘因功德闻法。即摄前章了因功德。无漏智。即一切种智也。

　　△二一行明佛本愿。

　　诸佛本誓愿我所行佛道普欲令众生亦同得此道。

　　△三三行重明开显。

　　未来世诸佛虽说百千亿(至)导师方便说。

　　初一行。明开权终归一实。百千等。指五乘七方便一切权说。其实一句。出说权之意。说虽在权。意本在实。次偈释上说一乘。以唯一性故。谓若有二性。容有两乘。既唯一性。故说一乘耳。知法常无性者。知即证知。法即所证知法。谓色心等一切诸法也。常无性者。所证理也。即如无性理觉诸法故。云何无性。谓色心等从本已来。性相空寂。非自非他。非共非离。湛然常寂。故曰无性。而言常者。谓有来即无。非推之使无。故曰常无性。即无相性。无性性也。佛种从缘起者。有二义。一约因种。即正因佛性。故涅槃经云。佛性者。即是无上菩提中道种子。此种即前常无性理。涅槃又云。佛性者。即是第一义空。无性即空义也。缘即六度万行。是缘因佛性。起彼正因。令得成佛。是故说一乘者。唯以佛性起于佛性。更无余性。故说一乘。称理说也。体同曰性。相似名种。故关中云。如稻自生稻。不生余谷。此属性也。萌干华粒。其类无差。此属种也。二果种性。关中云。佛报唯佛。其理不差。即性义也。说法度人。类皆相似。此种义也。果之种性。缘真理生。故云从缘起。佛缘理生。理既无二。是故说一乘耳。意谓证理成佛。称理说一也。后偈重释前偈。言是法者。即前所知之法。所以常无性者。由住真如正位故。以缘生无性。缘起即真。由即真故上云无性。言法位者。即真如正位。故智论说。法性法界法住法位。皆真如异名。世法即如。故皆常住。谓因乖常理。成三界无常。若解无常之实。即无常而成常矣。常与无常。二理不偏。故涅槃况之二鸟。今于道场。证知一切世间无常即真常理。犹悬镜高堂。万像斯鉴。二而不二。不可言宣。以方便力假以言说。一尚假说。况有二三。清凉云。上法字指诸法。下法字指真如。言一切诸法皆住真如正位理中。既住于中。全体即如。性常相亦常。故云世间相常住。即诸法如义也。前解依此。肇法师云。皆指诸法。一切诸法。皆住法之自位。以缘生无性。一刹那间此法生。即此法灭。无容迁至余处。昔不至今。今不至昔。此不至彼。彼不至此。岂非法住法位乎。上未来佛章竟。

　　△四有四行半。颂现在佛章。分三。初一行半标出世意。二一行颂显实。三二行颂开权。且初一行半。标出世意。

　　天人所供养现在十方佛(至)亦说如是法。

　　此章应上长行。先标出世意。现在既尔。过未亦然。

　　△二一行颂显实。

　　知第一寂灭以方便力故虽示种种道其实为佛乘。

　　知即证也。寂灭即所证理也。

　　△三二行颂开权。

　　知众生诸行深心之所念(至)随应方便说。

　　知众一句。即种种所行道也。深心一句。即众生心所念也。过去一句。即先世善恶业也。欲性二句。即若干诸欲性也。应机随欲。法门不一。故云种种等。总上七十三行一句。颂四佛章已竟。

　　△二有四十三行半。颂释迦佛章。分二。初二行总颂开权显实。二四十一行半。别颂开显六义。初又二。初一行颂显实。

　　今我亦如是安隐众生故以种种法门宣示于佛道。

　　例上四佛。同是先权后实。故云亦如是。安隐者。即大涅槃常乐住处。此处寂静。无五浊障。故名安隐。即对不安隐言。谓三界有五浊障。名不安隐。众生即五道受化之徒五浊八苦既不安隐。如来出世挽回世道。忧世忧民。安隐此众耳。种种法门权也。佛道实也。本以一门利物。事不获已。施种种法门。施权之意。本在显实。故云宣示佛道。

　　△二一行颂开权。

　　我以智慧力知众生性欲方便说诸法皆令得欢喜。

　　智慧力者。即权智力也。众生性欲。即五道根性。有三乘差别。诸法即三乘法也。知众生者。鉴小机也。方便说者。正施权也。令得喜者。随宜称机也。二偈虽略。收一代开权显实。原始要终。罄无不尽。故称略颂。

　　△二四十一行半。广颂开显六义。分六。初四行颂五浊。二十七行半颂施权。三六行颂显实。四五行半颂叹法希有。五二行半颂不虚。六六行颂拣伪敦信。且初四行。颂五浊。

　　舍利弗当知我以佛眼观(至)而起大悲心。

　　我以一句。明能见之眼。佛眼观者。准下文长者在门外立。应是法身地上。以常寂佛眼。圆照法界也。又天眼通非碍。肉眼碍非通。法眼能观俗。慧眼了真空。佛眼如千日。照异体还同。若观色法应用天眼。分别根机应用法眼。云何言佛眼耶。谓佛眼圆通。举胜以该劣耳。又四眼入佛。皆名佛眼。见六下。明所见五浊。见六二句。众生浊也。贫穷等为众生浊者。贫故由无福。痴故由无慧。痴贫众生。聚在一处。故名为浊。入生死二句。命浊也。生死险道。即六道也。众生践之。如临深履薄之险何以知之。以功名观之。朝视庙堂。暮谪海岭。以身命观之。昨夜画堂。今朝黄壤。以三世观之。生在人天。死坠恶道。岂非险乎。世人不思曲突之防。自速焚燋之患。既造有漏之因。必致无常之果。生死相续如旋火轮。故云苦不断。深着四句。烦恼浊也。𤛆牛者。兽如牛。而尾长。眼被毛塞。所见不真。故云盲瞑。说文云。西南夷长𤛆牛。牛爱其尾。就身护尾。人爱其尾。故杀其身。喻人贪五欲。一味爱着。终害其身。其犹牛之爱尾而堕坑害身也。不求二句。劫浊也。佛有势力。法能断苦。不求佛。不闻法。不近僧。亦在其中矣。众浊交凑。如水奔昏。世衰道丧。人心浇漓。故名为浊。又终日业识不求自己天真禅定脱苦。不求静虑省察也。深入二句。见浊也。六十二见。故名为诸。涂灰裸形。粪秽先人之遗体。牛狗等戒。自甘畜生之常食。将此苦行。无利勤修。欲望舍苦反得苦。报行苦因而希出苦者。岂可得哉。为是二句。明大悲赴应。为五浊众生大悲熏心。应入三界。施设方便。引趣佛慧也。

　　△二十七行半。颂施权。分二。初六行半。念用大乘拟宜不得。二十一行。念同诸佛三乘随宜。初又三。初一行半大乘拟宜。二三行众生无机。三二行念欲息化。且初一行半。大乘拟宜。

　　我始坐道场观树亦经行(至)微妙最第一。

　　至理无时。假时化物。约此番为化之初。故言始。道场在摩竭提国。去泥连河不远。佛初在此处修治得道。故言道场。坐此树下。得成菩提。故名道树。感树恩故观察。念地德故经行。树地无有分别。岂须报恩。未曾有经云。只以通化传法为报恩耳。拟此即不离菩提树。上升忉利天等。尘尘刹刹。皆有卢舍那佛。主伴重重。演大华严时也。于三七日下。道成赛泽之时。欲以大法拟宜众生也。过去因果经云。佛成道初。一七日思惟我法妙无能受者。二七思惟众生上中下根。三七日思惟谁应先闻法。即至波罗柰。为五人说四谛等。我今所得之智慧。固非世间聪明之所能知。此是般若之实智实慧。微妙难入。于世出世间。为胜为最胜。为上为无上。为等为无等等。是第一希有难解之法。岂以世智辨聪而能仿佛领略者哉。教我如何说向于人也。

　　△二三行。众生无机。分二。初一行。障重不堪闻大。

　　众生诸根钝着乐痴所盲如斯之等类云何而可度。

　　诸根即六根也。若眼根利。即以色尘发挥而引度之。余五可知。诸根若利。我即头头法法。发挥此理。其柰众生诸根暗钝何。贪着世乐五欲所缠也。痴爱所盲。无明所翳也。以微妙之大法。投钝根之小机。如方木不逗圆孔。以第一之智慧。训痴盲之众生。犹揭鼓而求亡子。法不投机。说置两难。故曰如斯之等类云何而可度。云何二字。正世尊思惟拟度也。

　　△二二行梵王请佛说法。

　　尔时诸梵王及诸天帝释(至)请我转法轮。

　　此中悉准大通时。十方梵王请法之仪。如来自述。故不烦文。若据四天下。只一梵王为三界天主。今云诸梵王者。如来统御大千。有百亿四天下。则有百亿梵王。故名为诸若论请法。正在初禅三界天主也。诸梵虽请说大。佛知无机。所以不说。如何得知请大。据下佛言。但赞佛乘。故知请大也。上众生无机竟。

　　△三二行念欲息化。

　　我即自思惟若但赞佛乘(至)疾入于涅槃。

　　我即下明无机。此二七思惟。我若即转最上法轮。众生正没苦海。顺其法则法不应机。顺其机则机不达法。无机强毒。闻必不信。起谤破法。堕落三途。是说法无益而反有损也。我宁二句。正欲息化。我宁者。愿词也。如云宁可如此。思惟至此。至矣尽矣。故出此绝叹之辞。已矣乎。我宁不说法乎。我即速寻入于涅槃乎。我宁舍此众生不度而息化者乎。如仲尼浮海之叹。此科为下施权张本。念用大乘拟宜不得竟。

　　△二十一行。念同诸佛三乘随宜。分二。初十行明化得。二一行释疑。初又分四。初一行明三乘拟宜。二六行半明有小机。三一行半正明施化。四一行明受行悟入。且初一行明三乘拟宜。

　　寻念过去佛所行方便力我今所得道亦应说三乘。

　　非不知开三。欲宪章诸佛。故寻念也。仍念虽无大机。不容永舍。要以方便济度。应说三乘教法。

　　△二有六行半明有小机。又分二。初四行半。明诸佛赞善。

　　作是思惟时十方佛皆现(至)但为教菩萨。

　　作是思惟三句。是佛自叙佛现也。初七循己所得之法微妙难投。故诸佛不现。二七循人根钝难信。诸佛亦不现。三七忘其人已。上循诸佛。下化众生。佛佛道同。为实施权。雅合诸佛本怀。故皆现耳。善哉下。是诸佛之言。上欲大化。于彼无机。故诸佛不赞。今欲说小。曲会根缘。则始终得度。所以叹善也。释迦是姓。此云能仁。净名疏云。天竺语释迦为能文。文为儒义。即名能儒。为一说三。引入佛慧。即为第一导师。无上法即实智微妙第一也。用方便者。随十方佛以方便法巧逗众生也。此正叹释迦能隐实施权。我等四句。诸佛明自己亦隐实施权。所得是一。为众生说三也。少智四句。明隐实施权所以。谓众生少智不自信作佛。所以隐实。为乐小所以施权。分别说诸果者。人天三乘果报。皆权巧分别。引诸童蒙耳。虽复二句。结显本怀。虽复说三。终为显一。在机有三乘之别。在佛但教菩萨耳。

　　△二二行明释迦酬顺。

　　舍利弗当知我闻圣师子(至)我亦随顺行。

　　我闻下发言酬顺。一闻诸佛叹善。即酬曰南无诸佛。此用敬从义。复作下。念顺物机。浊恶之世。大法难投。随顺诸佛方便说三。此明不得已而说三。非佛本怀也。上明有小机竟。

　　△三一行半正明施化。

　　思惟是事已即趣波罗柰(至)为五比丘说。

　　波罗柰。即鹿野苑之境号。婆沙云。有河名波罗柰。去其不远。造立王城。中印土境。或翻江绕城。亦云鹿苑。诸法寂灭相者。即中道实相无性之理。以诸法一如。体自寂灭。性自真常。本不可以言语宣示。今以方便力故。作三乘之谈。佛念五人当往先度。故至此为五人三转四谛法轮。五人者。一陈如。二十力迦叶。为母族二人。三阿湿波。四䟦提。五摩诃男拘利。为父旅三人。往世饥馑。佛为赤目大鱼。五人为木匠。先取鱼肉故今先度。

　　△四一行明受行悟入。

　　是名转法轮便有涅槃音及以阿罗汉法僧差别名。

　　流演圆满曰轮。自我至彼曰转。转佛心中化他之法。度入他心。名转法轮。陈如初得初果。即断见惑。分证灭谛。亦是分得有余涅槃。涅槃之音。起自于此。由此得成无学。便有罗汉之名。能说者名佛。所说者即法。初果罗汉名僧。三宝差别之名。于是现于世间也。功成妙智。道登圆觉。佛宝也。玄理幽微正教精诚。法宝也。禁戒守真。威仪出俗。僧宝也。此三为四生导首。六趣舟航。故名为宝。此中是名便有及以差别名等字面。是世尊提醒二乘。何不自己忖量。从昔已来。所闻之法。所证之果。为真耶伪耶。以中道实相。性相湛然。元无差别。若谓有佛。头上安头。眼中金屑。若谓有法。好肉剜疮。虚空钉橛。若谓有僧。钵盂安柄。为蛇添足。何不改途移辙。造诣于无差无殊。不生不灭。非即非离。一乘中道之实相乎。上化得竟。

　　△二一行释疑。

　　从久远劫来赞示涅槃法生死苦求尽我常如是说。

　　此一偈释二疑。恐疑师云。佛初未能鉴机。寻念诸佛始知根性。即释云。非我不知用于方便。特欲引同故念诸佛。非始念方知。从久远劫来。见其乐小。已为赞示。令尽诸苦。所以闻小即得解脱也。又疑弟子云。何故众生一世暂闻。即证罗汉。即释云。从久远劫来。为其赞小。称于本习。故速得道果也。久远指大通结缘之后。故下云。父知诸子先心各有所好也。上颂施权竟。

　　△三六行颂显实。分四。初二行大乘机动。二二行一句明佛欢喜。三三句正明显实。四一行受行悟入。且初二行。大乘机动。

　　舍利弗当知我见佛子等(至)方便所说法。

　　亦名索果。由机发故索果。索果由于机发。应有四句。自有障除机未发。如诸罗汉在昔教时。以乐小故浊障虽除。大机钝故妙机未发。自有障未除大机发。如法华中诸凡夫等。虽未断结。以大根利故机发。自有障即除机即发。如说无量义时证小果。即于此座大机发。自有障未除机未发。如五千退席等是也。志求佛道。即索大果。索有三意。一大机有感果之义。机中论索。二情中密索。如身子云。为得为不得。三发言索。即殷勤三请是也。昔教机情。今经发言。咸以恭敬二句。即四众围绕等。如身子请云。诸天龙神等。乃至合掌以敬心。欲闻具足道也。曾从二句。身子请云。无数众生。曾见诸佛又如我等比等。下文二万亿佛。曾受教化。若约一化言。阿含方等般若。具历诸教调熟。故云曾从诸佛闻。方便所说法也。

　　△二二行一句。明佛欢喜。

　　我即作是念如来所以出(至)今我喜无畏。

　　作念由求佛道。佛慧即一切种智佛知见也。为佛慧故出现于世。昔障重无机。不得即说佛慧。中间障虽除无机。又未得说今机发求大。正是说时。故云今正是说大乘之时也。舍利下。释昔未是说时。以昔日根钝智小。著相凡夫。具大憍慢。不能信受一乘大法。恐其谤法堕恶。故未是说时。今诸佛子。既以恭敬。曾从佛闻。则知根利智大。不著相。不憍慢。能信此法。堪得大乘利益。故喜无畏。喜其方称本怀。不畏机小谤大。起罪堕恶故。

　　△三三句正明显实。

　　于诸菩萨中正直舍方便但说无上道。

　　五乘七方便。是曲而非直。是偏而非正。今舍彼曲偏之方便。但说正直一乘无上道也。

　　△四一行受行悟入。

　　菩萨闻是法疑网皆已除千二百罗汉悉亦当作佛。

　　初闻久后真实。三乘方便。菩萨罗汉。动旧执。起新疑。今菩萨闻法除疑。非独菩萨。罗汉亦尔。二乘授记成佛。菩萨亦尔。未有成佛不除疑者。未有除疑不成佛者。互影耳。声闻成佛法华以前。未之闻也始自今日。自出定已来。东语西语。引例攀条。只为此一语耳。上显实已竟。

　　△四五行半。颂叹法希有。

　　如三世诸佛说法之仪式(至)过于优昙华。

　　如三世下颂。如是妙法。如三世者。引同诸佛用权。权是引物之仪式。无分别法者。引同诸佛显实。实则言语道断。岂存仪式。权实本无分别。为钝根小智。分别权实。名为仪式。今还悟入一三不二。即知说三一无分别法也。诸佛皆尔。何独我耶。又说法仪式。即是先权后实之规模。妙法必待时而说也。我今亦如诸佛先三后一之仪式。说无分别之妙法也。诸佛兴下。颂时乃说之。如华时一现耳。诸佛出世。生在前后。值遇甚难。如一眼之龟。值浮木孔。悬远者。如诸梵王云。一百八十劫。空过无有佛等。又释迦去后。过五十六万亿岁。弥勒方出世。岂不悬远乎。久久悬远。时有佛出。此举佛难。正使二句。举法难。纵佛出世众生根器不等。未必就说此法。四十年来。久默斯要。节节调停。至今方说。无量二句。闻法难。法音盈耳。五千越席。闻法岂不难乎。能听二句。能听人难。法会大众。身子先达。中下之机虽听未了。犹待后说。以上四难。举华喻之。此华非时不现。现则维其时也。时时犹久久也。又此法待时而说。此华待时而现。故云时时。乃法喻双举。闻法下。举闻法之人合喻。此中一言赞叹过于昙华之希有。下文谤斯经者。三途苦报。可不慎诸。

　　△五二行半颂不虚。

　　汝等勿有疑我为诸法王(至)诸佛之秘要。

　　初六句。勿于可信人生疑。夫为人王者。言则不二。佛为法王。岂容虚说。方便可是权假。真实宁应是妄。闻法王说法。勿生疑也。次四句。勿于可信法生疑。四十余年。蕴在佛心。他无知者。名之为秘一乘直道。总摄万途。故言要。秘要之法。当信勿疑也。

　　△六六行。颂拣伪敦信。分二。初三行拣伪。

　　以五浊恶世但乐着诸欲(至)广赞一乘道。

　　以五浊下四句。颂拣非佛弟子。何者。若乐诸欲。是行魔业。故须拣之。长行着涅槃尚非弟子。此中着生死那是佛弟子。互拣非耳。不求佛道者。颂上拣增上慢。未得上法。谓得上法。是故其人。终不求佛道也当来世四句。颂如来灭后解义者难得。不善之人勿为说也。五浊为欲所迷。闻法多不信受。无益有损默之则宜。有惭愧四句。颂若遇余佛便得决了。志求佛道。为说一乘。善人当为说也。惭愧者。自咎自责。如云我乃堂堂丈夫。云何甘为下劣也。惭愧清净之人。孳孳求道。得此良机。理应告示。不失人。不失言。其庶几乎。

　　△二三行敦信。

　　舍利弗当知诸佛法如是(至)自知当作佛。

　　初六句。敦信于权。诸佛法如是者。结上秘要。先以万亿方便。然后乃示真实。方便之教。尽是随宜而说一乘之宗。却是本怀之旨。其或不能习学如来权实之典。必不晓了开权显实之说。故云其不习学不能晓了。正是恶人闻不信受也。兼对习学者。能晓能了。正是惭愧善人志求佛道也。汝等六句。敦信于实。方便施权。正为于实。权实无疑。自知作佛。下身子云。我定当作佛。盖领此语也自放光已来谆谆至此。无非叮咛此事。要在当机自肯。一言之下。回头转脑。诸佛知见。全体现前其于如来智慧。不劳肯綮矣。何喜如之。自知二字。最为捷要。即悟入佛知佛见。若不自知自证。虽佛大慈。亦末如之何。上正法说已竟。

　　妙法莲华经大成卷第二
卍新纂续藏经第 32 册 No. 0619 法华经大成


　　妙法莲华经大成卷第三

　　金台即山居后学　大义　集

　　妙法莲华经譬喻品第三

　　此为中根人说譬喻也。佛云诸有智者以譬喻得解。故立品名。法说五段未竟。今品安于此者。经家调卷故。譬者比况也。喻者晓训也。托此比彼。寄浅训深之谓。前法说作三乘一乘之谈。广明五佛开三显一之旨。上根利智。圆闻获悟。中下之流。抱迷未遣。大悲不已。巧智无边。动树训风。举扇类月。使其悟解。后文以三车一车之浅。比三乘一道之深。以至易而显至难。以至小而况至大。故云譬喻。又以世法比出世法。因于曾有闻未曾有。踊跃欢喜。如经世间父子。比出世师弟。是世界悉檀。以世间生法。比出世间生法。使蒙佛音教不失大乘。如经父知诸子先心。各有所好珍玩之具。是为人悉檀。世法者资具也。故云珍玩。出世法即三乘法。生善中最以世灭法。比出世灭法。虽得诸无漏。闻亦除忧恼。如经我为其父。应拔其苦难令免烧煮。是对治悉檀。世灭者火灾免也。出世灭者断惑也。无漏指昔。除忧指今。拔其苦难。本在等与大车。以世不生灭。比出世不生不灭。令其安住实智中。我定当作佛。如经乘是宝乘直至道场。是第一义悉檀。世不生灭者大车也。父之本有故不生。至处不坏故不灭。出世不生不灭者。性德本有故不生。修得常果故不灭。佛以一音说于譬喻。巧令中下得四悉益。故名譬喻品。且道灵山高会。谁为上中下哉。当知大圣设教。不为圣贤说也。只缘众生根有利钝。惑有厚薄。修有勤怠。种种不同。所以诸尊者。或以法领。或以喻解。或以因缘明者。无非簧鼓斯道。利益末世一切众生也。

　　△二身子领解。分二。初经家叙置。

　　尔时舍利弗踊跃欢喜(至)瞻仰尊颜而白佛言。

　　文中内喜外仪。持词白佛。三业䖍诚也。内解在心名喜。喜动于形名踊跃。从妙人。闻妙法。得妙解。开佛知见。故踊跃欢喜。有不知其所以然而然也。文云今从世尊等。内外和合。致此欢喜即世界。改小学大。弃贫事草庵。受富豪家业。今日乃知真是佛子。是故欢喜。即为人。忧悔双遣。疑难并除。内外妨障。廓然大郎。文云我已得漏尽。闻亦除忧恼。是故欢喜。即对治。又佛子所应得者皆已得之。文云安住实智中。我定当作佛。是故欢喜。即第一义。瞻仰尊颜者。无邪余思念。眷恋佛恩也。又住后初行初地。皆名欢喜。身子上根利智。必是超入之欢喜。

　　△二身子自陈。有长行偈颂。长行分五。初总标闻法得解。二明昔日之失显今日之得。三明昔日之疑显今日之解。四明昔日疑悔今日疑悔尽断。五结归领解自肯承当且初总标闻法得解。

　　今从世尊闻此法音心怀踊跃得未曾有。

　　今从二字。形昔日之侍从也。从昔已来。或从舍卫往还。或从王舍乞食。或山林树下经行。或祇桓精舍行道。佛住一乘实相。二乘皆住小道之中。但从其形未从其心也。今者默契实相。雅合圣意。今日之从从佛心也。法音即声闻成佛之法音。未曾有者。喜其得于未得之道也。然此理本来固有。饥食渴饮。何曾离了片时。只因省不得。所以弃海认沤。及乎悟后。瞬目扬眉。依然只是这个。岂从外来。似有所得。故以得言之。又得者无得之得也。于然灯佛时。无有一法得菩提。始得受记。今身子亦然。向上一事。遍融万法。本无能所。唤谁得谁。正以无所得而得之。方契佛心也。

　　△二明昔日之失显今日之得。

　　所以者何我昔从佛(至)失于如来无量知见。

　　昔闻如是法者。方等中大乘实慧。与今不殊故。受记者。方等授菩萨记云。当来作佛。又云得无生忍。而我等不预受记成佛之事。甚自感伤者。净名叹大褒圆。弹偏斥小。叹菩萨是佛子成佛。斥二乘是焦芽败种。当尔时内疑而外鄙。自感而自伤。甚自二字。当时就有不安小道之意。以其闻同而得异也。无量即甚深无量。知见即如来知见。失者在昔不解虽具犹失。昔日感伤将谓失却。今日解得自知作佛。

　　△三明昔日之疑显今日之解。

　　世尊我常独处山林树下(至)遇便信受思惟取证。

　　我常下。述昔自感自伤之意。山林树下。乃二乘修道之所。行坐思念。心中不甘为小乘也。我等下。正疑念也。同入法性者。出其执小之过。正由不知小乘法性之外。别有妙理菩萨得之故也。谓我与菩萨。同是及门受化。同闻同得。故云同入。一涅槃无漏之法。三乘共证。故云同入法性。所入既同。则济度亦应同也。云何济菩萨以大乘得无穷之宝藏。度我等以小乘。给有限之工价。当时谓佛心不平等。爱有偏党。今闻佛说大乘平等法等。又云但教化菩萨等。今日乃知是我等自己舍多取少之过咎。非世尊有彼大此小之不平。由我迷权。何关理教。由我惑实。何关佛偏。追述昔非。仰谢如来。引过自归。故曰是我等咎非世尊也。所以下。释非佛咎一句。待说所因。有二。一不受对待于前。二不停待于后。初照高山。明三谛之慧。是得菩提因。以此对待于我。而我不受。是失之于前。又诸佛久后要说真实。我不停待。是失之于后。若待此前后。必得大乘度脱。由我等不待前后。于此两楹匇匇取小也私谓九部之法。是入大乘之因也。谓佛初说小乘。是入大乘之因。但我等不曾待得如来说其所因自为小乘耳。若我等肯待如来说出小法。因为我等心着弊欲方便说小。虽说小法。元为我就阿耨菩提者。而我等亦同菩萨。佛必以大乘之法度脱我也。今乃知之。非世尊咎。然我下。明不待所以释上是我等咎一句。然之一字。有无穷感慨自懊自恼之意。然我等本是著于邪见之人。才归依佛。不解如来先以小为方便。随宜而说。元为拔我邪见。示一小果。我等不解方便。一闻四谛小法。即便信受。以六识思惟。取证小果。以权为实。谁知如来更有一乘之大法哉。信受思惟。含二乘智断工夫。

　　△四明昔日疑悔今日疑悔尽断。

　　世尊我从昔来(至)闻所未闻未曾有法断诸疑悔。

　　言我从昔来。见菩萨受记作佛。终于日。竟于夜。无一时不抑损克刳于心。责备于己。愤愤悱悱。不得同菩萨受记作佛。而今从佛。闻说声闻菩萨。皆成佛无疑。又云。千二百罗汉。悉亦当作佛。今日之闻。乃昔日未闻未曾有之法也。断诸疑悔者。断其疑佛之心取小之悔也。又究竟之理。昔日将谓永绝。及闻举手低头皆成佛道之说。昔因一毫之缘。尚践菩提。况我六通之士。永绝非分乎。一闻此法。将四十年来。自克自责之忧悔。终日竟夜。自感自伤之疑惑。断尽无余矣。文殊偈云。诸求三乘人等此也。

　　△五结成领解自肯承当。

　　身意泰然快得安隐(至)从法化生得佛法分。

　　初二句。谓消息拨转。庆快非常也。今日下。是自肯领解之言。昔日说菩萨是佛子。我等宛似义儿。虽得小果。心实未安。今闻教菩萨法。悉当作佛。乃知真是佛子。非声闻流也。成佛之言。出于佛口。我信佛言。而成佛子。则子从佛口生矣。从法化生者。一乘之法。犹若金丹。化烦恼成菩提。转生死成涅槃也。又知一切法即心自性。成就慧身不由他悟。故云从法化生。得佛法分者。法谓法身。分谓分证。虽居因地。未至究竟。我真佛子。乃得分证佛之法身也。古德云。三十年来用意猜。几度曾把此心灰。而今潦倒逢知己。李白元来是秀才。山林树下。兴疑作念。用意猜也。疑悔克责。几灰心也。今日欢喜。自知作佛。正逢知己也。真是佛子。李白元是秀才也。上根身子言下知归矣。

　　△二偈颂。有二十五行半。分二。初十六行半。颂上长行。二九行颂。领前广略开显之文。初颂长行又四。初一行颂总标闻法得解。二一行半颂昔失今得。三六行颂昔疑今解。四八行颂昔悔今断。皆约义颂之。不必拘配。且自肯承当略而不颂。且初一行。颂总标闻法得解。

　　尔时舍利弗欲重宣此义而说偈言。

　　我闻是法音得所未曾有心怀大欢喜疑网皆已除。

　　此中疑除者。是身子知四众心疑自亦未了之疑也。开三显一。千二佥疑。广明五佛。身子疑消。

　　△二一行半预昔失今得。

　　昔来蒙佛教不失于大乘(至)闻亦除忧恼。

　　长行明失知见。此中云不失大乘。论失论得。文互现耳。佛教通大小二意。谓方等诸会。同菩萨闻大乘法。昔日感伤。将谓失于如来知见。今日开解。何曾失却此理。故云不失于大乘。但佛音甚为希有以小乘法除众生忧恼。以大乘法除罗汉忧恼。又昔蒙小教。能除我等做凡夫时。五浊八苦之忧恼。我已漏尽。今不失大。又除我等不成佛之忧恼。昔小令大。佛音甚为希有也。

　　△三六行颂昔疑今解。

　　我处于山谷或在林树下(至)我为自欺诳。

　　是事即菩萨成佛事。呜呼乃感伤之辞。自责乃懊恼之意。深字应上甚字。云何二字。是疑难之辞。自欺者即自责意。意谓菩萨云何就成佛。我等怎么安居小道受斥败种。岂绝然无分甘心自欺哉。菩萨成佛。未来世中。演无上道。我等亦佛子。同入法性。同闻同入。既不得受记成佛。亦不能未来演说法也。金色等八句。明既不得受记成佛。则佛地位中种种功德皆无分也。金色。佛身金光聚也。三十二相者。相以表德。令人观德而钦敬。始自足下安平。终至顶上肉髻。共三十二大人相。十力解脱。如前释。八十种好者。好为严身。令人见相欲归依。始自无见相。终至手足有德相。此等相好。皆往昔修一百福感一相好。孝养等之所致也。十八者。一身无失。乃至十八智慧知现在世。皆佛地位中所具。不与二乘等共。故云不共法也。我独下明三失。我则山林树下。单丁独行。佛则天人风靡。弟子云从。行失利也。我之名闻闻五天竺国。佛之名闻普遍十方。名失利也。我则自善其一己。佛则广饶于人天。实失利也。自思自惟。若行若名若实而不如佛者。岂佛有欺于我哉。乃我不学菩萨。不发大心自欺自诳。是我等咎也。

　　△四八行颂昔悔今断。

　　我常于日夜每思惟是事(至)疑悔悉已除。

　　此中义含领解自肯兼颂我等不解方便初闻信受之文。常于日夜者。念兹在兹。不甘小道。终日竟夜。思惟不忘之义。为失不失者。失则于己绝分。不失又不同菩萨。菩萨称赞。我等被斥。由是日夜思惟也。今闻下。颂佛逐机说法也。谓佛随宜说法。皆是方便。无非以大乘无漏难思议法示人。欲令众生开佛知见。坐道场成正觉而已。我本下。颂上不解方便信受取证。梵志即婆罗门。其人种类。自计从梵天口生。唯五天竺有。余国即无。师者。沙然死后。身子领五百徒众也。空法乃小乘偏空也。尔时二句。是一解脱义。我等同得之意。而今二句。是闻三乘是假非真实也。若得六句。是今闻作佛自庆之辞。番昔小果自足之执。昔证是有余。作佛是无余。小果断四住。不名永尽。作佛时乃五住究尽也。佛于下。正明今日之疑。昔日之悔。除断冰释也。

　　△二九行颂。领前广略开显之文。

　　初闻佛所说心中大惊疑(至)教化诸菩萨。

　　初闻略开显。疑佛为魔。谓魔恼我心神。乱我禅定耶。今知佛昔巧说。为实施权。权既即实。故心安疑断也。心安如海。应在疑网断之下方顺以疑断故心始安然。如海之澄湛而无波也。佛说下。述前三世佛及释迦佛。开权显实之文。既闻开权显实。方知世尊所说是真实道。波旬此云恶。常有恶意成恶法故。闻佛下。结前领解欢喜。此法无漏。故云清净。不可思议。故云深远。即权即实。即实即权。故云微妙。安住实智。即根本智。得此智能证实相之体。可以成佛。既得住此智。冥契真如。故云定当作佛。此聊通一线。直下承当之意。上身子领解已竟。

　　△三如来述成。分三。初昔曾教大。二中忘取小。三还为说大。且初昔曾教大。

　　尔时佛告舍利弗(至)我以方便引导汝故生我法中。

　　此因身子昔忧今喜以呈解。故佛述昔教今忘以受记也。于大众中说者。一鼓舞中下故。二为作证明故。三明昔因显今缘故。二万亿。即常不轻在二万亿威音佛时也。亦即大通为王子时也。无上道即佛果也。长夜受学者。无明未破。惑暗心中。故云长夜昔日大化。故云随我受学。纵然未破见思。所闻一句成了因种。纳种在识。永劫不坏。况今真悟。宁有虚妄。举昔曾教大。正显身子领解不谬也。我以方便二句两向。若昔以大化。今生大解。故云引导生我法中。此属昔教大也。若令免恶道。权以小引。故云引导生我法中。此属下中忘取小也。

　　△二中忘取小。

　　舍利弗我昔教汝志愿佛道(至)而便自谓已得灭度。

　　汝今悉忘者。自有中途废大习小。名中途悉忘。若而今自谓已得灭度。即是而今悉忘。由汝忘大习小。致有忧悔。而得闻法不虚也。

　　△三还为说大。

　　我今还欲令汝忆念(至)教菩萨法佛所护念。

　　汝虽善忘。我则善忆。今不欲汝忘。还欲汝忆也。先施权教。成其中途小善。后显真实。遂其本愿大心。一则完汝往昔本愿。二则满我出世本怀。故为汝声闻说此大乘妙法莲华经。教菩萨法。佛所秘要之藏也。是知声闻元是菩萨。则汝何曾失于如来知见也。如来述成已竟。

　　△四与之授记。问。身子领解自知得佛。何须记之。答。有四意。一昔未记二乘今须记故。二中下未悟以记勉励故。三令闻者结缘故。四满其本愿故。有长行偈颂。长行文分十。初明时节。二明行因。三明得果。四明国土。五明说法。六明劫号。七明众数。八明寿量。九转记补处。十法住久近。且初明时节。

　　舍利弗汝于来世过无量无边不可思议劫。

　　佛道长远。如千寻大海。非一勺而涸。九仞重楼。岂一日而就。众生藏识海浪。曷啻千寻。诸佛妙觉巍峨。不唯九仞。岂可造次而至乎。若以理论。悟得实相。全身在里许。迥出思议之表。超过劫数之外。延促同时。古今一致。有何时节之可论哉。问。何故更经若干劫耶。答。诸声闻未曾有净土之行。得记已后。与物结缘。物机不同。致劫多少。随机长短。故经若干劫也。

　　△二明行因。

　　供养若干千万亿佛奉持正法具足菩萨所行之道。

　　具足即圆满意。菩萨之道。立于身。应于事。时措合宜。不致伤风犯手。竖经五十五位。横收二千余门。一一行门。至于理极情尽。绝学无为之地。方名具足。

　　△三明得果。

　　当得作佛号曰华光(至)天人师佛世尊。

　　别号华光者。华能开敷。因行也。光能发明。果智也。由修权智之因行。得悟实智之果佛也。

　　△四明国土。

　　国名离垢其土平正(至)七宝行树常有华果。

　　离垢非今杂秽。平正非今坑坎。清净非今便利。安隐非今旱潦不常。天人非今三恶道。琉璃非今土石。琉璃地滑。金绳界之。以便往来。行树华果。以便潇洒。国土严净。皆七科道法之所感也。问。释迦娑婆如此不净。身子国土如是美丽。何师不及资乎。当知在佛分中何常不净。文云我净土不毁。又三变净土。其美丽又过于此也。众生依报。则国名堪忍。劫名五浊。其土坑坎不净。亦因行所致也。反而求之。离垢清净之相。皆即心地。安隐丰乐之事。无非性德。染净转变。常存乎人。使众生不为堪忍苦。不起五浊业。不行邪曲行。则真离垢安隐丰乐矣。

　　△五明说法。

　　华光如来亦以三乘教化(至)以本愿故说三乘法。

　　准今佛。故云亦以。舍利下。明说三意。土净唯应说一。酬愿故尔说三。即施即废也。何知本愿说三。准大悲空藏经云。身子于六十劫。行菩萨道。因婆罗门乞眼。唾而践之。身子动瞋。退作凡夫。愿成佛时。开三乘法。故云以本愿故说三乘法也。

　　△六明劫号。

　　其劫名大宝庄严(至)其国中以菩萨为大宝故。

　　劫名大宝。以菩萨为名者。不宝珠玉而宝善人也。楚王孙圉。答赵简子曰。楚国无以为宝。惟善以为宝。楚当时有观射父左史倚相二贤人。能观光社稷。故曰善人为宝。华光出世。多大菩萨。羽翼法化。护正法其犹干城。济群品乃名善见。实法门之大宝也。

　　△七明众数。

　　彼诸菩萨无量无边(至)如是菩萨充满其国。

　　佛智者一切种智也。数过恒沙。佛智乃知。降斯以还。皆不能也。宝华承足者。宝取真实意。华明因行。以菩萨运动作为。皆成佛真实之因行也。行一行成一德。故云德本。净行实践。福慧双隆。堪荷大法。雅契佛心。故常为佛叹。深入实际。妙彻本源。故云常修佛慧。善知诸法名通。巧用佛慧名门。质直者不退二边。无伪者直入中道。以质直之志。深穷理本。以无伪之念。誓愿广大。方名坚固也。如是二句。结其数多。

　　△八明寿量。

　　舍利弗华光佛寿十二小劫(至)其国人民寿八小劫。

　　除为王子者。显华光亦舍王位而出家也。未作佛时。明成佛后而寿十二小劫。为王子修道时不预此数也。人民受化。福德殊胜。不惟见佛闻法。亦且享寿八小劫也。

　　△九转记补处。

　　华光如来过十二小劫(至)其佛国土亦复如是。

　　过十二劫。乃临入灭之时也。坚满众数之一也。坚即志念坚固。所发之愿无一不真实故。满即质直无伪。所行之行无行不圆满故。华足安行者。即宝华承足。安而行之。因果不谬故。此中转授坚满者使传续此妙道也。法华妙道。本于灯明。传于妙光。继于然灯。灯灯相然。佛佛相授。光光相续。身子得之号曰华光。发明是道。使有目皆睹。坚满得之又号华足安行。率循是道。使有趾共由。菩萨行时宝华承足。则从化者莫不由斯道也。至于华足安行。带果行因。宝华承足。借因趋果。因果互为终始。展转不离此道。故有转授补处之佛也。其佛二句。明华足安行佛。所处国土。亦如华光佛之国土也。

　　△十法住久近。

　　舍利弗是华光佛灭度之后(至)亦三十二小劫。

　　法初盛行。人能以现量体悟。为正。去圣逾远。人惟以比量仿效。为像。正法时教理行果备具。像法时有教理行而无果。故古多圣贤得道。今乃无闻。此正像之异效也。及乎末法。则空腾似量。荒唐无实。虽有教理无行根矣。身子未来一大事因缘。成佛之始。灭度之终。于天人大众中。一一授之。身子一一记之矣。自说经入定出定。到此为一结局。大事因缘。信不虚耳。

　　△二偈颂。有十一行半。分二。初十行颂上长行。二一行半结叹。初中文分十。初一行超颂得果。二一行追颂行因。三一句追颂时节。四一句超颂劫号。五一行半颂国土。六一行半颂众数。七半行颂说法。八二行颂寿量。九一行半颂法住久近。十半行明供舍利。略补处不颂。而长出舍利也。且初一行。超颂得果。

　　尔时世尊欲重宣此义而说偈言。

　　舍利弗来出成佛普智尊号名曰华光当度无量众。

　　普智即一切智也。具一切智。出世独尊。故云普智尊。

　　△二一行追颂行因。

　　供养无数佛具足菩萨行十力等功德证于无上道。

　　菩萨因行圆满。方证佛地功德。十力等。总指佛地位中百八功德也。

　　△三一句追颂时节。

　　过无量劫已。

　　△四一句超颂劫号。

　　劫名大宝严。

　　△五一行半颂国土。

　　世界名离垢清净无瑕秽(至)常有华果实。

　　△六一行半颂众数。

　　彼国诸菩萨志念常坚固(至)善学菩萨道。

　　神通波罗蜜。即六神通。六波罗蜜也。

　　△七半行颂说法。

　　如是等大士华光佛所化。

　　△八二行颂寿量。

　　佛为王子时弃国舍世荣(至)寿命八小劫。

　　△九一行半颂法住久近。

　　佛灭度之后正法住于世(至)像法三十二。

　　△十半行供养舍利。

　　舍利广流布天人普供养。

　　此明华光佛化毕入灭。而天人供养舍利也。如今之礼塔供养等。

　　△二一行半结叹。

　　华光佛所为其事皆如是(至)宜应自欣庆。

　　宜应一句。开下四众庆赞。上与之授记已竟。

　　△五四众庆赞。亦名领解。问。迦叶等诸大声闻。尚未得解。四众何人反先获悟耶。答。四部大众中。亦具三根。上同身子。中同四子。下同五百也。又身子迦叶等并是权行。中下未开。故迦叶满愿示同不解。净名云。众生未愈。菩萨亦未愈也。有长行偈颂长。行分二。初经家叙置。二四众领解。初分二。初叙众喜。

　　尔时四部众比丘比丘尼(至)心大欢喜踊跃无量。

　　身子得记。八部欢喜。所谓见一华而知天下皆春。记一人而知人人有分也。

　　△二叙供养。

　　各各脱身所著上衣(至)一时俱作雨众天华。

　　各各脱衣者。语通四众八部。出家二众言上衣者。即大衣也。若论三衣不可舍离。如大品云。三百比丘闻般若已。皆以伽梨而用供养。论云。或亡相为法。或云当日更得。通说兼俗。论与大品局出家。衣示归依也。华供佛。因同于果也。虚空回转。表闻身子得记。法性自然而转。回小向大之意。百千天乐于空作者。表种种权智方便。皆归实智第一性空。之中也。此中四部虽与身子同闻未同解也。及见尊者受记。始信此理。人人有分。不觉欣汴自发。妙供争献。以作当果之缘。故下颂云。我亦如是。必当作佛。

　　△二四众领解。

　　而作是言佛昔于波罗柰(至)无上最大法轮。

　　先二句开权。次二句显实。最字显今经圆中圆故。开权者半字教也。显实者满字教也。又小大粗妙可知。若以方等般若二教对鹿苑。则鹿苑粗。二教妙。以二教带方便通满理故。若以今经对二教。则二教粗。今经妙。以今经直说无上道显满理故。

　　△二偈颂有六行半。分二。初二行。颂上长行开显。

　　尔时诸天子欲重宣此义而说偈言。

　　昔于波罗柰转四谛法轮(至)少有能信者。

　　五众者乃五阴也。正法华诸天庆赞颂云。于世无双比。今者转法轮。为男女讲义。阴衰所从起。即今经五众之生灭也。

　　△二四行半。自述得解回向。

　　我等从昔来数闻世尊说(至)尽回向佛道。

　　初一行。自述未闻妙法。世尊下。自庆亦得作佛。亦如是者。如身子领解述成受记成佛也。佛道二句。领隐实施权。我所下明回向。三世所有福业。不为天人小果。回向无上菩提。以功德回向佛道者。默领前章微因散善之旨。不以有为无为为期。以趣正觉果海为究竟而已。上法说一周被上根已竟。

　　△第二喻说一周被中根。凡有四品。今品是譬喻开三显一。信解品四子领解。药草品如来述成。授记品明授记也。皆约喻说。故为譬喻一周。准法说宜应五段。而缺四众庆赞者。例前后不烦文耳。初正说譬喻开三显一。分二。初身子代请。二如来垂答。初中又三。初自述得记无疑。二兼述同辈有惑。三普为四众代请。且初自述得记无疑。

　　尔时舍利弗白佛言(至)三藐三菩提记。

　　疑是根本中一。悔是不定中一。昔日疑悔。为不得同菩萨受记耳。今既蒙记。则诸疑悔尽释矣。

　　△二兼述同辈有惑。

　　是诸千二百心自在者(至)闻所未闻皆堕疑惑。

　　心自在者。我执既空。心得自在。法执犹在。未得法自在也。此句举今果。昔住一句。明昔因。研真断惑炼磨治习。故云学地。佛常三句。是述昔佛诲。教字对上学字。教以真穷惑尽得果之方。我法指小教中四谛法也。生死苦谛。离字含集谛。必断集而离生死。涅槃灭谛。究竟含道谛。由修道而证涅槃。是学无下。明昔禀教各证小果。各以者该众之谓。生死苦果。由我见等为因。我见即身见也。有无即断常见也。等字总该利钝十使。见思之粗细惑。为集谛因。集因断苦果不生。众等遵佛语以离之。离即断也。谓得涅槃者。谓是自计之辞。所谓佛说一解脱义。我等已得也。闻所未闻者。指法说中先权后实。昔教所未闻故。皆堕疑惑者。昔三说是究竟。今一又是真实。若谓昔日究竟为是。今日真实为非。今日真实为是。昔日究竟为非。是非莫决。同异不分。触藩之羊。进退两难矣。

　　△三普为四众代请。

　　善哉世尊愿为四众说其因缘令离疑悔。

　　为同辈请者。是怀旧故。为四众请者。是化境故。今蒙授记。新运大悲。普为代请也。不请喻而请因缘者。有三。一身子从因缘入道。适口则云因缘故。二者重请一大事因缘先三后一之旨故。三者请在因缘。下答譬喻喻后再说宿世因缘。问一答二。可谓买石饶云。移华带蝶矣。问。前法说先三后一。闻既不悟。今还请于先三后一。与前何别。答。言因缘者。即前三后一始末根。由故云因缘。前四佛章略。释迦章稍广。唯明五浊用释于权。始末未明。故中下不晓。今以譬喻。委明六道轮回之相。具列三车出宅之由。兼叙索三与一之意。广示等赐等子等心。如此方酬一大事因缘之请也。此中四众。于前四中。非但当机结缘。发言领解。即是发起影响。

　　△二如来垂答。分二。初抑扬发起。

　　尔时佛告舍利弗(至)诸有智者以譬喻得解。

　　我先不下抑其不悟。种种等指上明权。皆为等指上显实。皆化菩萨者。若权若实。皆入佛道。上已明言。如何执教。迷暗不解。先不言三字。是抑责之辞。然舍利下。扬其智解。然字当玩。有嗟叹意。又佳身子代请意。又过文势。前抑责既切。恐鄙怼自沉。今许喻说。扬其智解也。方便品中。已尽分别因缘。只应领悟。不该仍疑。若仍有疑。则应说譬喻。不应再说因缘。既于一大事因缘不明。必以譬喻方能决了。故云今当复以譬喻更明此义。若于喻上得了解者。犹称智者。其或未悟。再说宿世因缘之事。诸有智等。为下信解药草章本。

　　△二正说譬喻。有长行偈颂。长行分二。初喻说。二法合。初喻说分二。初总喻。二别喻。且初总喻。喻上方便中。今我亦如是下二行颂。文分六节。初长者喻。二舍宅喻。三一门喻。四五百人喻。五火起喻。六三十子喻。且初长者喻。

　　舍利弗若国邑聚落(至)多有田宅及诸僮仆。

　　长者喻上我字。约名行位号德业明长者。国邑聚落者。处所也。名如实。行如主。行有亲疏。名有远近。故举处所以显名行也。封疆为国。最远。宰治为邑。居中。聚落邻闾。最近。长者名行遍于三处。近不见其细陋。远但挹其高风。口无择言。身无择行。意无择法。名行相称。真实之大人也。国喻实报庄严土。邑喻方便有余土。聚落喻凡圣同居土。内合如来三业随智慧行。应身三土。称机施化。名称普闻。德周沙界也。有大长者明位号。世间长者备十德。一姓贵。二位高。三大富。四威猛。五智深。六年耆。七行净。八礼备。九上敬。十下归。姓则三皇五帝之裔。左貂右插之家。位则辅弼丞相。盐梅阿衡。富则铜陵金谷。丰侈奢靡。威则严霜隆重。不肃而威。智则胸如武。库权奇超拔。年则苍苍棱。棱物仪所伏。行则白圭无玷。所行如言。礼则节度庠序。世所式瞻。上则一人所敬。下则四海所归也。出世间长者。德备恒沙。且合十种。姓则三世真如实际中生。位则功成道着。十号无极。富则法财万德。悉皆具足。威则十力雄猛。降伏魔外。智则一心三智。无不通达。年则早成正觉。久远若斯。行则三业随智。运动无失。礼则具佛威仪。心大如海。上则十方种觉。所共称誉。下则七方便人。而来依止。是名出出间大长者。即我释迦教主也。其年下四句。明德业。德有内外。内则智略。外则资财。年高则博达古今。喻佛智德。衰迈则根志纯熟。喻佛断德。此句明内德。财富明外德。无量二字。总喻富有万德也。多有二句。别喻外德。田能养命。喻禅定可资般若。宅可栖身。喻实境为实智所托。略则十八空。广则无量空门。若论福德。无行不修。若论智慧。无境不照。故云多有。僮仆者。给侍使人。喻方便知见皆已具足。和光六道。曲顺万机。权智即实智之僮仆也。

　　△二舍宅喻。

　　其家广大。

　　家宅。喻上安隐对不安隐。不安隐喻三界也。众生冗冗。皆宅三界。如来应化。统而家之。故言广大。

　　△三一门喻。

　　唯有一门。

　　喻上种种法宣示于佛道也。如来本怀。唯以一乘佛道利物。事不得已。先以种种法门引导。本意唯有一乘。故言唯有一门。约教唯一佛乘。约理唯一知见。问。一乘佛教。宽矣广矣大矣。一门既是佛道。下文不应言其狭小。答。欲说一乘无机受化。众生知见即佛知见。凡小不知。因无机与不知。故言狭小。问。下文三车既在门外。岂诸子反出一乘知见外耶。答。教是能诠。理是所诠。众生佛知见性具也。如来佛知见究证也。知见本一。有在缠出缠之异。四十年前。覆一乘而说三。就迷教理者说。故假设三车而在门外。下文以佛教门出三界苦。今日泯三乘而说一乘。生死即涅槃。烦恼即菩提。无明实性即佛性。幻化空身即法身。诸子皆住一乘道教之中。岂在外哉。若以门内门外为难。下文如来从所烧之门安隐得出。穷子行来住立门侧。长者又在门内。不知又作何难也。

　　△四五百人喻。

　　多诸人众一百二百乃至五百人止住其中。

　　喻上安隐众生故的众生。一百喻天。二百喻人。三百喻畜生。四百喻饿鬼。五百喻地狱。恶道多者。显修白业者少。而黑业者多也。五百云人者。泛举五道群生。共皆住止三界之中也。

　　△五火起喻。

　　堂阁朽故墙壁隤落(至)歘然火起焚烧舍宅。

　　堂阁下。明所烧宅相。若以依报论。欲界堂也。上二界阁也。地水火风四大墙壁也。金水风空四轮柱根也。以世界赖此支持故。能所八法梁栋也。若以正报论。身下分堂也。上分阁也。骨涎息暖内四大墙壁也。寿暖识柱根也。意识梁栋也。朽故者。有情无情。皆属无常故。隤落者。山河减损。皮肉朽坏故。腐败者。天地之根危殆不安。寿命之元出舍不息故。倾危者。外物迁变。人命易终故。周匝下。明能烧火势。五浊八苦之火。遍在四大四生。故言周匝。并皆无常。故言俱时。歘然者。无而忽有也。本无此苦。因无明故有。若推其原。依正二报。皆由无明不觉忽然而有。一分有知觉的无明。而为有情众生。一分无知觉的无明。而为无情世间。即此无明为因。境界为缘。憎爱取舍。三毒猛火。焚烧内外根身器界也。广上宅相。正明三界无安。犹如火宅也。

　　△六三十子喻。

　　长者诸子若十二十或至三十在此宅中。

　　喻上知众生性欲。佛如众生如。一如无二如。天性相关。则子义成。性欲不同。故有三十。十是菩萨子。二十三十是二乘子。三十云子。特举从化。俱得出宅者言。上总喻已竟。

　　△二别喻。喻上我以佛眼观下。四十一行半偈。偈中六义全具。今喻有四。少叹法希有。拣伪敦信。至后颂中补出。文分四段。初长者见火喻。二舍几用车喻。三等赐大车喻。四长者不虚喻。且初长者见火喻。喻上我以佛眼观下四行颂。举五浊释权。

　　长者见是大火从四面起(至)心不厌患无求出意。

　　偈中明如来在法身地上。照见众生为五浊八苦所烧。而起悲应救。有能见所见起悲三意。今喻亦三。长者见。即我以佛眼观见。是标出能见之眼。是大火从四面起。明所见。即见六道众生等。火喻五浊八苦。云大者。遍在六道故。四面喻身受心法。下法合为生老病死。从字重看。大火是果。四面是因。谓此火非无因而有。以众生于身起净倒。于受起乐倒。于心起常倒。于法起我倒。故有五浊八苦如火从四面起也。若知身不净。受是苦。心无常。法无我。则烦恼火灭。即大一句。明长者惊怖。喻上为是众生二句。由火大故惊怖亦大。念其退大善故惊。忧其将起众恶故怖。惊即对慈。念其无乐。怖即对悲。忧其有苦也。我虽能于等。释上惊怖。是慈悲忧念之意。虽是未尽之辞。如来慈悲犹为忧火所炽。故云虽也。能字重看。显诸子不能以佛虽出生死所烧之门。住于常寂安隐之乡。不忍舍众生而自安隐。故作念如此也。不为五浊八苦所煎名安。不为四倒暴风所动名隐。萧然累外名得出。众生为大火所烧故不安。为暴风所动故不隐。业识忙忙故不得出。又所烧之门者。门有件有空。非件无以标门。非空无以通致。件可烧。空不可烧。喻教有能诠所诠。非能诠无以为教。非所诠何以得出。能诠可是无常。所诠非是无常。如来有大智慧。能寻正教。得教所诠。故云安隐得出。能诠磨灭。故云所烧之门。不从所烧之门。何由安隐得出。大经云。因无常故而果是常。此之谓也。又先安隐而出。出而复惊。今虽出而须入。入而必救。故以安隐释惊怖。惊怖即慈悲。为是众生故而起大悲心者此也。而诸子下。由前大火烧宅。宅内诸子不求出离。长者安得坐视。正启下思惟救子之意。等字该五百人。着见故耽湎四见名嬉。唐丧其功名戏。又着爱故耽湎五尘名嬉。空无所获名戏。由乐着见爱。空生徒死。而无厌离。如小儿嬉戏也。不言有火名不觉。不解火是热法名不知。不畏火能烧身故不惊。不虑火能断命故不怖。喻众生全不觉五浊八苦。不知四倒三毒。不惊惑侵法身。不怖伤于慧命。如是不觉于苦。不知于集。不惊失道。不怖失灭也。身五识身也。身为八苦所逼。故云火来逼身。切己者逼迫切近也。以一一苦。皆由五识对于五尘。念念相应。故云苦痛切己。心不厌患者。心意识心也。不厌无常之苦。不患烦恼之集。无求出意者。不修道品之行。不求灭谛之理也。此中嬉喻见浊。戏喻烦恼浊。不觉二句即众生浊。火来二句即命浊。心不二句即劫浊也。

　　△二舍几用车喻。分二。初舍几。二用车。初舍几喻。喻上我始坐道场下。六行半颂。明大法难投。又分为三。初长者念救。二诸子不听。三驰戏视父。且初长者念救喻。喻上我始坐道场。至微妙最第一。明大法拟宜。

　　舍利弗是长者作是思惟(至)具告诸子汝等速出。

　　作是思惟者。是应现人间。得成道已。思惟所得法妙也。身喻神通荷负。手喻智慧提拔。依三昧断德则有神通。依智慧智德则有说法。前云其年衰迈。喻智断。即身手也。衣裓西竺盛华之具。几香几也。案书案也。准下法合云。若我但以神通力智慧力。赞如来知见力无所畏者。众生不能以是得度。衣裓喻知见。几喻四无畏。案喻十力。略说名知见。名略义玄。如衣裓一口而多含。处中说名四无畏。用对四谛。如几于法小广。于物小安。广说名十力。横竖该括。如案多足。于法则广。于物则大安也。此是思惟念用大化。谓若以神通显现。智慧宣演。知见力无畏等。令众生出三界宅五蕴舍。故云从舍出之。复更下。明法大机小。一门狭小者。若论理教宽矣广矣。则非狭小。但众生不能以理教自通。欲谈无机。故言狭小。若理教行。一一明一门狭小者。理则纯一无杂。故言一。即理能通。故言门。微妙难知。故言狭小。教则更无余乘唯一佛乘。故言一。此教能通。故言门。此教微妙。与言之二乘少知。夺论之七方便皆不知也。不能以教自通。将谈无机。故言狭小。行则圆因自行。行大直道。无诸留难。故言一。善行菩萨道。直至道场。故言门。妙行难行。方便无机。故言狭小。诸子幼稚等者。虽于二万亿佛所教无上道。大乘善根微弱。故云幼稚。此明善弱也。若闻大乘能生毁谤。故云未有所识。此明恶强也。因时深着爱见。果时深着依正。欲界着五尘。色界着味禅。无色着定。故云恋着戏处。或当堕落有二义。一者幼稚。忆本戏处。故堕落。喻贪着五欲。而堕三途。二者恶强。全然无识。故堕落。喻毁谤大乘而堕三途。若堕落必为五浊八苦之所烧煮。故云为火所烧。我当为说下。正是思惟。虽知根钝且称本怀也。具告二句。是直说华严圆顿大教。拟宜小机。以一真法界。演四无碍法界。扩十玄门。直明中道称性之谈。经云。知一切法即自心性。成就慧身不由他悟。又云。初发心时。即摄五位成等正觉。能令众生疾取菩提。故云具告诸子。汝等速出。下文急捉将还。即汝等速出义。问。如所思惟具告诸子。思惟者怖畏事也。具告既释华严。何华严无怖畏事耶。答。华严遣法身大士。说五十五位法门。圆音落落。主伴重重。圆融行布。行布圆融。众生不堪。如穷子惊愕。称怨大唤。非怖畏而何哉。问。法说喻说。何不广明。答。华严已过。法华正说。一始一终。二经同旨。故不广明。只此二句收摄。

　　△二诸子不听喻。喻上众生诸根钝等。明众生无机。

　　父虽怜愍善言诱谕(至)何者为舍云何为失。

　　父虽善言。诸子乐着。不听父言。不求出离。三慧何由而生焉。不惊故无闻慧。不畏故无思慧。不知五浊八苦能烧善根。不知火也。不知阴界入法是诸苦之器。不知舍也。不知丧失法身之由。不知云何为失也。如此则修慧亦不生矣。诸根暗钝。三慧不生。亦末如之何。此是中下之根。不堪大法。所谓积行菩萨。上德声闻是也。

　　△三驰戏视父喻。喻上我宁不说法等。明念欲息化。

　　但东西走戏视父而已。

　　法中息化在佛。此喻驰戏在机。彼此互明耳。背明向暗为东西。生死往还为驰走。于中起爱起见为嬉戏。所谓东出西入。随善恶以升沉。南驰北走。似循环而无已也。虽用大拟。不从大教。故云视父而已。舍几一科。喻法中我始坐道场。至入于涅槃。六行半颂。在下穷子喻。尔时穷子。佣赁展转。至即遣傍人。强牵将还一段。上舍几喻已竟。

　　△二用车喻。喻上寻念过去佛。至我常如是说。十一行颂。侵大施小。即双垂两相。二始同时。不动寂场。化游鹿苑。也。分四。初拟宜三车。二知子先心。三叹美三车。四适子所愿。且初拟宜三车喻。喻上寻念过去佛等。亦作三乘化度。

　　尔时长者即作是念(至)令诸子等得免斯害。

　　前云大火四面起。今云此舍已为所烧。前云苦痛切已。犹是未死。今必为所焚。即有死义。我及诸子必为所焚者。以大乘化功为父命。众生大善为子命。大善若尽。即子命断。子命断则化功亦废。即父命断。故云若不时出必为所焚。上云所烧之门安隐得出。今云若不时出必为所焚。此义云何。须知前出者。约法身说也。今言若不时出者。即是应身示同众生有疾。若众生有善。成机受化。则与应身时出。若众生善断。无机不受。则不与应身时出。即俱为所焚也。当设方便等者。实相一乘。本不可言。曲为中下。巧示方便。说三乘之权。令诸子得免五浊八苦之害也。

　　△二知子先心喻。喻上作是思惟时。十方佛皆现等。明小乘得度之机。

　　父知诸子先心(至)种种珍玩奇异之物情必乐着。

　　昔曾习小。是知先心。性欲不同。是知各有所好。既知习小。故以小接。既知性欲不同。故开一为三。又知本曾习大。名知先心。中即生死。名各有所好。种种珍玩。即谛缘六度等法。三界所无。故云奇异。情必一句。正投其所好也。

　　△三叹美三车喻。喻上思惟是事已。即趣波罗柰等。明正施三乘。又分三。初劝修转。二示相转。三作证转。且初劝修转。

　　而告之言汝等所可玩好(至)汝若不取后必忧悔。

　　此劝其令修也。谓此是苦汝应知。集应断。灭应证。道应修也。希有难得。即珍玩奇异也。约三人说。玩好二字。当声闻道灭二谛。缘觉还灭门。菩萨六度法。忧悔二字。当苦集。流转门。六蔽法。

　　△二示相转。

　　如此种种羊车鹿车牛车今在门外可以游戏。

　　此示其相状也。谓此是苦逼迫性。集招感性。灭可证性。道可修性也。羊车鹿车牛车。喻三乘也。许在门外者。以见思惑尽。出三界外。方得此车。又门即一乘实相门。如来巧智。于一乘之外。分别说三。故云门外。可以游戏者。谓可以纵任六通。游戏自在也。

　　△三作证转。

　　汝等于此火宅宜速出来随汝所欲皆当与汝。

　　此引己证彼也。谓此苦我已知。不复更知。集已断不复更断。灭已证不复更证。道已修不复更修也。皆当与汝者。皆与之言。正当已证。亦令他证故。下文云。为汝保任此事终不虚也。示劝证乃次第。今随经先劝后示。义亦无失。

　　△四适子所愿喻。喻上是名转法轮一行颂。明受行悟入。

　　尔时诸子闻父所说(至)竞共驰走争出火宅。

　　前偈略。今喻广明修因至果。适愿者。机教相扣。即闻慧。勇锐者。心思动虑。即思慧。此二句。即三资粮。外凡位。谓五停心。别相念。总相念也。互相下。即修慧。推四谛理。排伏见惑。邪正未决。名互相。即四加行中暖顶二位。竞者竞取胜理。初则遍观上下八谛。历十六行相。竞趣真道。后则缩观至欲界苦谛下。趣苦法忍。此即内凡忍位。共者即第四世第一位。同观欲界苦谛与忍位不别。故云共。驰走者。入见道十五心。速疾取理。故云驰走。即断见惑尽。分得涅槃。预入圣位。初果也。争出即修道位。二三果也。出了火宅。断思惑尽。证无学道。即四果也。若作三人合论。一四谛法。声闻人以苦谛为初门。缘觉人以集谛为初门。菩萨人以道谛为初门。三人共秉。三人同修。三人各证。故云心各互相竞共争出。皆约三乘智断而说。准下法合。别论者。声闻闻四谛法。适其愿乐。勇猛精进。推四谛理。排见思惑。欲速出三界。得证涅槃。是声闻争出火宅也。缘觉闻因缘法。投其愿乐。勇猛精进。流转还灭为推。双侵二习为排。深知诸法因缘。得证涅槃。是缘觉争出火宅也。菩萨闻六度法。适其好乐。勤修精进。推求真谛。排伏尘沙。慈悲化物。度脱一切。是菩萨人争出火宅也。上舍几用车已竟。

　　△三等赐大车喻。喻上我见佛子等。志求佛道。六行偈。显示真实。分四。初父见子免难欢喜。二诸子索车。三等赐诸子大车。四诸子得车欢喜。且初父见子免难欢喜喻。喻上我即作是念。如来所以出。二行一句颂。明佛喜无畏。

　　是时长者见诸子等(至)其心泰然欢喜踊跃。

　　前偈明父欢喜。今明子欢喜。以子喜其父亦喜。谓免难欢喜者。若子未免难。父则忧念。若得离火。心即泰然。故免难欢喜。得为一喻。四衢者喻四谛也。三乘同证四真谛理。未破尘沙。犹在中途。故云道中。三界见思惑尽名露地。即有余涅槃也。涅槃谓之露地者。以较火宅则清凉有余。较宝车之庄严全无。所以名偏空小果。住果不进。故云而坐。见思既尽。真谛理显。故云无复障碍。不为见思所局。故云泰然。生已度想。生安隐想。故言欢喜。

　　△二诸子索车喻。喻上我见佛子等二行颂。明大乘机发。

　　时诸子等各白父言(至)羊车鹿车牛车愿时赐与。

　　此明索车。文无索字。依此请辞明索车耳。索有三。一机索。鹿苑证小之后。至方等冥有大益。被斥不谤。理有求大之义。名机索。二情索。至般若会上领知大法。乐大心起。纵不彰言。索义渐切。名为情索。三口索。来至法华。因方便品初。闻佛略说。动宿疑情。是故发言三请。名为口索。问。仍索三车。大机何在。答。名同义异。实大机动耳。但二乘不知三车之外别有一乘也。三请殷勤。惟垂分别。愿说第一。则大乘机动明矣。又法说中。先明机发。次说除障。佛喜无畏。今喻先明免难。次明机发。具论有四句。有先障除后大机发。如四大弟子诸声闻等。于小乘教中障除。大品法华初大机始发。二障未除大机发。如华严法华诸凡夫得入佛慧者。三大机先动后障除。如方便品所说。四先障除后机发。如今喻所说。机动障除互现共成一意耳。

　　△三等赐诸子大车喻。喻上于诸菩萨中三句颂。正显真实。分三。初双标子等车等。二广明车等。三广明心等。且初双标子等车等。

　　舍利弗尔时长者各赐诸子等一大车。

　　各赐诸子者。明子等也。一切众生等有佛性。佛性同故。等皆是子也。等一大车者。明车等也。以子等故则心等。以法等故无非佛法。喻一切法皆摩诃衍。言各赐者。各随本习。四谛六度无量诸法。开示真实。旧习不同。故言各。皆摩诃衍。故言大车。下文凡有闻法。无不成佛。是等赐意。

　　△二广明车等。又二。初明车之体相。

　　其车高广众宝庄校(至)又多仆从而侍卫之。

　　高广者。喻如来知见。广大深远。横周法界之边际。竖彻如理之渊底也。又圆收逗会。总摄时机。非高广而何。众宝一句。喻万行修饰。周匝一句。喻总持遮护。四面一句。喻四辩下化众生。张设一句。幰帛张车。喻四无量心。众德之中慈悲最高。普覆一切也。珍奇一句。喻真实万善。严此慈悲也。宝绳一句。喻四弘誓。坚固大慈心也。垂诸一句。喻四摄神通等。悦诸众生也。重敷一句。婉美也。筵铺席也。喻观练熏修。一切诸禅重沓柔软也。安置一句。枕有内外。外枕者。车若驾运。随所到处。须此支昂。喻即动而静即静而动也。内枕者。休息身首。喻一行三昧。息一切智一切行也。丹即赤色。喻无分别法也。驾以白牛者。喻无漏般若。能导谛缘六度一切行到萨婆若海也。白乃本色。即与本净无漏相应故。体具万德如肤充。烦恼不染如色洁。形体即肤色。姝好即充洁。此二句喻实相般若之体。有大筋力三句。喻观照般若之用也。又四念处为白牛。四正勤中二世善满如肤充。二世恶尽如色洁。四如意足。称行者心。如形体姝好。筋喻五根住立。能生义也。力喻五力排伏。干用义也。行步平正。喻定慧均等。七觉调平也。其疾如风。喻八正道中行。疾到萨婆若海。仆从者。方便波罗蜜也。能屈曲随人。给侍使令。即众魔外道。二乘小行。皆随方便智用。故净名云皆吾侍者。仆从侍卫者。供给左右也。与傧从同。此中长者能证之人。车等是所证之法。车即体大。众宝下相大。白牛下用大。诸子乘之。即将来长者也。

　　△二释有车之由。

　　所以者何是大长者财富无量种种诸藏悉皆充溢。

　　财富藏溢。喻果地福慧圆满。诸藏者。谓行藏理藏也。一切法不出于檀尸忍等。即是约行明如来藏。一切法不出于阴入界等。即是约理明如来藏。阴界等随拈一法。无非理藏。达此理藏。故使六度咸成妙行。不达此理。万行徒修。自行此行理为充。化他为溢。又实智圆满名充。权智随用名溢。非但藏多。又皆充溢。无有一法非摩诃衍。故云种种无量。

　　△三广明心等。分二。初广心等。

　　而作是念我财物无极(至)各各与之不宜差别。

　　此明心等。由财物无极。是子无偏。是故心等。假使富而非子。或有所吝。假使是子而贫。或不能给。则心不得等也。今自行已圆。财富无量。化缘已熟。故爱无偏党也。七宝大车等者。喻今经开显。若教若行。皆摩诃衍也。又方等般若。念处正勤根力觉道。种种异名。皆开示实相。历一切法。亦复如是。故言无量。各各二句。不移本习而示实相。如身子于智慧开佛知见。具一切佛法。目连于禅定开佛知见。具一切佛法。余人例知。以心等故不宜差别也。我财一句。即佛自住大乘也。不应一句。即自证平等法若以小乘化。皆是二句。即乃至于一人。我则堕悭贪。此事为不可也。应当二句。即皆以如来灭度而灭度之。不宜一句。即不令有人独得灭度也。

　　△二释心等。

　　所以者何以我此物周给一国犹尚不匮何况诸子。

　　大慈普覆。故云周给。初释财多。尚周一国。何况诸子。喻大圆因。遍该善恶。普周法界。理亦不穷。况佛知见耶。次释子等。非子尚充。何况是子。喻无缘者尚度。况有缘子耶。言非子者。且贬正因不同缘了。故抑言非。然佛慈普荫。毕竟无偏。况结缘子。故约无缘慈。对本有理。则一切众生无非佛子也。若寄化仪说。且以宿昔未结缘者为非子也。又此等赐一科。谓人天善恶。体即法界。故父果车。即子理车。但开其情。假名等赐。众生无尽。车亦不穷。不穷故不匮。不匮故无偏。故云等赐大白牛车。总之缘了子。先结缘者。今熟脱之。正因子。未结缘者。今为下种。番番种。番番熟。番番脱。尽未来际无有已也。方是出世长者大慈悲父之心。等赐诸子大车竟。

　　△四诸子得车欢喜喻。喻菩萨闻是法一行。受行悟入。

　　是时诸子各乘大车得未曾有非本所望。

　　喻上菩萨声闻除疑成佛也。三乘之人。本求羊鹿水牛之车。期出分段。今得大白牛车。尽于变易。过本所望。岂不欢喜。上等赐大车喻竟。

　　△四长者不虚喻。分三。初如来垂问。二舍利弗答。三如来叹善。且初如来垂问。

　　舍利弗于汝意云何(至)宁有虚妄否。

　　此下喻上汝等勿有疑二行半。明说无虚妄也。是长者先许诸子三车。诸子既出之后不与三车。而等与珍宝大车。这先许三。后与一。宁有虚妄否。

　　△二舍利弗答。分二。先直答不虚。

　　舍利弗言不也世尊。

　　谓凡称虚妄者。以无益于人而有损于事也。今长者于诸子。既有益而无损。实不虚妄。故云不也世尊。

　　△二申明不虚之意。又四。初免其火难不虚。二结况以重夺轻不虚。三不乖本心不虚。四结况过本所望不虚。且初免其火难不虚。

　　是长者但令诸子(至)便为已得玩好之具。

　　是长者先许三车者。不过令诸子得免火宅之难。全其身命而已。今身命已全。有何虚妄。故云非为虚妄。何以下征释。谓我说长者为全身命不与玩好之具不为虚妄者。是何以故也。若全身命。虽未别有所得玩好。便为已得玩好之具。以全于小乘五分法身。入空慧命。则是已得玩好之具也。全身免火。已得大宝。济子重命。岂应有虚。

　　△二结况以重夺轻不虚。

　　况复方便于彼火宅而拔济之。

　　况复昔日体外方便。于彼火宅救度一切众生。得五分法身。尚不虚妄。岂今日等赐大车实慧之命已得。而反有虚妄哉。

　　△三不乖本心不虚。

　　世尊若是长者(至)以是因缘无虚妄也。

　　谓诸子但免火难。长者纵不与小果。犹不虚妄。以前苦已出。小果已证。那言虚妄。故云乃至不与等。此述长者本意。若小若大。俱有本心。大本为本。小本非本。许小不与。尚无所乖。况更与大。宁乖本意。何以下征释。是长者未许三车之前。先作念云。诸子无知。于火宅内。无求出意。我今当设方便巧说三车。令子得出火宅。元为拔苦。本非与果。以是作念假设方便令子得出火宅之因缘。故不虚妄。

　　△四结况过本所望不虚。

　　何况长者自知财富无量欲饶益诸子等与大车。

　　昔日许三而今与一。三乘是其所望。一车本不知有。许三与一。出乎三乘望外。那言虚妄。

　　△三如来叹善。

　　佛告舍利弗善哉善哉如汝所言。

　　双叹善哉。美其所答不谬也。问。佛不自说不虚。教身子说者。何也。答。许三与一。自说取信为难。教身子说者。取信诸人则易也。初譬喻已竟。

　　△二法合。分二。初合总喻。二合别喻。初中分六。初合长者喻。

　　舍利弗如来亦复如是(至)具足方便智慧波罗蜜。

　　如来一句。合上位号也。如来无量德号。略举十义如上。则为一句。合上名行也。上云国邑聚落。今云一切世间者。通指同居方便实报三土。如来遍应三处。为一切世间之父也。等三界以同仁。视四生如一子。故云父。于诸下。合德业也。怖畏即二种生死。无明即五住烦恼。永尽者。即五住究尽。二死永亡。合上衰迈。显断德也。成就知见。合上年高。显智德也。力无所畏。合上外德。财富无量也。神力者。深修禅定。能得神通。合上田也。智力者。智必照境。如身托处。合上宅也。具足一句。合上诸僮仆也。

　　△二合五百人喻。

　　大慈大悲常无懈倦恒求善事利益一切。

　　慈悲是施化之本。一切是五道众生。恒为慈悲所被。又常无一句。大喜心也。恒求二句。大舍心也。以不大喜。则懈倦而不求善事。不大舍。则虽求善事。不肯利益一切故。

　　△三合舍宅喻。

　　而生三界朽故火宅。

　　朽故如下颂。

　　△四合三十子喻。

　　为度众生。

　　众生有缘具三乘根性者。先得度脱。

　　△五合火起喻。

　　生老病死忧悲苦恼愚痴闇蔽三毒之火。

　　生处胎狱。老厌龙钟。病卧床席。死悲离散。三毒者。贪对一切顺情之境。引取无厌。瞋对一切违情之境。便起怒恚。痴者迷一切事理之法。无明不了。起诸邪行。此三于诸谛理。愚惑痴迷。昏闇障蔽故。又称毒者。以能坏出世善心故。火字贯上。此合歘然火起也。

　　△六合一门喻。

　　教化令得阿耨多罗三藐三菩提。

　　教能诠理。寻理起行。即得菩提。此中如来转无量怖畏。而成无量无畏力。转无量衰恼。而成无量大神通力。转无量忧患。而成无量知见力。转无量无明。而成实智力。转无量闇蔽。而成权智力。具此种种广大威力。而以大慈大悲。恒求善事。利益一切众生。以如来永尽怖畏。能度众生生死怖畏。永尽衰恼忧患。能度众生忧悲苦恼。永尽无明闇蔽。能度众生愚痴暗蔽三毒。由如来永尽诸障。方能成就无量德业。由成就故。方能教化众生令得菩提也。合总喻竟。

　　△二合别喻。分四。初合长者见火喻。又四。初合能见。

　　见。

　　即如来寂照智眼能见也。喻中长者见。法中佛眼观见。

　　△二合所见火。

　　诸众生为生老病死(至)如是等种种诸苦。

　　合上所见之火。从四面起也。五欲如刀蜜。财利如浮云。众生痴暗贪求。无昼无夜。五浊八苦之火。日夜烧煮。故云受种种苦。贪求者。求不得苦也。地狱人天。五阴炽盛。爱别离。欲合而离。怨憎会。冤家相会。

　　△三合广前所见。

　　众生没在其中欢喜游戏(至)虽遭大苦不以为患。

　　上种种苦如海。众生汩没于中。不以为苦。反以为乐也。不观苦集。故不生厌。不观道灭。故不求解脱。又此结束上文。谓五欲财利。本是苦境。而众生以为乐事。故欢喜游戏。贪着追求。本是苦心。而众生惟恐贪之不酷。求之不巧。故不觉知。地狱三途。本必有之苦报。应寒心而恐畏者。而反不信。谓且顾生前。奚遑死后。故不惊怖。天上人间贫穷困等。本是苦聚。应厌恶而远离者。然间植小善微因。求一人身天福。惟恐不得。故不生厌。如是等种种诸苦。皆应早求解脱者。而众生且淹没陷溺其中。故不求解脱。由此痴迷。无有智慧。故不知觉。由不知觉。故不惊怖。由不惊怖。故不生厌。由不生厌。故不求解脱。而于三界火宅中。日出而作。随善业以东驰。日入而沉。随恶业以西走。改头换面。往还五趣。虽受百千万劫之大苦。不以为患。此合诸子火来逼身。心不厌患。无求出意也。

　　△四合长者惊怖。

　　舍利弗佛见此已(至)佛智慧乐令其游戏。

　　应字。即非予而谁之意。拔其苦。即大悲之力。与其乐。即大慈之力。上云惊怖。惊其无乐。怖其有苦。此拔苦与乐。即上惊怖也。合长者见火喻竟。

　　△二合舍几用车喻。分二。先合舍几。次合用车。初中又二。初合长者念救。

　　舍利弗如来复作是念(至)众生不能以是得度。

　　承上拔苦与乐。虽为父道所当尽。然复作是念。终难从实舍权也。神力合上身有力。智慧力合手有力。如来知见。合上衣裓。力无畏。合上几案。即始坐。道场。大法拟宜。众生根钝。不能以此得度也。

　　△二合诸子不听。

　　所以者何是诸众生(至)何由能解佛之智慧。

　　征释不能得度。合上不听也。正由五浊障重。未免生老等火所烧。大乘微妙。不能解入。如人身在缧绁。未可以语衣锦之荣。故云何由能解等。此句合唯有一门而复狭小。无机狭小。不能解佛智慧也。前喻有三。驰戏一科义含。

　　△二合用车。分二。先牒前三喻。

　　舍利弗如彼长者(至)然后各与珍宝大车。

　　一大拟不得。二小投其好。三等赐大车。

　　△二正合用车。分四。初合拟宜三车。二合知子先心。三合叹三车希有。四合适子所愿。且初合拟宜三车。

　　如来亦复如是(至)于三界火宅拔济众生。

　　不用之者。大法拟不得也。但以方便者。正用三乘也。智慧方便。权实并演。单云智慧。自受用实也。连方便者。明应机即实而权。正显权从实起。权泯归实之旨。三界者。欲界杂居。色界四禅。无色四空。各有界限种族故。俱名火宅者。均在轮回数故。此合我今当设方便令子免害也。

　　△二合知子先心。

　　为说三乘声闻辟支佛佛乘。

　　三乘者。乘以运载为义。声闻以四谛为乘。缘觉以因缘为乘。菩萨以六度为乘。运出三界。归于涅槃也。六度菩萨。于当教亦称大乘。今名佛乘者。以三十四心。顿断见思习气。而得成佛故。

　　△三合叹三车希有。又三。初合示相转。

　　而作是言汝等莫得(至)声闻辟支佛佛乘。

　　汝等莫得等示苦谛。三界火宅是苦果。勿贪等。示集谛。贪爱是苦果之因。色为男女形貌。及青黄赤白等。声为男女歌咏。及丝竹环佩等。香为男女身香。及沉水檀速等。味为男女绸缪。及肴膳美味等。触为男女身分。及柔软细滑等。此名五欲。亦名五尘。拣非微妙。故云粗弊。若贪等者。以蛾眉皓齿。是伐性之斧。丝竹管弦。是夺心之贼。龙涎象藏。是牵意之媒。甘脆肥腻。是腐肠之药。云缯罗縠。是惰身之机。众生不知而生贪着爱取。则为其所烧也。汝速下。示灭道二谛。此二示三界外有三乘智断之果。故令速出三界。当得三乘。正合上三车今在门外。可以游戏。

　　△二合作证转。

　　我今为汝保任此事终不虚也。

　　无人保任。或恐难成。佛既自证。为作保任。出三界内之苦。得三界外之乐。为不虚矣。合上随汝所欲。皆当与汝。

　　△三合劝修转。

　　汝等但当勤修精进(至)便得无量安隐快乐。

　　汝等下。正合劝修。复作下。正合叹三车希有。三乘是诸佛方便。化物仪式。故诸佛所称扬赞叹也。若知苦。则无生死逼迫之苦果。而有身心自在之乐。故云自在。若断集。则无三界系缚之苦因。而有纵任不拘之乐。故云无系。若证灭。则我生已尽。不受后有。故无所依。若修道。则旅泊三界。无所希望。故无所求。又得无生智曰自在。得尽智曰无系。无明糠脱曰无依。所作已办曰无求。无漏等。劝修道品也。住于真空涅槃。故安隐。改粗为细。易短作长。故快乐。

　　△四合适子所愿。前喻三车合说。今三乘别合。分三。初合羊车。

　　舍利弗若有众生(至)为求羊车出于火宅。

　　内有一句。下二应有。宿昔三乘乐欲。成三乘智性。故佛施三乘之教以投其好也。此性即众生本具正因佛性。论中有本性住种性。即此正因佛性。有习以成种性。即缘因佛性。此正因性虽具。必假教法熏起。闻法信受者。谓从佛闻等流教法。的信无疑。拳拳服膺。持守不失。殷勤精进者。闻而思思而修也。三处闻法。各随本乘。欲速二句。厌三界苦。求涅槃乐也。欲速自求。是二乘病根。欲速则不达。自求则不大。因乖万行。果缺圆常。皆欲速自求之过也。是名下结。如彼下。提喻合声闻。闻佛声教得悟。不能化他。如羊不顾后群。故以羊喻声闻乘。此中从佛闻法。合上闻父所说适其愿故。闻慧也。殷勤。合上心各勇锐。思慧也。精进。合上推排。修慧也。欲速等。合上竞共驰走。是名一句。合上争出火宅。下仿此。

　　△二合鹿车。

　　若有众生从佛世尊(至)为求鹿车出于火宅。

　　梵言辟支迦罗。此云缘觉。亦云独觉。求自然二句。独觉也。以单丁自守。不求伴侣。观物变迁。自觉无生故。深知一句。缘觉也。诸法即十二因缘也。秉佛因缘。流转还灭。推审住智。灭缘显理故。十二有支。除无明。每支具七智。先推因。次审因。三世推审。为六。后住法智。为七。十一支共七十七智也。又求自然慧。则慧不止如声闻内有智性而已。深知一句。则志不止如声闻欲速自求而已。故优于声闻。劣于菩萨。为中乘也。支佛是法行人。从他闻法少。自推义多。故喻如鹿。鹿不依人故。又鹿有回顾之慈故。

　　△三合牛车。

　　若有众生从佛世尊(至)为求牛车出于火宅。

　　求一切下。明求佛智慧。一切智者。即一切法而证实相。所谓欲觅实相。不离一切法。欲觅一切法。不离实相。诸法为实相之表。实相乃诸法之体。故名一切智佛智者。拣因智。此智究竟果位。超于因位。故名佛智。智是一。但有圆缺之异故。上二实智也。下二权智。自然智。任运而知。于一切机。不思而应。俯会无差。如月落百川。影含万体。不然而然。名自然智。无师智者。以此智惠施于人。应遍无方。不拘成范。能师一切人。无人为师。名无师智。如来知等。明求佛地不共功德也。上上求自利。愍念下。下化利他。安乐等。以四无量心安乐一切众生离苦得乐也。无量总该六道。以慈心利乐饶益诸人天等而与之乐。故云利益人天。以悲心度脱三途一切众生而拔其苦。故云度脱一切。此中闻法精进前五度。求四智第六度。又求一切等。大智心也。愍念等。大悲心也。智悲双运。沤和不碍般若。般若不碍沤和。具此自利利他之大心。故名大乘。菩萨下。释成大乘二字。谓前云佛乘。此云大者。以佛是大果。众生能求此大果而乘之。以自利利人。故名摩诃萨之大乘也。菩萨慈悲化物。如牛之安忍运载。故以牛车喻菩萨。上合舍几用车竟。

　　△三合等赐大车喻。分二。先牒前二喻。

　　舍利弗如彼长者(至)等以大车而赐诸子。

　　见诸等。牒前免难。自惟等。牒前等赐。上喻有四。今但合二。免难兼索车。等赐兼欢喜。

　　△次合二喻。分二。初合诸子免难。

　　如来亦复如是(至)怖畏险道得涅槃乐。

　　此门乃方便权门也。指阿含教中所诠之理。苦即世间苦果。怖畏一句。即世间生死。得涅一句。即出世乐果。谓小乘涅槃。云出云得。双该集道二因。未有不断集而离苦果者。未有不修道而得乐果者。此合诸子安隐得出火宅。到无畏处也。

　　△二合等赐大车。分三。初合释有车之由。

　　如来尔时便作是念(至)力无畏等诸佛法藏。

　　合上财富无量也。

　　△二合广明心等。

　　是诸众生皆是我子(至)皆以如来灭度而灭度之。

　　合上我财物无极。不应以下劣小车与诸子也。佛之法藏既多。众生又是佛子。所以不惜而等与也。不令下。释等与之义。如来灭度。即大乘三德涅槃。四十年前。独许菩萨作佛。是令有人独得灭度。今经许声闻与菩萨同得受记。是皆以如来灭度也。

　　△三合广明车等。

　　是诸众生脱三界者(至)能生净妙第一之乐。

　　是诸一句。牒昔所化权人。悉与下。结足所与大之事。一相即实相。法身德也。一种即种智。般若德也。净妙之乐。乐即无苦。解脱德也。三德高广。具足庄严。收罗万亿。名为大乘。正合其车高广。众宝庄校等。名为大车也。又一相者。虽有差别功德。皆一实相。一种者。无二三之殊。惟一乘之种类。诸佛称叹。以此而修。直至成佛。故云生净妙乐。又涅槃净也。般若妙也。法身第一也。此三永绝诸苦。故云乐。上合等赐大车竟。

　　△四合长者不虚喻。分二。先牒前喻。

　　舍利弗如彼长者(至)然彼长者无虚妄之咎。

　　许三诱引出宅。末后等与大车。既无虚妄过咎。

　　△次正合不虚。

　　如来亦复如是无有虚妄(至)于一佛乘分别说三。

　　长者既不虚妄。如来先三后一。岂虚妄哉。何以下。征释先三后一之故。谓初说三乘。既为引导。则似非实。然后但度大乘。曾无先期。则似为妄。此何以故而言无有虚妄。以虚妄者。无而为有。能许而不能与之谓。今佛既有无量诸法之藏。则非虚矣。又能与一切众生大乘之法而不吝惜。则非妄矣。但因法大机小。佛能尽与。而众生不能尽受。若华严能受。何俟开一为三。舍利下结。以是众生不能尽受之因缘。但为小智开一为三也。因缘应前请词。上长行竟。

　　△二偈颂。有一百六十五行。前一百行。颂上长行。后六十五行。补颂二义。初中又二。初六十五行半。颂喻说。二三十四行半。颂法合。初颂喻说中分二。初三十三行颂总喻。次三十二行半颂别喻。初颂总喻中分四。初一句颂长者喻。二三行一句颂家宅喻。三半行颂五百人喻。四二十九行广颂火起喻。前喻有六。今止颂四。家宅含一门。五百含三十子耳。且初一句。颂长者喻。

　　佛欲重宣此义而说偈言譬如长者。

　　颂上位号。即兼名行德业。既有长人之德。即知名行为国邑聚落所崇。亦知内外年德俱高。喻佛具足智断慈悲万德也。

　　△二三行一句。颂家宅喻。

　　有一大宅其宅久故(至)周障屈曲杂秽充遍。

　　宅者托也。安也。人所托以安身也。宅久易坏。故云顿弊。总言曰宅。别论宅内有堂舍之分。堂者当也。当宾客酬酢也。舍者止也。止身于其间也。靠壁曰柱。即磉曰根。横曰梁。竖曰栋。房址曰基。阶砌曰陛。东西曰墙。前后曰壁。圮毁也。坼裂也。泥涂所以饰缝隙。阤坏也。覆苫所以蔽风雨。在檐曰椽。在脊曰梠。篱落四园曰周障。径巷穿叉曰屈曲。若配依报。大宅三界也。三界无始为久。非今所造为故。无常卑鄙为顿弊。堂舍者。长行堂喻欲界。此中堂喻上二界。舍喻欲界。柱根梁栋墙壁。如上配。基陛喻共相种子。泥涂墙壁之表。覆苫堂舍之表。椽梠梁栋之表。此三可喻山川林薮等。高危摧朽等。皆明无常败坏之相。周障二句。明三界高低崎岖。三恶增盛也。正报。五阴宅也。自迷心海已来。故云久故。阴身老病无常。故云顿弊。堂喻身之上分。舍喻身之下分。念念相续无常。曰高危。八法不整。三相所迁。曰摧朽。诸苦所侵。曰倾斜。基陛喻行业。衰老之时。曰隤毁。四大伤损。曰圮坼。泥涂喻皮肤。老色枯朽。曰阤落。覆苫喻毛发。老则脱落。曰乱坠。椽梠喻筋骨。支节不援。曰差脱。周障二句。一身三十六物。九孔长流不净也。三界不牢。令人生厌。是说喻之正旨。故下文尽情摹写。智者观之。当绝本息轮。离苦免难也。

　　△三二句。颂五百人喻。

　　有五百人止住其中。

　　三乘根性为五道所摄。兼得三十子。

　　△四二十九行。广颂火起。长行周匝三句。文略。今广明之。诸家配释不一。智者用十使配释。其义切当。十使烦恼。分于三界九地。具足见思。方感分段生死之苦。以十使为火之根本故。文分四段。初二十二行颂。明地上事喻欲界火起。二三行半颂。明穴中事喻色界火起。三二行半颂。明空中事喻无色界火起。四一行。总结众难多端。初中又四。初明所烧之类。二明火起之由。三明火起之势。四明被烧之相。初中又二。先正明所烧。二总结所烧。初中又二。初明禽兽被烧。喻五钝使众生。二明鬼神被烧。喻五利使众生。十使而云利钝者。前五于所缘境。顽嚚不决故。后五于所缘境。果决割断故。为心王所役曰使。又能使众生入于生死轮回故。初明禽兽被烧。又二。初正喻五钝。二结显宅变。初中又五。且初二句颂。喻慢使。

　　鸱枭雕鹫乌鹊鸠鸽。

　　此下虫名兽状。鬼体神形。虽非经要。既喻十使。亦可略知其相也。慢使众生。自举轻他。凌高下视。故喻如鸟。凌他为慢。自贵为憍。必有所挟也。今取文殊问经八憍。喻此八鸟。一壮盛憍。谓人恃己强胜壮大。凌他劣弱。如鸱。恶鸟也。似鹰而白。一名鸺𪅳。昼不见泰山。夜能撮蚤。其形最大。故壮盛憍如之。二性憍。谓人恃己种姓强大。凌慢于他。如枭。不孝之种。食母之鸟。故性憍如之。三富憍。谓人恃己富。凌慢于他。如雕。有多种。黄头赤目者。能取獐狸为食。故富憍如之。四自在憍。谓人恃己长大称意所作。凌慢于他。如鹫。食宿山林。去住自由。故自在憍如之。五寿命憍。谓人恃己寿高。凌慢于。他如乌。即乌鸦。反哺之乌。命长不死。故寿命憍如之。六聪明憍。谓人恃己聪利明达。凌慢于他。如鹊。性至聪。能报吉凶。故聪明憍如之。七行善憍。谓人恃己能行少善。凌慢有德。如鸠。即𪄕鸠。性至纯。不知自拙。谚云。人道𪄕鸠拙。我道𪄕鸠巧。只用几根柴。家缘便做了。故行善憍如之。八色憍。谓人恃己容颜美妙。凌慢于他。如鸽。类有多种。以色取胜。肆淫鸟也。故色憍如之。

　　△二二句颂。喻瞋使。

　　蚖蛇蝮蝎蜈蚣蚰蜒。

　　瞋有三种。一非理瞋。谓不问可否。歘起瞋心。二顺理瞋。谓人实恼我。三诤论瞋。谓强执己解为是。他解为非。蚖蛇之大者。毒盛不触而吸。喻非理。蝮蝎之大者。触之则螫人也。喻顺理。蜈蚣瞋很而行速。蚰蜒涟涎而走滞。喻戏论。

　　△三二行颂。喻痴使。

　　守宫百足鼬狸鼷鼠(至)𧏙螂诸虫而集其上。

　　于境不了曰痴。即无明也。无明有二。一独头。二相应。在室曰守宫。在泽曰[虫*晏]蜓。汉时宫中养以丹砂。取血。用梅华印。以涂眉间。宫女有邪私者。其面华即散。为防宫女淫乱。故云守宫。多足虫曰百足。似蜈蚣。不能毒害者。此二兀然。喻独头。鼬鼠之大者。赤黄色。能入穴而食鼠。天若雨。于树上倒悬。尾有两岐。以塞两鼻。狸狐之大者。年老可成精。而妖媚人者。鼷鼠者。甘口鼠也。食人而不觉痛者。此三喻相应。诸恶一句。谓从痴根本。备起诸结使也。交横一句。明诸使相缘。或缘三界如交横。起之速疾如驰走。屎尿二句。明痴心所著之境。皆无常不净故。𧏙螂亦名乌甲虫。由痴不了。于中计常乐我净。而生染着。如𧏙狼集其上也。则人于男女二根。生欲乐想者。迷倒极矣。

　　△四二行颂。喻贪使。

　　狐狼野干咀嚼践蹋(至)饥羸慞惶处处求食。

　　贪有二。一有力贪。二无力贪。有力者。以威势取之。如五霸等荼毒万姓。如狐狼。无力者。但能从他乞索粗弊。如豪强侵夺良善。阿附之余党。如野干。似狐而小。形色青黄。尾大。巢于危岩高木之上。群行夜鸣。怪兽也。咀嚼下。明贪心取境。有用而取。如口含味以咀嚼。不用而弃。如足蹴蹑以践蹋。又小则咀嚼。多则践蹋也。以唇咥血曰哜。以齿断骨曰啮。喻贪噬无厌也。死尸喻粗弊五尘。狼籍者。狼所卧处。草皆披靡也。生虫咀嚼以殆尽。死尸哜啮以有余。故云骨肉狼籍。谓食之不尽。零落于草间。世人肆筵设席。杯盘狼籍。积聚五尘。不知止足。亦犹是也。由是下。喻王贼等有大力。将彼有力无力所贪之物。以强取之也。两足翻寻曰搏。收聚一处曰撮。贪不知足曰饥。求不能得曰羸。种种营觅曰慞惶。多贪之人。虽富而贫也。处处一句。驰逐五尘之境也。

　　△五二句颂。喻疑使。

　　斗诤揸掣啀喍嗥吠。

　　群狗竞取曰斗。群狗相吠曰诤。向前相夺曰揸。往来相扯曰掣。即斗之形也。衔物死诤曰啀喍。失物泼叫曰嗥吠。即诤之声也。喻疑使众生。未决是非。为斗诤。意谓为是。复谓为非。名揸掣。发言论决是非之理。名啀吠。上正明五钝竟。

　　△二二句颂。结显宅变。

　　其舍恐怖变状如是。

　　变乃改其本有。状谓新其相貌。总上五钝。凡人共有。苟有此者。人而不尽人道。则妄人也。非禽兽而何。人之异于禽兽者。几希。庶民去之。君子存之。凡人物之生。同得天地之理为性。惟其所禀气形偏正。故有人畜之殊。乃曰几希也。唯君子完其所得之理。不失其所以人也。小人不知而去之。名虽为人。而实不得其所以为人也。孟氏之言。吾佛之教。隐显少殊。会旨不异。上明禽兽被烧竟。

　　△二明鬼神被烧。又二。初二句。总明五利。

　　处处皆有魑魅魍魉。

　　五利遍缘三界四谛五阴。触处生着。造次恒有。故言处处皆有也。西京赋云。山神虎形曰魑。宅神猪头人形曰魅。木石变怪曰魍魉。总是物类之精。有时闻声不见其形。有时见形倏然不见其形也。夫鬼神有智。禽兽则无。故以利喻鬼神。钝喻虫兽。

　　△二九行半。别明五利。分五。初三行喻邪见。

　　夜叉恶鬼食啖人肉(至)斗诤之声甚可怖畏。

　　邪见众生。不敬三宝。不礼塔寺。拨无因果。故云邪见。夜叉亦名药叉。捷疾鬼也。此云苦活。食人度命。以苦自活也。喻邪见之徒。人是善报。喻出世善因果。不杂烦恼者。邪见之心。拨无善因果之事。如夜叉食人肉也。毒虫是恶报。喻世间恶因果。杂诸烦恼者。邪见之心。拨无恶因果之事。如夜叉啖毒虫属也。诸恶下三句。明善恶因果。皆从自类而生。毫无差舛。玉篇云。伏卵曰孚。广雅云。孚亦生也。乳者养也。故乌生曰孚。兽生曰乳。此喻善恶之法。从自类因。生自类果也。各自藏护者。因能有果名藏。必得不失名护。夜叉二句。谓邪见之心。拨无善恶因果。如夜叉竞共争取人肉毒虫而食也。食之既饱者。邪见之心成就也。恶心转炽者。邪见之心增广也。𩰖诤之声者。内心成就。外彰言教。宣于无因无果之法。能令闻者。堕落三途。故言甚可怖畏。今之外道。宣唱册卷。夜聚晓散者是也。古德云。似此一般愚男女。生遭王法死阿鼻。岂不大可怖畏哉。

　　△二二行半。喻戒禁取。

　　鸠槃茶鬼蹲踞土埵(至)以脚加颈怖狗自乐。

　　戒取执邪为道。名非因计因。即持牛狗等戒之徒。鸠槃茶此云瓮形。以其形似瓮故。可畏鬼也。虚坐为蹲。实坐为踞。喻外道依于戒取。修行十善。能生六欲天。六天是欲界高处。如土埵也。依戒取修得四禅。生色界。名离地一尺。依戒取得四空定。生无色界。名离地二尺也。上生二界为往。还生欲界为返。依戒之见。所修之行。安意乐心。故纵逸嬉戏也。捉狗等者。前文狗喻贪使。今两足喻有力无力二贪。声喻贪之种子。脚喻觉观。以戒取之徒。非无实修。但知见不正。不入正道。盲修瞎炼。非因计因。幸而高升上界。意欲伏贪现行。既得伏已。故云捉狗两足。又望断贪之种子。故云扑令失声。断之不能。即用觉观加之。故云以脚加颈。妄谓灭除而得自在之乐。故云怖狗自乐。此中捉扑以怖。正是外道邪修之工夫也。

　　△三一行半喻身见。

　　复有诸鬼其身长大(至)发大恶声叫呼求食。

　　于阴入界中。妄计为身。名为身见。竖入三世。计我名长。横遍五阴。计我名大。计我自在。不修善法。即无惭愧。故言裸形。以恶业庄严。故言黑。无功德资助。故言瘦。计我者不出三界。故言常在其中。计我在心。发言宣说有我之相。故言发大恶声。冀因此说。望得道果。故言叫呼求食也。

　　△四半行喻见取。

　　复有诸鬼其咽如针。

　　此非果计果也。见取通至非想。非想非是涅槃之果。计之为常。如咽细命危而保其寿。故云其咽如针。以无色唯心。名咽细也。

　　△五二行喻边见。

　　复有诸鬼首如牛头(至)饥渴所逼叫唤驰走。

　　于一身见。计断计常。执常非断。执断非常。随执一边名为边见。计常者身断我常。计断者身断我断。断常二边。如牛头二角。不知善因善果。恶因恶果。一味执断执常。如食人肉复啖狗也。或时计常。或复计断。前后回转。如头发髼乱也。计常即破断。计断即破常。如残害凶险也。无有智定饮食自资。如饥渴所逼。各陈己见。宣唱邪论。如叫唤。随诸邪行。轮回不息。如驰走。上正明所烧竟。

　　△二一行半总结所烧。

　　夜叉饿鬼诸恶鸟兽(至)如是诸难恐畏无量。

　　此总结欲界利钝烦恼之相。初句利。二句钝。饥急二句。通结二使。并是有漏之心。无道味之贪。故云饥。由饥故生死速疾。故云急。四向者。向四生轮回也。窥私窃也。明其邪观空理。慕仰道味。虽复观空。而滞着心多。不会正理。如窥牕观空。不得无碍也。末二句总结。初明所烧之类。喻十使烦恼竟。

　　△二二一行明火起之由。喻起五浊之由。

　　是朽故宅属于一人其人近出未久之间。

　　三界是佛化应之处。发心已来。誓愿度脱。故云属于一人。长者在宅。能令诸子慎火。由出宅后。诸子无知。故令火起。内合如来在世。能令伏五浊。由舍应后众生于后复起五浊。世尊在此土数数生灭。今言近出。约最后一番示生三界。此土缘尽彼土缘熟。舍此应彼也。问。言属又言出者。何也。以属则不出。出则不属故。答。不言属则于己无干。不应救济。不言出则己且被烧。安能救人哉。

　　△三二行明火起之势。喻正起五浊。

　　于后宅舍忽然火起(至)摧折堕落墙壁崩倒。

　　忽然应长行歘然。四面即身受心法。于此备起四倒五浊八苦等。故云一时。相续渐增。故云俱炽。呻吟悲痛为爆声。诸根破坏为震裂。气断骨离。故摧折堕落。四大解散。故墙壁崩倒。世界山崩地裂。树折崖摧。山河倾覆等。正明三界宅五阴舍。顿弊败坏。火烧不堪之相。令人不当贪恋也。

　　△四一行半明被烧之相。喻受五浊八苦。

　　诸鬼神等扬声大叫(至)周慞惶怖不能自出。

　　若计常者。谓法定常。已有还无。无即常故。计断者谓法定断。唯此一死。更无复续。皆唱言定说。其事已显。故云扬声大叫。雕鹫举钝使。鸠槃举利使。此等众生。烦恼浊心。五见交攻。不求正道之修。不知出离之方。常在三界。甘受轮回。故云周慞等。上明地上事喻欲界火起已竟。

　　△二三行半。明穴中事。喻色界火起。分四。初一行明所烧之类。

　　恶兽毒虫藏窜孔穴毗舍阇鬼亦住其中。

　　四禅之定如孔穴。虽复不及门夜敞豁。犹得免于猛焰。喻入四禅定中。虽未出界外。犹得免于欲界粗恶也。初二句钝使。下二句利使。毗舍阇。啖精气鬼也。

　　△二一句明火起之由。

　　薄福德故。

　　少福薄德。故近恶遇苦。

　　△三一句明火烧之势。

　　为火所逼。

　　孔穴之中。虽无猛火。犹有热恼。喻四禅虽无欲界粗恶。亦有喜乐等爱味细苦。故是火逼。

　　△四二行明被烧之相。

　　共相残害饮血啖肉(至)臭烟蓬㶿四面充塞。

　　利钝众生。得禅是同。所计各异。互相是非。如共残害也。既于禅中起诸见。则不能生无漏定慧。但着禅味。如饮血。又着觉观等五支。如啖肉。野干喻欲界贪。于欲界修未来安。已断此贪。故言并已前死。禅定之贪。如大恶兽。能吞欲界之贪。故云竞来食啖。欲界四倒八苦。如猛焰。色界四倒八苦。如臭烟。以烟过𦦨。故喻色界。色界亦通身受心法。及以四大。如四面咸苦。故云充塞。上明穴中事。喻色界火起竟。

　　△三二行半。明空中事。喻无色界火起。有二。初一行明所烧之类。

　　蜈蚣蚰蜒毒蛇之类为火所烧争走出穴。

　　欲界以蜈蚣喻瞋。今无色界亦喻瞋。色界虽不言蜈蚣。而云毒虫。即兼之。阿毗昙云。上界不行瞋。无相害故。有善欲故。性寂静故。心滋润故。然止而不行。非能断也。约种子三界俱有。约现行欲界独存。厌色界定出向无色。厌色粗法。观无色法。如毒蛇被烧出穴也。

　　△二一行半明所烧之相。

　　鸠槃茶鬼随取而食(至)饥渴热恼周慞闷走。

　　若得无色定。必灭下界缘。故言随取而食。非想居于最顶。尚不免颠倒之苦。如头上火然也。非想亦有八苦之火。心生异念。生苦也。念念不住。老苦也。行心扰扰防定。病苦也。退定。死苦也。求定不得。求不得苦也。不得定必有障。怨憎会苦也。失定时。爱别离苦也。四阴心。即五阴炽盛苦也。无无漏饮食。所资。故饥渴所恼。犹是轮回。故云周慞闷走也。上明空中事。喻无色界火起竟。

　　△四一行总结众难多端。

　　其宅如是甚可怖畏毒害火灾众难非一。

　　十使烦恼业火所烧。三界五趣受无量苦。故曰其宅如是。甚可怖畏。灾难甚多。难以尽言。故曰非一。上颂总喻竟。

　　△二三十二行半。颂别喻。分三。初二行半。颂长者见火。二十三行。颂舍几用车。三十七行。颂等赐大车。略无虚妄不颂。初又三。初三句。颂长者能见。

　　是时宅主在门外立闻有人言。

　　宅主即长者。是能见之人。门外立者。于所烧之门安隐得出也。云立者。以如来在法身地。常怀大悲。欲救众生。不处第一义空之座。故云立也。闻有人言者。上云见。今言闻者。以闻代见也。人者闻必从他故。三昧法即他人也。入三昧中。俯察群机。三昧能令佛见。故云有人言也。又人指悲愿。若见闻者。悲愿使然也。

　　△二一行一句。颂所见。

　　汝诸子等先因游戏来入此宅稚小无知欢娱乐着。

　　问。子本未出。云何因戏来入。答。约圣或在大通时。曾发大心。名出三界。而复退还。名之为入。如人举足欲出。至门侧而返。亦名为出。亦名为入也。约凡理性本净。非三界法。名出。因晦昧故而起戏论。便有生死。名入。故云先因游戏来入此宅也。昔结缘浅。大善未着。名为稚小。退大以后。流转三界。无明所覆。名为无知。欢喜乐着。即前于火宅内。乐着嬉戏等。

　　△三二句颂惊怖。

　　长者闻已惊入火宅。

　　为诸众生。起大悲心。出真兆圣。降迹尘寰也。

　　△二十三行颂。舍几用车。分二。初五行半。颂舍几。二七行半。颂用车。初又三。初四行半。颂长者念救。

　　方宜救济令无烧害(至)此苦难处况复大火。

　　方宜者。正以大教拟宜也。告喻即具告诸子也。说众患难下。正明所烧重重叠叠。广列二使众生。汩没三界。众苦蔓筵。相续不绝也。无定慧相资。故云饥渴。饥渴已是可畏。况复五浊大火之所烧煮也。

　　△二三句颂诸子不听。

　　诸子无知虽闻父诲犹故乐着。

　　颂上虽闻父诲。不肯信受。正明无机。不受即无知。即上稚小无知。犹故乐著者。既无大志。复着三界也。

　　△三一句颂驰戏视父。

　　嬉戏不已。

　　正明息化。嬉戏即见思。见思不已。大法难投。故息大化耳。

　　△二七行半。颂用车。分三。初三行。颂拟宜三车。

　　是时长者而作是念(至)即便思惟设诸方便。

　　初一行拟宜意。愁恐堕苦。恼不受大也。又长文云。此舍已为大火所烧等。长者既虑与子并焚。所以益其愁恼也。次一行明用小之由。由着见思。故唯施小。耽乐之甚也。湎沦溺不出也。舍宅无一可乐。明三界五趣是苦。诸子耽湎嬉戏。明众生执苦为乐也。不受二句。明用小之意。若不用小。则大小俱亡。故云将为火害。害故丧身。丧身故失命。即便二句。正思用小施三乘教也。

　　△二三行。颂叹美三车希有。

　　告诸子等我有种种(至)随意所乐可以游戏。

　　告诸下。颂劝转也。妙宝者。方便教中之妙宝也。小果之乐。离火宅苦。故云妙宝。羊车下。颂示转也。在门外者。如示四谛令知出世也。汝等下。颂证转也。造作者。以三车本无乃幻出耳。可以二字。冥斥二乘。不堪任重致达。仅可自利游戏而已。

　　△三一行半。颂适子所愿。

　　诸子闻说如此诸车(至)到于空地离诸苦难。

　　空地。指小乘所证偏空之理。颂上驰走争出等文。上颂舍几用车竟。

　　△三十七行。颂等赐大车喻。分四。初五行。颂免难欢喜。

　　长者见子得出火宅(至)是故诸人我今快乐。

　　长者见等。免难也。坐师子座者。一是诸子坐座。得出三界故无畏也。二是长者坐座。见子兔难即得无畏也。初在门外。子犹在内。是故父立。今子既出宅。是故安座。又大机未会。是故云立。小化已周。是故安座。故知立者冥利也。坐者显利也。而自庆下欢喜也。得所化机。是故庆快。二万亿佛所。教其大缘。是故云生。中间小熟。是故云育。经此多时。数数成就。将养不易。故云甚难。善根尚微。故云愚小。妄惑所覆。故云无知。无知则起浊。起浊必招果。故云入宅。多诸二句。总述三界利钝之相。大火二句。总述三界八苦之势。而此二句。明起见起爱。不能自拔。我已二句。明欢喜之由。是故二句。结欢喜之意。

　　△二三行。颂诸子索车。

　　尔时诸子知父安座(至)今正是时惟垂给与。

　　知父安座者。索车时也。验上二座父坐为正。即坐无量义经之座也。皆诣父所者。索车仪也。正同今会四众围绕。咸以恭敬。来至我所也。愿赐我等者。正请索也。如身子三请等。如前所许下。述许。今正下。结许。

　　△三七行半。颂等赐大车。

　　长者大富库藏众多(至)以是妙车等赐诸子。

　　初二句颂有车之由。长者是能证之佛。大富等是所证之法。恒沙功德。非因所及。故云大也。屋盛物曰库。喻六根等具一切法。地盛物曰藏。喻诸行具一切法。又阴界入等具一切法。喻藏。约理如地故。道品六度等具一切法。喻库。约修如屋故。其实一一法中。具一切行及一切法。一一行中。具一切法及一切行。故名库藏众多而大富也。金银四句。明车体。金银四宝。喻一真法界四智菩提。众宝兼摄万德。性具诸法。总名为宝。从性起修。名之为造。子多行多。车则随多。名之为诸。一一车体。无不高广。名之为大。又须示方知。起修名造。以性泯修。造还本有。即车之体也。庄校下。明车之庄严。初四句如长行释。真珠等出幰盖相也。慈门非一。犹如网孔。一一孔中。皆一真珠。如众慈门。并称于实。长文但云垂诸华缨。秪是令见者欣悦。今云处处垂下。乃明众机遍悦也。众彩一句。喻垂化之处。设应不同。周匝一句。喻摄物之宜。无所阙少。前云重敷婉筵。今柔软二句。颂上婉筵二字。上妙四句。颂上重敷二字。缯帛也。纩絮也。茵褥重席也。喻诸禅自在故云柔软。以妙冠粗。如细氎覆上。意显种种事禅。并即实相。不同凡小。杂诸烦恼。故云鲜白洁净而上妙也。有大下。颂长行驾以白牛等。前导曰傧。后随曰从。以是二句。颂车等心等。以妙车等赐诸子者。显佛于群机周而不比。于一乘兼济无私也。

　　△四一行半。颂得车欢喜。

　　诸子是时欢喜踊跃(至)嬉戏快乐自在无碍。

　　初二句。喜其所求者轻。所得者重。昔日焦芽。自绝无分。忽蒙授记。何快如之哉。得一乘妙用。不滞一隅。曰游于四方。不缚于诸法。曰嬉戏快乐。自在无碍。盖嬉戏之与物。毋意毋必。调而应。偶而会。曾无缚着之心。于一切法若嬉戏然。乃能自由自在而无碍也。上颂譬喻竟。

　　△二三十四行半。颂法合。分二。初四行。颂合总喻。

　　告舍利弗我亦如是(至)如是等火炽然不息。

　　初二句。颂合位号。次二句。颂合名行。德业义含。如来是七种方便贤圣中尊。九种世间之父。子义通。故世间从九。结缘义局。故方便唯七。此颂合长者。一切下。颂合五道。兼三十子。三十缘因子也。众生正因子也。深着二句。以五道论。则着五欲之境。无出世慧心。以三十子论。则大通时教大。中间退取。无有一乘之实智实慧也。三界二句。颂合家宅。兼一门。众苦下。颂合火起。初二句标。次二句释。后二句结。

　　△二三十行半。颂合别喻。分四。初三行。颂合长者见火。

　　如来已离三界火宅(至)唯我一人能为救护。

　　如来已离四句。颂合能见也。寂然安处。是萧然无累之意。正由寂然闲居。能见五浊诸子。今此六句。颂上合所见火。即见诸众生为生老等之所烧煮也。昔之三界。既为佛有。佛已出离。今之三界。为众生有。众生亦当出离。已出离者职应为父。未出离者分应为子。故云其中等。患难即是火之烧煮也。唯我二句。颂合惊怖。我是能救之人。诸子是所救之人。能为二字。即应拔二字。三界既为我有。众生又是吾子。岂可父居界外。萧然无累。忍诸子界内奔驰乎。我既寂然安处。岂可袖手不顾。忍诸子患难烧煮乎。故云唯是能救护也。

　　△二四行。颂合舍几用车。分二。初一行。颂合舍几。

　　虽复教诏而不信受于诸欲染贪着深故。

　　初句拟宜。即具告诸子且称本怀也。二句不得。即犹故乐着等。谓父虽爱子。而子不如父愿。乃法大机小也。三四句。释成不信之由。兼含息化意。正颂上未免生老病死忧恼等也。

　　△二三行。颂合用车。

　　以是方便为说三乘(至)有得缘觉不退菩萨。

　　以是方便者。颂上但以智慧方便拟宜也。为说三乘下。叹三车希有。三转四谛法轮也。知三界苦。知苦断集也。开示二句。慕灭修道也。是诸子下。颂合适子所愿也。决定者。从苦法忍以上。是真决定。颂上合三乘奔走争出火宅也。三明。婆沙论云。宿命知过去苦。生大厌离。天眼知未来苦。生大厌离。漏尽能作正观。断诸烦恼。此三名明。身境但工巧而已。天耳但闻声而已。他心缘他别想而已。此三故不名明而云通。有得二句。颂三人出宅证果。缘觉兼声闻。菩萨云不退者。以权教菩萨慈悲度生。心无退屈。非位次之所判也。

　　△三八行。颂合等赐大车。分二。先颂合等赐。次颂合欢喜。长文等赐兼欢喜。免难兼索车。今颂有欢喜无免难。经文前后隐显不同。今先五行。颂合等赐。

　　汝舍利弗我为众生(至)禅定智慧及佛余法。

　　我为众生下。颂皆是我子。等与大乘。乃至皆以灭度之。合车等心等也。是乘下。颂皆是一相一种称叹第一之乐。合车体也。心境不二。事理双融。曰微妙。断二种死。净五住惑。曰第一。超三种世间之上。为十方诸佛所尊。妙契佛心。适悦圣意。故云悦可也。一切下。令尊敬一乘也。无量下。追颂我有无量无边智慧力无畏等诸佛法藏。合有车之由也。

　　△次三行。颂合欢喜。

　　得如是乘令诸子等(至)更无余乘除佛方便。

　　得如是下。明各得大乘法喜也。自得中道智如日。慈悲入生死如夜。常行二法。故言游戏。所谓常独游常独步也。广化三乘同得一乘。故言与诸菩萨等。此乘圆顿。从因至果。无委曲相。故言直至。以是因缘下结显。以是所说一乘。无三因缘。于十方土。审实而求。唯一无二。除佛方便。而言余乘耳。

　　△四十五行半。颂合无虚妄。分二。初三行半。颂合不虚章门。

　　告舍利弗汝诸人等(至)今所应作唯佛智慧。

　　汝诸下。先定父子。明本欲与大。既皆吾子。理应平等与大也。汝等累劫下。明说三乘。意为除障。我虽先说下。明既已障除。还遂本心。与大乘法也。但尽生死者。但尽分段。尚有变易。假言灭度。而实不灭。上言障除。今所应作等者。明遂本心。令入大乘也。

　　△二十二行。颂合不虚。分三。初二行。释同皆是子理应平等。

　　若有菩萨于是众中(至)所化众生皆是菩萨。

　　谓机若大。而法即大。申明更无余乘也。以在众中。心听专一。一乘实智之法。诸佛虽用方便权智。所化众生。皆是昔日结缘佛子。亦皆同有真如佛性。故皆是菩萨也。

　　△二七行。释不能受大乃说三乘。

　　若人小智深着爱欲(至)但离虚妄名为解脱。

　　谓法小元是机之自小。申明除佛方便也。小根障重。不受大法。为是方便开三接引。智小故着深。爱属心。欲属境。世间根境苦果也。为此二句。明苦谛。谓佛为此着欲以苦为乐之人。将一乘实相说为三乘苦谛。声闻于三乘中最小。复以苦谛为初门。苦以逼迫为义。谛以真实不虚。即六道生死也。众生心喜者。称其本习也。本厌生死。自求涅槃。今闻出离。即会宿习。是故心喜。佛说下。谓所以得未曾有者。以佛说苦真实无异也。无异即不假。遗教云。佛说苦谛实苦不乐故。若有众下。明集谛。以招感为义。是苦之因。故言苦本。谓若钝根众生。虽知诸乐是苦。尚不知苦之根本。犹深着苦因。时刻不能暂舍。执于我见。又为是等方便说言。苦因非他法为本。乃贪欲为本也。若灭下。明灭谛。上二句灭集之功能。下二句明灭谛得名。灭以择除为义。承上贪欲既为苦本。若有众生。依于寂灭理观。择除贪欲。是苦因已尽。而诸苦果无所依止。所谓皮既不存。毛将安附哉。当知但云无所依止。则惑尚有。余果未证。极至第四果。后三品思惑断尽。始为灭尽诸苦。名第三灭谛也。灭前苦集。显偏真理。因灭会真。故名灭谛。为灭二句。明道谛。以能通为义。以能通至真空涅槃故。略言即戒定慧。广即七科道法。离诸二句。重举得脱。集是能缚。苦是所缚。离此苦集。名得解脱。是人下征释循名。观谛得脱。为是何脱。但离下释。无明已是不实。见思又附无明而起。故呼为虚妄。有作四谛。但除此惑也。名为解脱者。权乘小果。脱于分段。未脱变易。故非自在。以法言之。断见思。以喻言之。出火宅。坐露地耳。

　　△三三行。明后若堪能还与其大。

　　其实未得一切解脱(至)安隐众生故现于世。

　　其实二句。明违实。以法言之。则惑未断乎无明。果未极乎佛地。以喻言之。如在露地。未得大宝白牛之车也。一切解脱者。五住究尽。二死永亡也。佛说下。会三归一。谓佛说此人未得灭度者。非谓昔日所说小乘。统无所得。但未得今日所说一乘实相成佛之无上道也。若能行于非道。通达佛道。示于三毒。不乖三善。示于六蔽。不失六度。遍于诸道。断其因缘。现于涅槃。不断生死。以非道为道。非二乘所及。故名无上道。变易尚存。非大涅槃所证小果。非佛本怀。故云我意不欲其人令至小果灭度。而舍今日所说无上大灭度也。我为法王下。结不虚妄。法王者。不住世间。不住涅槃。于诸法中。得大自在。了一切法。即是佛法。无入而不自得也。权实之法。已得自在。开三显一。岂有虚妄。所谓权实自在者。昔因机小。权大为小。安隐众生。使无破法不信坠落恶道之不安隐。今因机熟。实小为大。安随众生。使无自欺自责之不安隐。故曰。安隐众生。出现于世。上颂长行已竟。

　　妙法莲华经大成卷第三
卍新纂续藏经第 32 册 No. 0619 法华经大成


　　妙法莲华经大成卷第四

　　金台即山居后学　大义　集

　　△二有六十五行偈。补颂叹法希有。拣伪敦信二义。古判劝信流通。以三周未竟。授记未完。故今改之。法说诸佛章中既有。喻中应有。长文既无。偈中补出。细研经文。义甚切当。分二。初九行半。颂叹法希有。二五十五行半。颂拣伪敦信。初中分五。初一行。颂上三世诸佛说无分别法。

　　汝舍利弗我此法印为欲利益世间故说。

　　法印者。一乘实相也。诸佛授受。以心传心。契此心者。当下是佛。如世传国之玺。得此印者。即是天子。说此法印。开示悟入一切众生佛知佛见。岂非无分别法乎。

　　△二二句。颂上诸佛出兴悬远。说是法复难。

　　在所游方勿妄宣传。

　　一乘心印。非器不堪领受。故诫勿妄宣传。如轮王之宝。不落余人之手。嘱当机凡所到处。不可一概朦胧。非时莫说。非机莫传。岂非说是法复难乎。

　　△三四行。颂上闻法欢喜赞。乃至过于昙华。

　　若有闻者随喜顶受(至)及比丘僧并诸菩萨。

　　若有闻下。明闻法顶受。定非常说。住不退转。现在益也。若有信下。明供养一切诸佛。由昔曾闻。过去益也。若人有下。明一言赞叹。信汝所说。亲见一会。未来益也。以闻此妙法。能赞叹。能信受。能供养。获三世利益。岂非是人希有过于昙华乎。

　　△四一行。颂上多劫闻法难。

　　斯法华经为深智说浅识闻之迷惑不解。

　　一乘大法。唯具深智方能信受。凡小识见浅薄。迷自心。惑圣教。经无数劫。闻此法者。亦复难也。此一行亦是结前起后。若闻而供养赞叹信受。此人具深智慧。乃可为说。结上也。若夫小智迷惑不解。不可非时而说。开下也。

　　△五三行。颂上能听是法者。斯人亦复难。

　　一切声闻及辟支佛(至)随顺此经非己智分。

　　显直信之人难得。二乘力所不及。身子大智。尚以信入。况余人乎。入字重看。应领解之文。由法说种种开示。方得信入也。其余己智不堪。惟信佛语。随顺此经。岂非能听之人亦复难乎。问。前云是法不可示。言辞相寂灭。独许信力坚固菩萨能解。此中又许身子以信得入。余人以信随顺。当云何信耶。答。传曰。不言而信者天也。又曰。有诸己之为信。今欲解寂灭之法。当依不言之信。信乎己而已。即华严五位之初也。彼经以自性不动智以立信体。信得自心与佛无异。由是智佛不动。万法不迁。因果不移。凡圣不二。心境泯然。印契实相。一切相应。是为不言之信也。能发是信。顿翻无明业识。见闻觉知成一切种智矣。所谓以信得入。以信随顺者。此也。

　　△二五十五行半。颂拣伪敦信。分二。初三十六行半。颂拣伪。次十九行。颂敦信。且初拣伪者。拣去非机。约大悲门莫为恶人说也。颂上以五浊恶世下三行颂文又分四。初二行。嘱其非机莫说。

　　又舍利弗憍慢懈怠(至)闻不能解亦勿为说。

　　憍慢者。贡高不信。懈怠者。放逸无勇。计我者。知见不达。着欲者。耽荒世染。如此之流。闻不解悟。必起恶谤。后获恶果。若为说之。不为无益。而且有损。大悲愍念。不可为说。

　　△二四行半。明其谤毁罪因。

　　若人不信毁谤此经(至)此人罪报汝今复听。

　　此经为五时极唱。收一代了义。总诠三因佛性之种。开众生知见。即佛知见。显正因佛种。观一切法。如实相。了因佛种。举手低头。皆得成佛。缘因佛种。憍慢者。我见自封。不信此道。浅识者。荒于世务。不知有此道。不信不解。若强为说。必谓大言欺己。视为流言故纸。反加毁谤。上遮玄化。下阻他闻。遂使道无由行。人无由圣。则三因佛种断灭也。或闻此经而忧愁形于面。见此经而犹豫萌于心。未信则为厉已。故颦眉蹙额。未信则为谤己。故怀疑迷惑。日夜欲灭其教。高低欲毁其人也。汝当二句。结听其报。若佛下。增明罪因。轻贱憎嫉等。谓见有持经者。轻若糟粕。贱若瓦砾。憎恶其他闻。嫉妒其胜己。视之若芒刺。思之若寇仇。欲除不能。结恨于怀。此人二句。重结罪报。

　　△三二十八行。示其毁谤罪报。分三。初一行半。明地狱报。

　　其人命终入阿鼻狱(至)如是展转至无数劫。

　　由前毁谤等因。感此地狱之报。此界坏时。更生他方。展转更生。无有穷已。百千劫不见日月之光。无量生恒受鼎镬之苦。如石投水。易沉难浮。其势然也。

　　△二十行半。明畜生报。

　　从地狱出当堕畜生(至)谤斯经故获罪如是。

　　谤经之罪。地狱报毕。又作五种畜生。谓拘。野干。馲驼。驴。蟒也。𩑔头无毛也。黮黑杂毛也。騃无知貌。

　　△三十六行。明人报。

　　若得为人诸根闇钝(至)谤斯经故获罪如是。

　　常生难处者。八难也。永不见佛。佛前佛后难。永不闻法。世智辨聪难。聋哑。盲聋喑哑难。常处地狱。地狱难。在余恶道。饿鬼难。驴驼等。畜生难。不见佛。不闻法。北洲难。长寿义含。常处下。申明谤经之人。常在三途。而无休息也。时出时入。故云常处。不去朝夕。故喻舍宅。时时来往。故云行处。若得为人下。从三途出。而后为人。又以盲聋等为庄严者。不自知其丑也。以水肿等为衣服者。终身不觉其在体也。身常下。更起三毒。谓谤经者。素无见佛闻法之因。不知改悔。而且着我见。受此劣形。人或憎恶。不识丑恧。而反增瞋恚。人畜异类。不当野合。淫心炽起。不择云雨。着我贪也。增恚瞋也。炽欲痴也。有此三毒。又将堕入三途矣。所谓劫尽更生。展转无数。有何穷已哉。然此果报一科。皆因谤此经而感。以此经出世本怀。普记成佛。是人天眼目。而谤之者。感畜生无目。为人盲瞽。此经能治众生心病。是大医王。而谤之者。顺方治病。更增他疾。此经若供养等。则六根清净。顾盼雄毅。举身轻清。而谤之者。六根不具。作畜生时。身常负重。恒被杖捶。为人时。淫欲炽盛。不择禽兽。此经是慈悲室。忍辱衣。法空座。而谤之者。恶道为园宅。疥癞为衣服。猪狗是行处。此经一念随喜。则口不臭。口亦无病。舌亦无病等。而谤之者。口气常臭。诸根闇钝。此经实相法印。开解者。念念与实相相应。即得见佛闻法。而谤之者。断佛种。永不见佛闻法也。当知赞叹者。功德无量。谤毁者。经劫三途。若赞若毁。不出当人一心。心者万形之模范。业者一心之影响。三世善恶。唯一心造。如器出模。无不相类。如影随形。在处莫逃。欲得不招无间业。莫谤如来正法轮者此也。又三恶之与人趣。其文重沓者。显谤法之罪。罄竹难尽。展转恶道。无有停寝。试观今世之小人。往往趋风邪教者。无非宿世邪习我见自封。不信憍慢之所使然。噫。可慨矣。

　　△四二行。结其大悲莫说。

　　告舍利弗谤斯经者(至)无智人中莫说此经。

　　一谤之罪。劫舌难尽。不可轻谈。遗害愚人。故云无智莫说。若不得其人而说者。惟恐青囊见于愚妇。犀纛落于嬖人。不唯陷彼之愚。亦使所珍有损。弘道之士。可不忌哉。问。谤经生罪。则经非罪缘乎。答。佛之说法。唯为生福。迷者不信。自获罪殃。如四大本为养育人物。而犯者有损耳。今佛谆谆告示。既令弘法观机。亦令彼知苦止谤。可为彻底大悲矣。上拣伪。约大悲门莫为恶人说竟。

　　△二十九行。颂敦信。约大慈门为善人说也。分二。初十七行敕其是机应说。二二行结其大慈与传。初中文分五对。初三行。过现一对。

　　若有利根智慧明了(至)如是之人乃可为说。

　　利根智慧决。了权实。多闻强识。志希佛果。现在也。亲近诸佛。植众德本。大心坚固。不为物动。过去也。如是之人。方荷此道。闻必信受。当为说之。

　　△二二行半。上下一对。

　　若人精进常修慈心(至)如是之人乃可为说。

　　精进勇猛。拖泥带水。修慈与乐。愍下也。无杂异念。独处禅思。意定身安。恭谨敬顺。尊上也。如此人者。载道之良器也。

　　△三三行。内外一对。

　　又舍利弗若见有人(至)如是之人乃可为说。

　　损我之友。恶友也。故舍之。益我之友。善友也。故近之。外求也。持戒如珠。六根清净之因。求大乘经。开佛知见之缘。内求也。如此人者。法门之表也。

　　△四三行半。自他一对。

　　若人无瞋质直柔软(至)如是之人乃可为说。

　　形端内柔。不为人辱。愍人敬佛。不辱于人。自行也。清净说法。不为利养。具无碍辩。种种方便。利他也。得此人者。慧命有续也。

　　△五五行。始终一对。

　　若有比丘为一切智(至)如是之人乃可为说。

　　取实择权。遵现佛之大法。四方觅求。请益之始也。追求舍利。钦去圣之恩泽。不念外书。厌糟粕之无味。顶受专修。归凭之终也。如此之人。好正恶邪。克荷此道也。上敕其是机应说竟。

　　△二二行。结其大慈与传。

　　告舍利弗我说是相(至)汝当为说妙法华经。

　　相即上五双十只之相。善相多矣。略举十种。以示可说。信解二字。为下品章本。如此之人。善根成熟。一闻此经。必能信解。言下知归。全身担荷。于法不辜。于人不误。上有补于玄风。下不失于悲愿。故云汝当为说妙法华经。上正说譬喻。开三显一已竟。

　　妙法莲华经信解品第四

　　前文云。如是等人则能信解。经家本此二字。立品。以信则不疑。解则明理也。夫根有利钝。惑有厚薄。说有法喻。悟有先后。初闻广略开显。上根领悟。中下之机。朦胧未晓。不信不解。今闻喻说。疑去理明。生信起解。故名信解。又中根人闻说譬喻。初破疑惑。入大乘见道为信。进入大乘修道为解。文云。我等今日。真是声闻。令一切闻是也。又云我等居僧之首。不复进求菩提。是不信不解。不谓于今忽然得闻希有之法。获大善利。不求自得。是自信自解也。又信则信法。信得如来种种因缘方便说法。皆为阿耨菩提。解则解人。解得是诸所说。皆为化菩萨故。四子有如是信解。故异口同音。说穷子一喻。以酬如来火宅开示也。问。四子众僧之首。领悟后于身子者。何也。答。若事论。但观序悟之文。身子寻常自疑悔责。不肯甘于小道。一闻声闻作佛。便能信受。如睡轻者一呼便觉。四子寻常自足疲怠。昔无悔责之念。直待身子受记。然后生疑。更闻喻说。方始信解。如睡重者摇撼方醒。若以理论。此经融会二智。身子当机。故先领悟。诸尊者内秘外现。根非中下。悟无前后。助扬法化。利益今后。故次第敷陈。

　　△二中根领解。分二。初经家叙喜。二自陈领解。初又二。先内喜。

　　尔时慧命须菩提(至)发希有心欢喜踊跃。

　　上品为千二百说喻。唯叙四人者。所谓智者以譬喻得解也。若从正叙。当先饮光。今先善吉者。以解空第一也。诸声闻但念偏空。今将舍偏空证入实道。故先之。至下说偈授记。仍是饮光居先。从正叙也。善吉独称慧命。三称摩诃者。通论皆大皆慧。别论善吉解空。以空慧为命故。又诸慧人中。佛慧第一。佛于般若命其转教。其为慧人所命故。从佛闻下。是欢喜之由。由远闻方便法说。近闻譬喻开示。未曾有法指身子以声闻人。得同菩萨授成佛之记。为未有之法也。发希有心者。谓空生等一向安于小果。不曾发作佛之心。今闻法喻之谈。开佛知见。信得自心作佛。生大欢喜。手舞足蹈。即信解意。

　　△次外仪。

　　即从座起整衣服(至)瞻仰尊颜而白佛言。

　　三业虔诚。请法之式。梵汉两仪。听众咸坐。欲有所问。从座而起。如理请益则起。更端则起。将有承听。必须复坐。偏袒者肉袒也。西方俗礼。见王必肉袒。示非敢有谬。佛教亦用。表将荷佛法之重担耳。春秋郑伯降楚。示为臣仆。肉袒羊迎。又祷则跨烬。祭则跪奠。皆致敬之极也。若作表法。小乘偏空座起。向大乘第一义空座。衣即声闻智断。为菩萨法忍惭耻忍辱之衣。未开权如肩被覆。今已开故偏袒也。着地者。着一实之地。权实不二。不二即是非权非实之一心。融会二边。归于中道。故云合掌。曲躬二句。以身之权。趣佛之实也。

　　△二自陈领解。有长行偈颂。长行分二。初法中略说。二喻中广明。初中又二。初明昔日不求。二明今日庆得。初中又三。初正明不求。

　　我等居僧之首(至)不复进求阿耨多罗三藐三菩提。

　　不求有三。一居僧首。二年朽迈。三已得证。居僧首者。谓我等法腊既高。晚学以我为轨。忽改途易辙。弃小求大。为后学所嫌。自固护彼。所以不求。然执小腊则大法全缺。不弃小由未识开三。自固则小执未移。护彼乃迷于大轨。年朽迈者。朽谓将死。对无所堪其进而言。迈谓老耄。对无所任其求而言。若作菩萨。当专任大道。广度众生。今既朽老。形衰力怠。无所堪任。是故不求。然一生断证。是以自鄙年高。败种未祛。是以妄作不任。已得证者。已得涅槃无为正位。所以不求。不发大心。故无所堪任。尽智无生智已立。无所依求。故云不复进求等。然高原陆地。不生莲华。昔迷实义。徒计正位之功。由斯固情。不知所行是菩萨道。

　　△二释不求之意。

　　世尊往昔说法既久(至)成就众生心不喜乐。

　　既久在座。释僧首也。身体一句。释朽迈也。但念下。释得证也。空等名三解脱门。观诸法无我我所。名空门。观男女相一异相等。实不可得。名无相门。若知一切法无相。即都无所作。名无作门。又于三界无所愿求。名无愿门。游戏神通者。作空华佛事。建水月道场。降伏镜里魔军。证得梦中菩提。游戏一句。妙用也。净佛一句。上求也。成就一句。下化也。但念空。故不喜乐于妙用。念无相。故不喜乐于上求。念无作。故不喜乐于下化。由心不喜乐。所以不复进求菩提也。其实空等三法。大小同具。故身子云。同入法性。肇论云。三乘等观性空而得道是也。但小乘过在一念字。起信云。一切众生。不名为觉。以念未净故。

　　△三征不喜乐之意。

　　所以者何世尊令我等(至)不生一念好乐之心。

　　此征释上乐小不喜犬之义。谓游戏神通。是菩萨成佛时自住持之三昧。净佛国土。是成佛时自受用之报土。成就众生。是自庄严之法嗣。所以不喜乐者。何也。以世尊昔言我法能离生老病死究竟涅槃。令我等依教修行。皆得出于三界之苦。得证涅槃之灭。故安于小而不求于大也。又今下。谓既证涅槃。年又朽迈。以是之故。于菩萨阿耨菩提不生一念好乐也。

　　△二明今日庆得。

　　我等今于佛前闻授声闻(至)无量珍宝不求自得。

　　声闻成佛。昔所未闻。今得闻之。所以心甚欢喜也。不谓下庆词。申明欢喜之义。谓若有求而得。则不为希有。今无求而得。故云忽然得闻等。分所当得。则不为庆幸。今经乃昔日分所不当得而今得。故云深自庆幸。又得解之由。由远闻广略二番开显。是故庆幸。获大善利者。正得解也。是近闻譬喻希有之法。而获开悟之善利也。无量等。喻昔不求而今自得一乘希有之法宝也。昔日般若转教。谓是菩萨法。岂图今日全蒙等赐。四十年前无分。今日忽然授与。不求自得。何欢喜庆幸如之哉。

　　△二喻中广明。分二。初喻说。二法合。初又二。先咨发。

　　世尊我等今者乐说譬喻以明斯义。

　　应如世礼。欲有所决。须先咨发也。斯义者。欲明如来慈悲训诱。自己愚痴情态也。我等二句。为下四段喻文章本。以明一句。为下法合之本。所谓智者以譬喻而得解也。

　　△二说喻。文分四段。一父子相失喻。二父子相见喻。三遣使追诱喻。四领付家业喻前。品如来以火宅开示。今品四子说穷子喻以酬答。以喻领喻。立言各异。会旨大同。师资默契。于此益见。二品皆以父子相称者。佛于弟子有作成之德。故比之如父。弟子于佛有缵述之功。故况之如子。父子二字。两品经文。节节相承。前品以大富长者。喻如来赀财不匮。故曰等赐大白牛车。此品以幼稚贫儿。比弟子无心希取。故言忽得如来宝藏之分。前品写如来慈愍为子之心最切。故云惊入火宅。此品写弟子愚痴背父之事居多。故曰疾走而去。前品明如来引诸子出三界门。故云今在门外。此品明穷子恐怖疑父不肯入门。故曰住立门侧。父子二人。各吐心胆。说出四十年中。许多间关曲折。今日始得父子投机。师资道合。故二喻各尽本怀。若寻其文。则父一行。子一行。语句顿挫。父子之怀抱。昭然可观。详其义。序述一代时教。四十年来。荷如来无限慈悲之深恩。形自己许多愚痴之情状。以喻开示。以喻领解。接拍成令。同一鼻孔矣。又有义。若推当经三车并许之说。大云一雨之喻。诸宗所判。皆失圣意。以三车一雨。皆非次第故。今就此喻文势。穷子有先疏后亲之义。是知一代圣教。大小权实。不无次序。准双林五味之谈。觉场一日之照。诸家所判。咸符此喻之旨。今初父子相失喻。近领火宅总喻。远领方便略颂。分四。初子背父而逃走。二父求子而中止。三觅衣食而渐还。四虑家业以无传。初中又二。先背父而去。

　　譬若有人年既幼稚(至)或十二十至五十岁。

　　有人单约二乘。四子自况。以菩萨深位难知。凡夫未受教化。且齐已领耳。无明厚重。未有所识。曰幼稚。尔雅云。幼鞠稚也。又云幼冥也。喻声闻冥昧不知也。退大为舍。无明自覆曰逃。趣向生死曰逝。是离师适意。背觉合尘之义。问。佛舍应后。众生起惑。是父离子。何云子舍父耶。答。由众生不感。佛则去世。还成子舍父意。久住言时之长也。涅槃法界是自国。生死五欲为他国。即恒离佛教。常习世法之义。五十指五道。一天。二人。三畜。四鬼。五地狱。约一人。备历五道。常在三界。升沉不定。有时人。有时畜等。故置或言。又一念心动。五阴俱生。即具五十恶故。此是迷子惑重智浅。无明自覆。退大受沦也。

　　△二向本而还。

　　年既长大加复穷困(至)渐渐游行遇向本国。

　　善根熏被。稍稍欲着。故名长大。不见佛父。不知本有知见珍宝为穷。五浊八苦所烧为困。既加二字当玩。是内智既发。外乏缘因资助也。驰骋马奔忙貌。喻凡小依身受心法。起四倒之见。又于四谛法。中。求正道如求食。求助道如求衣。又奔走四方。求师觅道。外求明师以严三业。如衣蔽形。内求良道以资一心。如食充饥。渐渐者难以顿悟也。悟既非顿。则乏本智。乃是偶然。故云遇向。上云舍父逃逝。喻背真逐妄。此云遇向本国。喻返妄归真。又生生持戒修福。得游天上人间。而值佛出世之时。故云遇向本国。此是迷子惑轻智长。宿因感发。得值佛出也。

　　△二父求子而中止。又二。先求子不得。

　　其父先来求子不得。

　　其父先来者。佛观有可度之机。先来示生三界。求子不得者。钝根无方难可得度。上言子舍父而游行。故云遇向本国。此言求子不得。故下云中止一成。一行一止。写得顿挫。又先来二字。领方便思惟之文。喻中长者救子不得出宅之义。若依文势。父既先来。子犹渐进。前后相左。故曰不得。

　　△二中止一城。

　　中止一城其家大富(至)商估贾客亦甚众多。

　　一城者。先现胜应身。居华严法菩提场也。其家大富者。实相境为家。具足万德为富也。五度福德名财。般若智慧名宝。福慧无尽。故云无量。金银等。总喻无量无边智慧十力四无所畏等法。盛粮谷曰仓。盛物器曰库。充于内曰盈。流于外曰溢。喻实智为仓。盈法喜之食。充于内自利也。权智为库。溢诸法之财。流于外利他也。僮仆是使役之人。喻华严五位之初。十信位也。初入信时。即起自利利他之心。故十信如僮仆也。又即世主等各寄一德。助发玄化。如充使役之人也。臣佐吏民者。辅弼听教之众。喻四十位法身大士。初入佛境界。率土之宾。莫非王臣。故十住如民。修习诸法。种种驱驰。故十行如吏。事理稍深。职近王边。故十回向如佐。辅佛行化。降魔制敌。故十地如臣。象马等无数者。十地如象乘。十向如马乘。十行如牛乘。十住如羊乘。又圆顿二教如象乘运物。终教如马乘运物。始教如牛乘运物。小教如羊乘运物。无量还一名入。一为无量名出。又化他用为出。自行用为入。出法益众生为息。化功归己为利。滋息广被大千世界。故云乃遍他国。行曰商。以有易无。坐曰贾。覆藏待价。小贩曰估。朝买暮卖者。喻此土菩萨。往他土听法。如商。他土菩萨。来此土闻经。如客。神力加被法身大士。说华严大教。如贾。往还采利。领本生息。如估。圆音落落。主伴重重。故云亦甚众多。此是觉父示生接物。虽知根钝。且称本怀也。

　　△三觅衣食而渐还。又二。先到城之由。

　　时贫穷子游诸聚落经历国邑。

　　接上遇向本国而言。不发大心曰贫。未修大行曰穷。以邪慧观察五阴如聚落。十二处为邑。十八界如国。游历于此。推求真理。名求衣食。又聚落荒野。喻欲界。人天五趣杂居之地。国邑盛丽。喻色无色界。乃三贤同修之处。此二乘人三生植福。百劫修因。常游人间。恒历天上。由斯因缘。遂得遇佛大会也。

　　△二遂到父城。

　　遂到其父所止之城。

　　前云其父求子不得。中止一城。此言子游聚落等。到父之城。父子只在一城。只是两不相见。处处总是本地风光。只是不见本来。所谓不识庐山真面目。只缘身在此山中也。又父先求子。子元不求父。因觅衣食而亦来者。喻佛与众生。法性相同。如世父子。天性相关。虽似不相知。机缘当会。不得不来也。此是迷子宿因既发。智性渐长。断恶修善。遇佛胜会也。

　　△四虑家业以无传。又二。先念失子苦。

　　父每念子与子离别至是以殷勤每忆其子。

　　接上亦甚众多而言。如来自昔至今。恒思子大机。时刻心在众生。故云每念。退大已来。诸子流宕五道。故云与子离别等。开鬼出修罗。故言余。又五十者。金刚三昧经云。譬如迷子。手执金钱。而不知有游行十方。经五十年。贫穷困苦。求索养身。而不充足。其父见子有如此事。而谓子言。汝执金钱。何不取用。诸子醒已。而得金钱。心大欢喜。父言。所得金钱。是汝本有。云何可喜。无住菩萨问言。父知子迷。云何经五十年方始告言。佛言五十年者。一念心动。五阴俱生。五阴生中。具五十恶故。正同今经。父每念子。原在一处。由彼一念心动。五阴俱生。具五十恶。遂与离别五十余年。远逝他方不复相见也。未曾向人说者。喻华严会上。未曾向诸大士。说此二乘人。本是大乘之子。亦未曾向二乘说。汝等有大乘之分。如此事皆未说故。由未曾说。自华严已来。不解佛法。或如聋若哑。去华拜座。转教不取等。种种之不逮也。悔恨者。悔昔之教诲未深。遂使退失本解。恨今之执小弃大。不能精进固志。又此二字。乃润色之言。大圣不谋而应。如月落百川。何悔恨之有哉。自念下。申明悔义。老朽者。化期将毕也。亦可喻佛久成正觉。金等如前。无有下。申明恨义。具足法财万德。若无弟子传持大法。一旦灭度。法道断灭。无所付托也。是以下。结足悔恨。殷勤忆子。所谓老觉情浓念儿孙也。心印不传。古佛之业几息。诚为可忧。然此亦是对机之语。其实众生心内。时时诸佛说法。诸佛心内。念念众生成道。何有付无付乎。

　　△二念得子乐。

　　复作是念我若得子委付财物坦然快乐无复忧虑。

　　复字有展转反侧。冀得之义。有可度之机。名为得子。授成佛记。名付法财。称于本怀。则坦然快乐。无复忧虑矣。此是觉父身应胜会。念在小机。思方欲救之深衷也。上父子相失竟。

　　△二父子相见喻。近领火宅长者见火。远领方便颂明五浊。分二。初子见父。二父见子。初中又四初见父之由。

　　世尊尔时穷子佣赁展转遇到父舍。

　　接上遂到其父所止之城而言。以身雇人曰佣。任力取利曰赁。进前曰展。退后曰转。由厌苦欣乐。推求理味。渐渐积习。遂成出世善根。犹穷子之佣货展转也。以此善根。能扣佛慈悲之舍。故言遇到父舍。不期而会曰遇。机趁于应曰到。道后法身曰父。无缘慈悲曰舍。城乃集众之处。故前喻胜会。舍为一己之宅。故喻慈悲。以大小二机。双扣如来慈悲之舍。有大机故。故下云遥见其父。有小机故。故下云住立门侧。若唯小无大。则下文子不应见尊特之身。父不应言我财物今有所付。若唯大无小。则子不应住立门侧。又不应言非我佣力之处。故知小善之内。冥入大乘因门。二机双扣。理应具足。经文自国而城。自城而舍。摹写渐渐游行极矣。

　　△二见父之处。

　　住立门侧遥见其父。

　　二观为方便。即门二边。圆中之机。当门正见。二乘偏真故言门侧。虽值佛慈悲。未入佛正慧。志在偏空。意念小乘。偏真慧眼。傍窥法身耳。大机始发。相召事远。故言遥见。前法喻皆明父先见子。此中子先见父者。约佛则灵智先知。约生则机成扣应。子见即父见。父见即子见。不前不后。不可思议。互举耳。

　　△三见父之相。

　　踞师子床宝几承足(至)种种严饰威德特尊。

　　此科正说华严时也。踞师子床者。即华藏庄严赫赫天光师子座也。佛为人中师子。故居此座。又师子吼无畏说。表佛具无畏之德故。宝几承足者。众宝之几承于二足也。定慧为二足。实谛为几。无生定慧依于真谛之境故。又佛居万行之尊。依定慧之本。即定慧力庄严也。诸婆罗等围绕者。婆罗门名净行高洁。即等觉菩萨也。刹利名王种贵族。即十地以下初地等菩萨也。居士在家修道。洁白其操。富而不贵。即三十心菩萨也。即华严中。一华一国土。一叶一释迦。一一佛。一一土。皆有诸大士环拱围绕。极十方而齐唱。该十刹而顿周。前文商贾估客。亦甚众多者。此也。以珍珠等严其身者。即戒定慧陀罗尼三昧。四种缨络以严法身也。吏民等者。即行住信诸大士为方便波罗蜜故。白拂者。拂能去尘不偏也。白言纯素不染也。表方便权智之用。不偏不染。故云手执白拂。侍立左右者。右即入空智。用拂四住尘。左即入假智。用拂尘沙尘。此二为中道方便。故言侍立。宝帐者。真实慈悲也。慈悲广被。故言覆。华幡者。华喻四摄。幡喻神通。众善下化。故言垂。香水名华者。水智也。华因也。洒地者。以妙智之水。净众生心地。散华者。以妙因之华。严众生心地。罗列宝物者。示实智自证证他之法。随人玩好也。出内取与者。出内义同出入。自行为取。化他为与。示权智自利利他之法。随人欲乐也。如是等种种者。总结如来一切未曾有法。皆悉成就也。威德特尊者。即光明无边。色像无边。巍巍堂堂。舍那之身。非化身可并也。

　　△四见父避去。

　　穷子见父有大力势(至)作是念已疾走而去。

　　其实华严会上。二乘有眼不见。今四子自陈。已蒙开示。皆是菩萨。故云见也。有大力势者。收上一假。智大故名大力。神通大故名大势。即身手有力也。恐怖者。小机劣弱。怯惧大道也。悔来者。佛本以大法拟之。应不称机。但有退大之意。故言悔来至此总之法大机小。不惟畏惧。抑且悔来也。窃作念者。机中潜密。冥有此事。非是显对见胜应身。故云窃念。是王是王等者。谓或是魔王。或是波旬。今闻略说。尚疑魔作。况昔日乎。又佛法身为王。报身为王等。大乘法报。非小乘得益之处。故窃念而去。小机不受大化。自甘无分。故云非我等。不如下。向一乘小道也。肆力者。进修有方也。尔雅云。肆力训极力也。净名云。能以贫所得法。度斯下劣。但空之理。不含万德。非如来藏。故言贫里。偏空称于小智。故言有地。依此小智。得有余涅槃。无漏衣食。行行名衣。慧行名食。小果福慧皆易求之。故言易得。久住强作者。行大乘道。经无量劫。故言久住。我本厌怖生死。若修大乘。必入生死。广学万行。故言逼迫。我本乐小。而今令我发大心修大行。是为强我作也。作是二句。舍大取小。于菩萨法不生好乐。此是迷子见觉父而不识。弃富业以求贫里也。

　　△二父见子喻。有四。初见子之处。

　　时富长者于师子座。

　　接上无复忧虑而言。谓如来法身。居第一义空无畏之境。洞照群机。是见子处也。法中以佛眼观见等。喻中长者见是等。

　　△二见子便识。

　　见子便识。

　　如来鉴机。知是往昔结缘众生也。

　　△三见子欢喜。

　　心大欢喜。

　　佛恒伺子机。今机来称慈。子虽不识父。父却识子。事与愿谐。故大欢喜。法中起大悲喻中大惊怖。前明大悲拔苦。故云惊怖。此明大慈与乐。故欢喜也。

　　△四见子适愿。

　　即作是念我财物库藏(至)我虽年朽犹故贪惜。

　　昔见众生退大取小。贫里求食。资生艰难。常欲与财。无机不得。今日机来。一乘大法有所传授。称大慈心。故言库藏有付。我常思念者。明其非但贫无大财。又流转生死。众苦所逼。为大悲所痛。故常念也。虽欲救拔。无机叵济。故言无由见之。今有可度机发。故言而忽自来。弥大悲心。故言甚适我愿。年朽贪惜者。释上适愿之由。年朽同前老朽。旷劫所修证大菩提。未见大机不妄与人。法无委付。将来之徒。从谁得脱。为无可度。故言贪惜。今机自来。无此忧念。适其夙志。所有昔愿。今已满足。此是觉父见迷子而便识。欲穷子以得富足也。上父子相见竟。

　　△三遣使追诱喻。近领喻中舍几用车。远领法中侵大施小。分二。初即遣傍人追。二密遣二人诱。初中又三。初强追将还。近领喻中长者念救。远领法中大法拟宜。

　　即遣傍人急追将还(至)使者执之逾急强牵将还。

　　此即虽知根钝。且称本怀。敕诸大士七处九会演大华严也。遣傍人者。若以理释。智为能遣。教为所遣。理正教傍。从佛出十二部大乘拟宜众生。无机不受。故云遣傍人也。事论。佛为正。菩萨为傍。即臣佐吏民。诸大士说大乘法门也。如法慧说十住。功德林说十行。金刚幢说十回向。金刚藏说十地。皆承佛威力。故言遣傍人也。直说圆顿大教拟小机。故曰急追。昔有大种。故曰将还。经云一切众生具有智慧德相。急追意也。使者往捉者。理论大乘明义显露。直指一真法界。能令众生疾取菩提。经云。初发心时即摄五位成等正觉。疾走往捉意也。如大车其疾如风。事论菩萨自有神力。又被佛加。能令众生疾入菩提也。小乘缓昔发大心。废久不忆。卒闻大教。乖心故惊。不识故愕。故云穷子惊愕。称怨大唤者。圆顿教中。烦恼即菩提。生死即涅槃。小乘以烦恼为怨贼。生死为苦缚。若闻烦恼即菩提。便大唤云怨枉。若闻生死即涅槃。便大唤云苦痛。心惊口怨。我本不求大。何以用大化我也。故云我不相犯何为见捉。执逾急者。即诸大士。承佛力领佛命。而直谈大法。内既无机。外逼大化。故云强牵将还。如无厌示以王刑。胜热示以火炙等。计我者为说无我。计常者为说无常等。又云若。人欲了知。三世一切佛。应观法界性。一切唯心造。皆执急强牵意也。喻中说怖畏事。具告诸子也。

　　△二执急闷绝。近领喻中诸子不听。远领法中众生无机。

　　于时穷子自念无罪(至)转更惶怖闷绝躄地。

　　自无心而被强。卒不能解。所以自念无罪也。二乘以见思为罪。以三界为囚执。入灭尽定为生。出定为死。所谓变易生死也。今教断见思之机。观法界性。出定度生。是无罪被囚而必定死也。又罪者业也。有世出世善恶之不同。众生有贪瞋恶业之罪。而无慈悲善业之罪。常随三界生死牢狱。但能入而不能出。菩萨无贪瞋恶业之罪。而有慈悲善业之罪。当示三界生死牢狱。能入亦能出。二乘无贪瞋恶业之罪。亦无慈悲善业之罪。常厌三界生死牢狱。但能出而不能入。若修大乘。必定常入三界生死牢狱。故曰而被囚执。无大方便而入生死。必当永失三乘慧命。故曰此必定死。自作此念。不惟不解。且转增迷惑。故曰转更惶怖。强以大教。小智不解。故言闷绝。即起诽谤。必堕三途。故言躄地。如人心热发昏。尚不自知生死。何能识色音。由是暴腮鳞。杜视听。眼不见。耳不闻也。

　　△三暂放得喜。近领喻中驰戏视父。远领法中如来息化。分四。初愍痴命放。

　　父遥见之而语使言(至)令得醒悟莫复与语。

　　小乘去大乘远。故为遥。是结缘子。故名见。是机志近于小而远于大也。语使言者。约理。智本说教。智知无机。大教宜息也。约事。嘱诸菩萨。不须现汝尊妙之身。令二乘见。如净名云。摄汝身香。无令彼诸众生而起惑着。又普贤入娑婆促身令小。是其意也。不须此人者。不必强与说一乘难信之法也。既无大机。若现胜身说大乘法。恐伤其善根。故云勿强将来。是姑息愍痴之意。冷水洒面者。知有小志。宜以小乘灰断理水。除见思之热面。厌生死名背。向涅槃为面。以有背生死向涅槃之机故。令得醒悟者。开小教逗小机。令得离烦闷悟四谛也。莫复与语者。决定应息大乘之教也。

　　△二征释放意。

　　所以者何父知其子(至)不语他人云是我子。

　　征息化之故。二乘志意下劣。畏难大法。且任其小志。抑佛本怀。故云父知子下劣。自知法财万德。无不具足。二乘智浅福薄。于此大法难信。故云自知等。一则志劣。一则豪贵。知己知彼。所以息化也。审知是子者。审知昔在二万亿佛发大心之子也。而以方便等。于昔小乘教中。随他意语。方便覆护。称是声闻。不说随自意语。云是菩萨。昔教未说。故云不语他人等。

　　△三使正放。

　　使者语之我今放汝随意所趣。

　　我今放汝。即知大机弱。随意所趣。即知小善强。以此二缘。故息大化。

　　△四喜往贫里。

　　穷子欢喜得未曾有从地而起往至贫里以求衣食。

　　喻顺小机。将欲隐胜现劣。投其所好遂其本愿。故讳实以开权也。不为大教所逼。投其好乐。故欢喜。无谤大罪。得免三途。故言从地。小善得生。故言起。又前拟大法。迷闷不解。卧无明地。今逗以小。可得醒悟。故云从地而起。往至二句。但空之理。不含万德。故云贫里。于四谛中。求助道衣正道食故。依二乘贫所乐法。为入道资粮。是舍明珠而求鱼目也。上即遣傍人追竟。

　　△二密遣二人诱。然追诱一喻。领火宅舍几用车。方便侵大施小。前科即舍几。大法拟宜不得。此科应是用车。三乘随宜可得也。文分为四。初徐诱除粪。领上三车拟宜。

　　尔时长者将欲诱引其子(至)其父见子愍而怪之。

　　此下正明鹿苑时也。将欲者。且然未然意。既息大化。不容孤弃。欲设方便。故言将欲。喻中当设方便。法中寻念过去佛所行方便力。此体外方便也。密遣二人者。前遣傍人。表一实谛。一大乘。一菩萨人。今明方便。隐实为密。指偏真为遣。约教隐满字为密。指半字为遣。约人菩萨示生三界。内秘为密。外现为遣。二人者。四子齐已分领。不涉菩萨。约法则因缘四谛。理则有作真俗。人则声闻缘觉也。二乘教中。不修相好。但说苦空无我不净等。即形色憔悴也。内怖无常曰憔。外遭八苦曰悴。无十力无畏等。故曰无威德。是菩萨内隐自在威神之力。外现枯木寒灰之状。下文知众乐小法。而畏于大智。是故诸菩萨。作声闻缘觉等。用同事摄化。隐实施权也。汝可徐语者。大乘明理真实。故言疾走往捉。小教明理迂隐。故云徐语。若辟以直辞。必暴戾不受。令其巽言开导。不使闻言生怖。是嘱其当以小法徐徐诱引。不当以大乘之法急追将还也。如今时未见道人。接以婉容笑言。必心悦受化。若以本色钳锤。必弃而别附也。此中密遣诱引徐语。番上即遣急追疾捉等字面。此有倍与者。倍者加一倍也。直者工价也。言汝若向贫里佣作而求衣食。则此有可作之处。其价复倍于他处也。见道修道。是断见思之作处也。昔修五戒十善。止出三途。今修四谛因缘。能出三界。是为加倍也。又外道六行。但能伏惑。今修四谛。则能断惑得至涅槃。是为二倍也。若许将来者。有机是许。即设教令修。无机是不许。即不设教也。若言欲等者。设彼若问欲何所修。即以贫所乐法度之。使除见思惑取证涅槃。不可更以净佛国土等告之。言除粪者。断烦恼也。烦恼惑业。粪秽心地。二乘作诸观以除之。二人共作者。理即智谛相资。人即权人共实人修行。以同事摄导人也。菩萨烦恼涅槃不相妨碍。故可共作。二使既已得者。即求穷子。是菩萨依教奉行也。审知有机。故言已得。具陈者。即以如来叮嘱之言告之。是顺佛扬化也。上事即雇作除粪之事。先取除粪者。二乘慕果行因。所以先问价直。故云先取。四谛法中。先果后因。谓先取道灭之价。后除苦集之粪也。见子愍怪者。愍其取阿罗汉。怪其不求佛道。所失者大。所得者寡。是故愍怪。问。既愍怪。何故密遣教其取果。答。傍追不来。事须密遣。虽教除粪。非佛本怀。欲以彰言委付。故先愍而怪之。

　　△二他日遥见。领上知子先心。

　　又以他日于牕牖中(至)除粪之器状有所畏。

　　对华严而说小教。故云他日。因子立门侧。见父威德无量相好之体。而生恐怖之念。故退大向小。佛于牕牖中遥见子身者。用权智观机逗教。非当门正见之实智也。去大乘远。故曰遥。知昔曾种大。故曰见子。法味不充曰羸瘦。福德不具曰憔悴。粪土喻见惑。尘坌喻思惑。见粗思细故也。脱上服者。喻隐报身无量功德。四十二地戒定慧陀罗尼等缨络。寂灭忍柔软上服。大小相海为严饰之具。容服若盛。子则畏惧。二乘不宜见此相好。故隐千丈舍那之形。应上尊特之身为子所难。更着等者。现丈六老比丘相也。生忍法忍为粗弊之衣。尘土坌身者。现有烦恼有为有漏也。左手喻实。逆也。右手喻权。顺也。权用顺宜。自以此权法断结成佛。又以此权法化人。除众生见思之粪。故曰右手执持等。状有所畏者。状似也。示同小乘怖畏生死也。如寒风马麦等报。此是如来屈尊就卑。现相人中。亦毁生死赞涅槃也。

　　△三亲劝安意。领上叹美三车。分三。初劝修转。

　　语诸作人汝等勤作勿得懈息以方便故得近其子。

　　此下即三转四谛法轮。而有法僧差别之名也。语诸修行者。此四谛法。是圣所称赞。超生脱死。自在无系。汝等当勤修习。又诫懈息者。所谓无有一法从懈怠懒惰中生。无有一法从憍养自恣中生。前云当勤修精进者是也。以方便得近者。以种种善巧方便。然后父子始得相见。而子不生疑怖也。

　　△二示相转。

　　后复告言咄男子(至)我如汝父勿复忧虑。

　　咄男子者。欲示四谛之相。先喝厉之。此法如金刚剑。惊发大丈夫之志气。斩断二十五有之结缚。故先咄之。又咄非喝叱之声。乃呼召抚之之语。如今大家若爱一人。不对众人说其爱语。到无人处低声云。咄男子不要去了。欲彼常作。故咄而抚之。汝常作勿去者。上句劝其恒修此法。下句复诫其勿学诸外道也。加价者。自预流进至四果也。诸须之属。示正助之相也。盆器总喻三十七品道法。米面别喻三无漏学资粮等法。盐醋和味。六和五德之德。而于诸法均调适中也。老弊使人。即密遣人。使同修证也。须者相给者。谓所修正助法中。或有不明莫生疑难。当问同修老辈。彼即一一指教。所谓有疑以咨问也。好自安意者。示修道谛之义也。如云此是道可修性。汝等当安心此道而修。即得自在适意。我如汝父者。示证灭谛之义也。文影一句。如云此是灭可证性。汝等好自安意修行此道必证此灭也。我已证故如父。汝当证故如子。本是严亲而云如者。正喻法身同体。报化分真似也。勿复一句。示断苦集之义也。如云此是苦逼迫性。此是集招感性。若断苦无生死逼迫之忧。若断集无烦恼招感之虑。而得解脱之味也。

　　△三作证转。

　　所以者何我年老大(至)更与作字名之为儿。

　　征上如父而汝勿复忧虑之故。我老者。我已修道已断苦集已证灭谛之理久矣。故云老大。汝少壮者。汝等应修应断应证。故云少壮。汝常作时者。谓修习此法既久也。无欺怠等者。内不见自欺之心。外不见怠惰之相。口不见瞋恚怨恨之语。欺等亦名五障。欺为信障等。余作人者。人天外道也。今诸恶既无。结使已断。故胜一切余修人也。自今已后下。自从三转之后。一切乐小之者。皆从此法所化。如从佛口所生之子也。作字为儿者。他后承父家业始于此矣。阿含说五种佛子。四果辟支是佛真子。菩萨不断结。子义未成。又菩萨称子者。取义各别故。此即鹿苑中能说者佛。所说者法。能证者罗汉僧。三宝之名由此而始也。

　　△四欣遇久住。领上适子所愿。

　　尔时穷子虽欣此遇(至)于二十年中常令除粪。

　　此结是鹿苑之时。钝滞小果也。谓当时我等得此法门。欣然欲乐。何幸得此隆遇哉。虽遇此法而无乐大之心。故云自谓客作。若得小果。厌小乐大。大乘机发者。佛即授以大法。正由不舍小志。大机不发。以是无乐大之故。佛且令于二乘法。断除十使烦恼之粪。二十年者。一无碍一解脱。断见。九无碍九解脱。断思。故云二十年也连下三处说二十年。意各不同。随文释之。总上明佛隐实施权。降尊就卑。成就小志之事。四子自谓怖大乐小。滞权迷实。不受大化之态。尽情摹写。意谓过不在佛。而在自己根志狭劣故也。上遣使追诱喻已竟。

　　△四领付家业喻。近领火宅等赐大车。远领法中显实。分二。初领家业。二付家业。初中又二。初心相体信。二命领家业。初又二。先明体信。

　　过是已后心相体信入出无难。

　　此正领方等时。过鹿苑之后即方等也。心相体信者。父子互相体悉信顺也。谓于阿含教中得涅槃价此既不虚。今为菩萨说此大乘亦复不虚。此子信父也。佛知此等断结证果之后。闻方等教叹大褒圆而不谤。无漏根利。闻必生信。此父信子也。入出无难者。由此见尊特身。闻大乘教。名此为人。复被呵斥。犹见丈六。说小乘法。名此为出。又进可语大亦不怖。退不滞小亦不迷。小大出入而无疑难也。

　　△二犹居本位。

　　然其所止犹在本处。

　　二乘虽于小大入出无难。然闻大乘之法。谓是菩萨之事。非己智分。不肯回小向大。犹居罗汉之位。确守无为之理。昔年行处。半步不移。所谓但念空等。于菩萨法不生一念也。其犹穷子心虽互相体信。身不难于出入。其实未居子舍。犹以客作自处也。

　　△二命领家业。分二。初父命子知家事。二子受命领知家业。初中又四。初明时节。

　　世尊尔时长者有疾自知将死不久。

　　此下领般若时也。尔时者。命知家事。转教大机。渐引入实之时。有疾者。方等之后。名相未遣。人多法执之病。佛亦病之。将死不久者。有机则应为生。机尽应谢为死。今化机将毕。应谢非久也。

　　△二命知家事。

　　语穷子言我今多有(至)所应取与汝悉知之。

　　金银。大乘教理也。珍宝。一切法门也。多有者。理则非多。约种种门亦得言多。例空非十八。破十八法而名十八空也。仓是定门。即百八三昧。库是慧门。即十八空境。般若教中。六度万行具备。权实二智双显。内充外溢。故云盈溢。其中多少者。说于般若。则有广略二门。略则为少。广则为多。或取以自利。或与以利他。大品云。汝当为菩萨说。故云汝悉知之。

　　△三诚令体心。

　　我心如是当体此意所以者何今我与汝便为不异。

　　佛以般若为心。汝今转教。当体我心为心。即随佛意而为菩萨说也。我汝不异者。不异有三。一被加令说。与佛不异。二就理以诸法皆如。故得不异。三就今时始悟父子。天性本来不异。二乘自谓被加异耳。

　　△四敕无漏失。

　　宜加用心无令漏失。

　　我汝既不异。我有即汝有。不可推是父物。恣意抛撒。故诫小心勿失也。一者为菩萨说般若教无漏失。二者就理。此即汝法。后时当用。汝等当加意用心。体证此理。即可自利利他。不可遗漏忘失也。

　　△二子受命领知家业。又四。初正受佛命领知众宝。

　　尔时穷子即受教敕领知众物金银珍宝及诸库藏。

　　喻四子遵受佛命。卒以小果而领知大乘教理。一切法门。转教菩萨。随顺佛语以演说之。

　　△二心无希取自甘无分。

　　而无希取一餐之意。

　　穷子不解无漏失之言。疑父吝惜。故执守不取一餐。敢多自用哉。如善吉转教付财。虽说般若。自谓是菩萨法。我无其分。不生一念好乐之心也。

　　△三未舍劣心犹居本处。

　　然其所止故在本处下劣之心亦未能舍。

　　所止在本处者。住罗汉位。虽复慕大。亦未定言欲作菩萨。是居白净地。坐无为坑也。未舍下劣者。虽复耻小。而未定言舍于小证。但念空无相无作而已。此述如来激发进修。转教使悟。渐引入实之意。序自己甘为下劣。悦彼小道。恒不离权之事。世尊处处显实。四子念念滞权。昔日之迷失如是也。

　　△四鄙弃先心欲求大道。

　　复经少时父知子意渐以通泰成就大志自鄙先心。

　　少时者不多时也。父知子意者。所谓知子莫若父也。渐以当是渐已。下文渐已旷大是也。不滞于小曰通。安心于大曰泰。成就者有趣大之志。自鄙者有舍小之心。此正索车之意。子志既大。始定父子付家业也。又此中少时。经文未的指何时。私谓楞严时也。若论索车之意。楞严明显。当知厌多闻。自鄙先心也。欣妙定。成就大志也。非索车何。及序悟文中。身心泰然荡然。非通泰何。又许通达实相。入佛知见。正许说今经也。楞严即法华之定。法华即楞严之慧。定慧相资。发明实相本根。洞彻一乘源底。开示悟入佛之知见。堪授劫国庄严之记。盖般若之后。慧学方盛。定力未全。人或溺于多闻。失于正受。于是示楞严大定。资般若大慧。使定慧均等。学行两全。而究竟趣于一乘实相宝所。楞严在法华之前。于此益见矣。上领家业竟。

　　△二付家业。分二。初正付家业。二得付欢喜。初中又四。初付业时节。

　　临欲终时。

　　时字重看。即时一现耳。今正是时之时。临欲二字。应上将不久字面。正是化缘将毕。灵山高会。说法华经。唱涅槃之时也。此句是四子直言无讳之辞。

　　△二集众为证。

　　而命其子并会亲族国王大臣刹利居士皆悉已集。

　　此科即灵山法会大众也。二万亿佛所受化之徒为子。文殊普贤等。影响大人为亲族。云集分身。各控一方为国王。弥勒等。皆等觉大人为大臣。十地菩萨。法王种姓为刹利。十住行向。从佛受化为居士。悉集者。即四众八部围绕世尊也。

　　△三结会父子。

　　即自宣言诸君当知(至)此实我子我实其父。

　　自宣言者。出定无问自说也。诸君当知者。即吾今于天人大众中说也。前文我昔曾教化汝。生我法中。此云此是我子。我之所生。从我受学。是我之子。从我起解。是我所生也。于某城舍我者。即舍父逃逝。自昔退大后。汝今悉忘也。某字活看。不可拘大通时。以从二万亿佛所教化故。自昔受大。根性未定。后还退堕。流宕六道。故曰竛竮等。竛竮行不正貌。辛苦该前驰骋求食佣赁等。其本二句。指本名字。以证父子之的也。本城。即前中止之城。华严为根本一乘。故曰本城。阿含已来。种种方便。循循善诱。恒念大乘子机。故曰怀忧推觅。忽于二句。始于今日法华会上。大乘机发得授记莂也。实子实父者。判天性定父子也。父子传体。天性不异。以心印心。平等无二也。实子者。领诸众生皆我子也。实父者。领我是一切众生之父也。

　　△四正付家业。

　　今我所有一切财物皆是子有先所出内是子所知。

　　此等赐大车。全付家业。授记作佛。绍法王位也。我有皆子有者。今佛所证一切大乘万行万德。既授记已。皆是子有。汝所证与我同也。所谓皆以如来灭度而灭度之。是付成佛实智证法。自证证他之事。先所出内等者。昔日大品领教。说种种法门。是汝熟知也。是付度生权智说法。自利利他之事。喻中放出多少。收内多少。皆子经管。故曰所知。法中诸佛自证化他法门。诸子备闻。穷玄尽妙。晓若指掌。故曰所知。所以此经不谈修行次第。但明开佛知见。意在昔教备明。子所共知也。

　　△二得付欢喜。

　　世尊是时穷子闻父此言(至)今此宝藏自然而至。

　　此领上得车欢喜也。贫子拾金。白衣拜相。出乎望外。故曰我本无心等。而今忽闻授记作佛。不求自得。故曰自然而至。又阿含教中。本心不求。方等虽闻大。自谓绝望。故不求。般若虽领知。自谓非己分。故不求。如此无心希求。而今自得。安得不欣抃而畅悦也。亦即结归略法说中。昔日不求今日庆得之意。然此欢喜之由。有远有近。若不先教佣作与一日之价。岂得心相体信委业付财。由于断结取证。方堪并闻大集。受斥净名。转教般若。而致今日开显授记。故佣作取价是远由。体信委知是近由。上喻说竟。准涅槃具论五味者。即遣傍人所说。喻华严圆顿。此教最初。傍人如牛。所说如乳。故云从佛出十二部。即初味也。若以此拟二乘。则无机不受。迷闷躄地。全生如乳。次明密遣二人。说除粪法。喻鹿苑说三。于小即信。革凡成圣。如转乳为酪。故云从十二部出修多罗。即第二味也。次明心相体信。入出无难。喻说方等净名诸经。扬大折小。二乘闻扬大不谤。折小不毁。良以三藏断结取一日之价。故得恣其褒贬。既亲证小。故信大不虚。得涅槃价。故体折不瞋。虽非己事。而不疑谤。此心纯熟。如从酪出生酥。故云从修多罗出方等经。即第三味也。次长者将死不久下。喻般若会中。使其领教。为诸菩萨说摩诃般若。既知众物。贯统法门。心明口辩。弥益慕乐。但恨住小。非是己物。脱更开许。岂不乐哉。于是心渐通泰。成就大志。如从生酥出于熟酥。故云从方等出摩诃般若。即第四味也。次临欲终时下。喻般若之后。判天性。定父子。会三归一。付财与记。说法华大教。开佛知见。示真实相。菩萨除疑。声闻作佛。皆以如来灭度。如从熟酥出于醍醐。故云从摩诃般若出大涅槃。即第五味也。四子深得佛意。一喻尽领三时五味之教。始终次第。极尽精详。所以下品赞云。善哉迦叶。汝等善说如来功德等。若以一云一雨。一相一味。又何差别之有。始终唯演一华严。至今犹说妙法华。要须吾人谛信。忘言默证。一会俨然。可希冀矣。

　　△二法合。前喻有四。今逐段取义略合。不必拘配。且初。合父子相失。

　　世尊大富长者则是如来我等皆似佛子。

　　如来合父。似则合子。似有二义。一取大机为子。昔未逃逝。既非真位。犹居外凡。故云似。二取小机为子。小机似像大乘根性。故云似子。既背父而逃。故贬为似子。义含相失。

　　△二合父子相见。

　　如来常说我等为子。

　　义合长者见子便识。释成为子之义。归于佛说。非敢自认也。

　　△三合遣使追诱喻。分二。先合傍人追。

　　世尊我等以三苦故(至)迷惑无知乐着小法。

　　三苦由三受生。苦受生苦苦。若根若境乖违逼迫故。乐受生坏苦。因乐变异生诸忧恼故。不苦不乐受生行苦。即念念迁谢之相故。由三苦故。五浊加重。生死无边。热恼煎心。迷于圣教。惑于自心。无明暗覆。大法难投。是强追执急迷闷意也。大机既无。乐着小法。但堪小化。是暂放得喜意也。又苦多故热恼。热恼故迷惑。迷惑故无知。无知即无明。有此无明。故迷自己本具一乘知见。不作外道。即着小法。何异穷子怖亲父而喜往贫里哉。

　　△二合二人诱。前四。今但合三。先合徐诱除粪。

　　今日世尊令我等思惟(至)得至涅槃一日之价。

　　今日者。对多生之昔日乐小。而此生之今日犹滞于权也。又今日指阿含时也。谓阿含时。佛知我等。往日受苦乐小。所以教我等思惟等也。思惟即六识。蠲除即修断义。戏论之粪。乃集下见思惑。此述佛教知苦断集也。我等下修道证灭也。一日价者。小乘有余。较大乘无余。若一日工价比万贯之富也。工人一日使得筋出力尽。只觅得三二分银子。二乘苦修断惑只成个罗汉。理孤事穷。终不得大受用。故云一日工价耳。

　　△二合欣遇久住。

　　既得此已心大欢喜(至)勤精进故所得弘多。

　　一日之价。自以为足。便谓所得弘多。自足自满。坐守偏枯。小乘之病。正在于此。其犹河伯井蛙之见。以为天下美。尽在乎己。而不知海之大也。

　　△三合他日遥见。

　　然世尊先知我等(至)当有如来知见宝藏之分。

　　上言遥见。今言先知。上言羸瘦憔悴。今言心着獘欲。上言脱缨络等。今言纵舍不为分别等。总之秘实施权。投其所好。不云当有成佛之分。

　　△四合领付家业二。先合领家业。

　　世尊以方便力说如来智慧(至)我等不知真是佛子。

　　世尊下。合方等体信。承上谓佛于阿含教中。不为我等分别。而于方等会上。以方便权智之力。说六种根尘。皆是大乘实相智慧。然我等既从佛在阿含教中得一日之价以为大得也。故于此方等大乘。虽曰心相体信入出无难。然亦无有志愿求于大也。此合上所止犹在本处。我等下。合般若转教。谓佛于方等教中。见我等无志求大者。以权实在佛故也。故于般若会上。俾权实在己。便于自求。我等又因如来智慧威力加被。为诸大士开示演说。既承佛加。如佛心而说。又为菩萨开演。将谓是菩萨法。所以自于此大乘无有志愿。不生一念希取也。所以下。征释无志愿之意。谓佛知我等乐小。以方便权巧随顺我等而说。无非淘汰其乐小之心。䇿进其愤大之志也。而我等不知昔日转教付财时。我等业已真是大乘佛子。所以无志希求。其犹穷子虽受教敕。领知众物。而无希取一餐义也。

　　△二合付家业。

　　今我等方知世尊(至)如佛子所应得者皆已得之。

　　此合今经授记也。承上言。谓我等初不知真是佛子。疑佛但以如来智慧。敕我等为菩萨说。似于我等深有吝惜。今佛说以种种方便皆为菩提。是诸所说皆化菩萨。今日我等方知世尊于佛智慧。于我等无一毫吝惜也。所以下征释。谓先疑似吝。而今方知不惜者。何也。以我等从昔已来。真是佛子。而但乐小法。所以将真作假。而为小果声闻也。若我等昔有一念乐大之心。佛于四十年中所说方等般若之大乘。皆为我等所说。岂真单为菩萨哉。何以知然。以于此经之中。佛每每言。诸佛唯说一乘故也。而昔下。结足上义。毁訾者。如楞伽于大慧前。动则以声闻同外道。为愚夫䟦驴。上不得楞伽山。维摩喻盲人败种。永不成佛。圆觉教人发愿。莫值声闻外道。如此皆昔日毁訾也。谓今法华之授记。验昔方等会上于菩萨前毁訾声闻乐小法者。非毁訾我等。实以大乘法教化我也。我等不知都作毁訾而会。以是之故。今日授记。我等说本无心有所希求。今法王大宝自然而至。云自然而至者。谓不测之富。得之于不期。所谓莫之为而为者。莫之致而致者此也。如佛子等者。谓如往昔方等般若会上。诸佛子所应得者。我等今已得之。不复更用修得也。此合得付欢喜之意。上长行竟。

　　△二偈颂。有八十六行半。分二。前七十三行半。颂上长行。后十三行。叹佛恩德。初中又二。初二行。颂略法说。

　　尔时摩诃迦叶欲重宣此义而说偈言。

　　我等今日闻佛音教(至)无上宝聚不求自得。

　　今日对四十年前言。音教者。八音四辩之音。方便火宅之教。欢喜约心言。踊跃约身言。佛说下。正明得未曾有。无上一句。喻阿耨菩提。四十年前无望。故言不求。四十年后授与。故言自得。

　　△二有七十一行半。颂喻说。分二。初四十一行颂喻说。二三十行半颂法合。初又四。初十三行颂父子相失。二七行半颂父子相见。三十行半颂遣使追诱。四十行颂领付家业。且初父子相失。又四。初一行半。颂子背父而逃走。

　　譬如童子幼稚无识(至)周流诸国五十余年。

　　火宅中明长者所王。国邑聚落语宽。此中明穷子轮回。三界为诸国。六道为五十余。退大忘本为他土。升沉不停曰周流。总言背真之地远。而逐妄之时多也。

　　△二七行。颂父求子而中止。

　　其父忧念四方推求(至)豪富如是有大力势。

　　四方与长文不同。前在机。约四谛推理。以求正助衣食。此中在佛。观四生中。恒觅可度之机也。此颂求子不得。一城者。觉场也。云顿止者。华严属圆顿大乘。但称本怀。直明法界。故曰顿止。造立舍宅者。起慈悲舍依性空宅也。云造立者。以华严世界成就品。及华藏世界品。二十种世界海。皆普贤菩萨于一真法界。正位唱出。故云造立。其中所诠。五周四分。明佛依正自在。受用因果。故云五欲自娱。其家一句。总明贯朽粟陈之积。紫标黄榜之藏。故云大富。喻富有万德也。多诸下。别明大富之七宝。大富之四乘。田业人民。情与无情。亲疏之大富。息利他国。生意远近之大富。出其本。入其利。行商坐贾。以有易无。遍一切处。为物景仰也。上明大富多财。千万亿下。明尊贵大势。王者君也。群臣牧也。记云。体群臣。王爱念。隆圣眷也。臣宗重。尊德性问学也。十方诸佛称赞。善哉第一导师。故云王者爱念。四众围绕。恭敬尊重。故云群臣宗重。以诸二句。近悦远来。诸大士往来听法也。豪富一句。结上富贵财利。有大一句。明威神之力。此中表显。悉如长文。

　　△三二行。超颂虑家业以无传。

　　而年朽迈益忧念子(至)库藏诸物当如之何。

　　颂上失子之苦。无所委付。故忧念耳。夙早也。夜暮也。谓从朝至暮时刻不忘也。死时者涅槃时也。痴子下。父心痛子之词。前云童子。以无知故。此云痴子。甘流荡故。下云穷子。衣食艰故。当如之何一句。父念子深有展转不安之意。

　　△四二行半。追颂觅衣食而渐还。

　　尔时穷子求索衣食(至)渐次经历到父住城。

　　根尘相涉如邑。十八界如国。修三界善如有所得。修外道邪行如无所得。又从人间修至天上。有所得也。天福尽堕人间。无所得也。饥饿见其枵腹。不得大乘法食故。羸瘦见其形丑。无大力用功德故。疮癣见其病缠。有漏法中起见思故。渐次二句。谓渐次熏陶修习。得遇佛大会也。上颂父子相失竟。

　　△二七行半。颂父子相见。分二。初六行半。颂子见父。

　　佣赁展转遂至父舍(至)借问贫里欲往佣作。

　　佣赁二句。见父之由也。尔时下。见父之相。上云见父处。处是门侧。今言长者于门内者。见相亦兼处也。门内者。喻佛居阿兰若法菩提场内也。施大等。见父之处也。施大二句。依报盖覆无畏也。眷属下。正报主伴摄护也。注记券疏。即授记明修行也。以广显略为注。如云兴二百问。瓶泻二千酬也。授决为记。入法界傍论授记也。四弘誓为券修行为疏。喻为大根广量功德。疏明行位。而与授记也。穷子见父下。颂见疑避去也。思惟是已下。是穷子住回默忖。做定主意。决其去就。谓与其受制于富贵之强作。不若安心于贫贱之自便也。

　　△二一行颂父见子。

　　长者是时在师子座遥见其子默而识之。

　　长行有四。今单颂见子便识。余三不颂。

　　△三十行半。颂遣使追诱喻。分二。初三行。颂即遣傍人追。

　　即敕使者追捉将来(至)不信我言不信是父。

　　长文有三。此中即敕三句。颂上强追将还也。即敕二字。紧顶遥见默识字面。父念子心切。忽然一见。即教人追。由追急。穷子无所措手。故称怨惊唤也。迷闷下五句。颂执急闷绝也。迷闷一句。当在使我至此下。方合长文。而义且顺。使者执之急。牵之强非是雇人作工之情。乃欲杀我之状。岂有能衣食我者。使我如此乎。惶怖无措。惊惧不已。故闷绝于地耳。长者知子四句。颂暂放得喜也。上有四。今但颂愍痴放去。愚痴即惑重。狭劣即器小。因无大机。方乃息化。应上父知其子志意等。夫亲生父子。一旦离久。而不相知若此。吾人之于本有心性。曾无弹指间顾盻。浮世几何。一失此身。千生万劫。改头换面。视亲如怨。以恶为美者。何限。

　　△二七行半。颂密遣二人诱。长文有四。今颂前三。初三行。颂徐诱除粪。

　　即以方便更遣余人(至)为除粪秽净诸房舍。

　　既息大化。故以方便说小乘法而诱引之。余人者。即二人也。现声闻形。为大乘之余耳。眇目喻偏空。所见不正故。矬竖短也。陋横狭也。见偏空者。竖不能穷实相之源。故如矬。横无大乘众善庄严。故如陋。德非四无所畏。名无威。异常乐我净。名无德。汝可语之下。正敕使徐徐引诱也。欢喜者。投其所好。乐为鄙事。净六根房五阴舍也。又穷子闻之四句。长行有穷子若许等文。皆长者教谕之词。颂中略之。但颂穷子受命服役之事。各自一义。译师斟酌华梵。语义谆切。委悉不可忽也。

　　△二二行。颂他日遥见。

　　长者于牖常见其子(至)执除粪器往到子所。

　　于牖见子者。易云纳约自牖。终无咎。注云。牖非所由之正。而室之所以受明也。始虽艰阻。终得无咎。喻大法难投。接以小法。终得大法。如纳约自牖之象也。念子乐鄙事者。父知子乐小也。长者下。脱珍着弊。毁生死赞涅槃也。净名云。释迦佛隐其无量自在之力。乃以贫所乐法。度脱众生也。

　　△三二行半。颂亲劝安意。

　　方便附近语令勤作(至)又以软语若如我子。

　　油涂足。能履水。赤足而不皴裂。如不龟手之药。喻神通智慧。饮食二句。喻观练熏修。小乘禅观如荐席厚暖。不如大乘禅定如白氎婉筵也。汝当勤作。正亲劝意。三转义含。又以软语如子者。即作字为儿也。本是亲生之子。曰若。曰如。则人之贫富贵贱。唯业是定。虽慈如至亲。不能一时一毫可移易于爱子。达乎此。凡不安命者。非愚则妄矣。

　　△四十行。颂领付家业喻。分二。初三行半。颂领家业。

　　长者有智渐令入出(至)父知子心渐已旷大。

　　有智二句。颂上心相体信也。出世长者。具大智慧。循循诱引。方等会中。闻叹大不谤。弹偏不疑。进可语大。退不滞小也。经二十下。领家业也。二十年执事者。般若时长。二十二年之谈。执作等。领佛命教化菩萨也。未舍下劣。故宿门外草庵。喻不肯向大。钝滞化城小道也。自念贫事。故无希取。于菩萨神通不生好乐也。渐旷大者。大乘机动也。

　　△二六行半。颂上付家业。

　　欲与财物即聚亲族(至)甚大欢喜得未曾有。

　　欲与下。颂聚亲族也。心既旷大。堪授大法。故云欲与。此中二十年者。言从有二乘之机而来感佛。故云自见子来已二十年。判天性定父子也。凡所有等。正付家业也。子念下。得付欢喜也。上颂喻说竟。

　　△二三十行半。颂法合。长文略此中广。分三。初半行。颂合父子相失相见。

　　佛亦如是知我乐小。

　　若但以上句合相失。意仍未显。但以下句合相见。意亦未显。上句借下句成。下句借上句成。知乐小故。义当相失。佛知乐小。故当相见。乐小由退大。所以相失。退大由乐小。所以相见。上文常说我等为子也。

　　△二一行半。颂合遣使追诱。

　　未曾说言汝等作佛(至)成就小乘声闻弟子。

　　初二句。颂合傍人追也。长文在机言。三苦五浊交加。无明迷惑暗覆。所以大法难投。此中在佛言。直以大法拟宜。未曾明说汝等二乘。当有成佛之分。而说下。颂合二人诱也。示我等除粪之法。无漏涅槃。一日工价。成就小乘罗汉也。

　　△三二十八行半。广颂合领付家业。分二。初十八行半。颂合领家业。二十行。颂合付家业。初中又二。初六行。颂合领家业。

　　佛敕我等说最上道(至)而不为我说斯真要。

　　最上道。即空慧般若。更无过其上者。意谓当时般若会上。佛敕我等说无上道。能修习此者。当得成佛。我承下。奉敕转教。诸佛子下。菩萨闻法修习。是时下。佛授菩萨记。一切诸佛下。明自无愿乐。谓我等转教佛子。闻法得记。当时意谓诸佛秘藏。但为菩萨演其真实修行成佛之事。而不为我等说斯真实成佛之要道也。

　　△二十二行半。颂合无希取。分二。初二行。正明无希取。

　　如彼穷子得近其父(至)自无志愿亦复如是。

　　初一行。提喻帖合。次一行。正合无取。

　　△二十行半。增明无取之意。又分三。初二行。标不喜大。

　　我等内灭自谓为足(至)教化众生都无欣乐。

　　内灭即惑体。三界见思惑尽。故名内灭。余事者。净土度生也。以此为余事。正小乘之病。视为他有。自甘无分之意。都无欣乐者。无乐大之失。显执小之过也。

　　△二六行。征释所以。

　　所以者何一切诸法(至)则为已得报佛之恩。

　　谓不喜大而安于小者。何也。以根尘等一切诸法皆空寂故。既空寂。则国土众生亦空寂矣。又何求焉。一切诸法者。从五阴至于涅槃。八十余科。皆真如随缘生起。缘生无性。惟一空耳。无生下。以三解脱释空寂义。无生无灭。空解脱也。无大无小。无相解脱也。无漏无为。无作解脱也。谓观三科七大。世出世间诸法。无我我所。名空。空故诸法一异等相。实不可得。名无相。无相故于三界无所造作。不起愿念。不受后有。名无作。亦名无愿也。如是二句。结不喜大。我等长夜下一行半。申明上闻净土化生四句。凡人不知本性有大般若。虽证声闻小果。皆是无明长夜。既居长夜。则于净土化生。般若智慧。都无所见。如穷子于父之富有大业。不为己有。甘心弃置于度外。无贪着之志愿也。而自二句。谓我等于佛智慧无志愿者。非佛有吝于我也。乃我等自己于所证未究竟之空法。错认即是佛之究竟大乘之空法也。自证既谓究竟。所以于净土度生。都无欣乐也。我等长夜下。申明我等内灭四句。谓我等处长夜。五浊八苦交煎。一秉如来空法修习。得脱三界生死苦恼之患。证阿罗汉。此身已尽。不受后有。故云最后。尚未谢灭。故曰住。有余者。此后身见思虽断。无明尚余。无明虽余。而实不来受生。故曰有余涅槃。佛所教化下。以得显失。谓果虽有余。乃佛所教为因。因果皆真。故为得道不虚。道既不虚。即为心不负教。已报佛之恩矣。得道不虚。又报佛恩。所以我等内灭自足。更无余事也。

　　△三二行半。结无希取。

　　我等虽为诸佛子等(至)初不劝进说有实利。

　　虽为二字。承上已得言。在己则果已得。在佛则恩已报。所以虽为菩萨说六度大因以求佛道。而我等于是大乘之法。皆视为余。永无愿乐矣。永无二字。昔日小乘于大法。绝望极矣。导师下。谓佛昔所以见舍我等于大乘之外者。以观知我等心乐小法故也。以是在般若会中。不劝进我等所转之法。说于我等有成佛之实利也。上颂合领家业竟。

　　△二十行。颂合付家业。分二。初三行。颂合付家业。

　　如富长者知子志劣(至)调伏其心乃教大智。

　　如富下。提喻帖合。佛亦下。正合付业。鋾铸之权。非余人所能。故云希有。知乐三句。收前三时种种善导。其心调伏纯熟也。乃教一句。指今经授一乘实相记也。

　　△二七行。颂合得付欢喜。

　　我等今日得未曾有(至)普于其中应受供养。

　　声闻作佛。事出望外。如客作穷子。承受家业也。世尊我今下。庆信今得。谓我向也安住小道。今得无上道矣。向也得声闻果。今得菩提果矣。向也得无漏法。今于无漏法中。得清净正法眼矣。又道即大乘之因。果即大乘之果。无漏法所证实相之理。清净眼能证实相之智。皆言得者。以智契理。故于道果双证。即开佛知见。见实相理境也。我等下。较今昔果之大小。谓从昔已来。持佛净戒。得果在于今日。于法王法中。久修梵行。证灰身偏空之小果。于今方得无漏无上大果矣。拣有漏有上小果也。得果无漏。了因义也。持戒梵行。缘因义也。清净眼。正因义也。我等今下。较今昔名实有异。谓昔之声闻。闻四谛法。始得自利。非真声闻。以随言取证。未得佛意。岂真声闻乎。今者闻一乘妙法。自得佛道。而能以此佛道音声。令一切闻。始得名为真声闻矣。以其言下得旨。默契圣意。自利利他。方名真声闻也。向之罗汉。断见思惑。出三界苦。以为大得。不信佛乘。非佛弟子。非阿罗汉。岂真应供乎。我等今者。得闻佛乘。获如来宝藏。于三世间。或天或人。或魔而恶者。或梵而善者。普于其中受其供养也。当知名与昔同。而受用之实利。与昔云泥之隔。此中真字。翻法说中非字。上颂长行竟。

　　△二十三行。叹佛恩德。分三。初六行半。叹佛大恩莫能报。

　　世尊大恩以希有事(至)于恒沙劫亦不能报。

　　世尊大恩者。总收一代教化。皆大恩也。始自华严大法拟宜。我等聋哑。孤负大恩也。阿含投小。保证偏空。世尊怜愍我等也。方等般若。弹斥淘汰。世尊之教化我等也。四十年来。蒙如来循循善诱之大恩。直至今日。说经入定。放光圆现授记。利益我等。皆希有事也。如是怜愍。如是教化。如是利益。莫大恩德。无可言报矣。我等先得小果。谓心不负教。足报佛恩。以今较之。岂一生一劫。纵无量劫。谁能报者。手足等。执劳运力不能报。顶戴等。身为床座不能报。非一时。乃恒沙劫也。非轻易。乃尽心力也。非怠玩。乃谨恭敬也。美膳等。四事供养不能报。牛头等。塔庙供奉不能报。牛头者。华严云。出离垢山。若用涂身。火不能烧。正法念云。北洲有山。名曰高山。多有牛头栴檀。以此山峰。状如牛头。于此峰中生栴檀树故。

　　△二二行半。叹佛实智不思议。

　　诸佛希有无量无边(至)取相凡夫随宜为说。

　　诸佛所证。是希有法。形上供养皆常有也。诸佛之法无量无边。形上供养皆有量有边也。诸佛之法不可思议。形上报恩供养皆思议也。诸佛神通是无灭无为。形上报恩供养皆小知小解有作有尽之心也。此明所证实智。深广难思。诸法下。谓法中大圣。能为我等鄙贱取相之凡夫。忍可一大事因缘。于四十年中不为开示。随其机宜而说也。

　　△三四行。叹佛权智度众生。

　　诸佛于法得最自在(至)于一乘道随宜说三。

　　于诸法中。得大自在。所以明照不谬也。众生好乐不同。志向各别。随其堪任者。以喻演说。皆随宿根大小而说也。又熟未熟者。筹量分别。随其根器。大则大之。小则小之。熟者成之。未熟者待之。以是之故。四十年前。于一乘法。随机说三。上中根领解竟。

　　妙法莲华经大成卷第四
卍新纂续藏经第 32 册 No. 0619 法华经大成


　　妙法莲华经大成卷第五

　　金台即山居后学　大义　集

　　妙法莲华经药草喻品第五

　　此品为中根人述成领解也。由前品四子虽领随宜之权。会归之实。而未明一音密阐。真知冥化之功。如彼大云。雨于一切。草木丛林。随分受润。故说此喻。显大圣平等之慈。若天地之无私。万物之自私也。文中具有山川云雨草木丛林。独以药草立名者。以土地是能生。云雨是能润。药草等是所生所润也。所生所润通皆有用。而药草用强。喻有漏善能除恶。而无漏善为最也。四子以穷子喻领火宅喻。深契圣心。故叹善哉。述其得解以喻其人。故称药草。是世界益。药草丛育既久。一蒙云雨。力用充润于内。抽枝发干于外。如槁苗得雨。浡然而兴。喻诸声闻。住最后身有余涅槃。更不志求佛道。今得闻经。兼以运人。前云是真声闻令一切闻。内外自他。具胜利用。故名药草。是为人益。药草能除四大诸病。补养五脏。还色驻年。喻诸声闻今得闻经。破无明惑。是对治益。药草树木。一蒙云雨。皆得鲜泽。而各滋茂。喻诸声闻今得闻经。识心作佛。欢喜踊跃。前云我等今日真是佛子。无上宝聚不求自至。是第一义益。又药草二字。言通意别。别但药草。通于三草二木故。又言别意通。通七方便。别但声闻故。

　　△三如来述成。分二。初略述成。二广述成。初又二。初双叹善哉。

　　尔时世尊告摩诃迦叶(至)诚如所言。

　　双称善者。美其领权领实不谬也。善说者。辞致曲巧故。以序事有条。序理按时。如序穷子。始而舍父。继而向父。以国王疑父。惧豪贵去父。就父客作。得父家业。非异人。非异财。然经无限勤苦。写自己愚痴之情态。如序父。始而失子。继而求子。门外遥见子。知下劣放子。设方便得子。及付子家业。无异心。无异地。然用许多慈悲。明如来善诱之深恩。只此一喻。序尽五时教理。一化始终。言辞微婉。义理精详。非大饮光锦心绣肠。波舌海口。则不能也。诚如一句。印定不谬。

　　△二领所不及。

　　如来复有无量无边阿僧祇功德(至)说不能尽。

　　双叹一扬。此科一抑。谓引喻虽善。陈义未周。以穷子一喻。止齐二乘得益。先三后一之旨。退不及人天。进不及菩萨。横不及八法界。竖不及七方便。是领不及也。如来复有等者。假汝一身有无量口。一口有无量舌。一舌演无量音。尘说刹说。至无量亿劫。说不能尽。所谓虚空可量风可系。无能尽说佛功德也。当知如来说法。一音演唱。平等不可思议。实不先顿后渐。初三后一。五乘随类得解。无有差别。如龙兴云。一味之雨。普润一切。遍荷清凉。不隔枯荣。岂一穷子喻而尽如来功德哉。下文佛说尚不能尽。况迦叶等。

　　△二广述成。有长行偈颂。长行有二。先述成开三显一。次复宗称叹。初又分二。先法说。次喻说。法说又二。初举不虚以劝信。

　　迦叶当知如来是诸法之王若有所说皆不虚也。

　　佛法虽多。不出权实。权实之外。更无别法。上言无量无边者。此意难信。故举法王发言诚谛以劝信也。

　　△二正述开三显一。分二。先约教明开显。

　　于一切法以智方便(至)皆悉到于一切智地。

　　于一切下。开权也。一切法谓七方便法也。此法虽多。以方便波罗蜜。随类演说。无不逗会。为人天说戒善。为二乘说谛缘。为小教说事度。为始教说理度等。其所说下。显实也。地实相也。究竟非二。故名一。其性广博。故名切。寂而常照。故名智。无住之本立一切法。故名为地。

　　△次约智明开显。

　　如来观知一切诸法(至)示诸众生一切智慧。

　　如来下。明开三。观一切所归趣者。是权智能照权也。知一切所归趣者。是权智能识药也。知深心所行。是权智能知病也。药病俱是权法。权法各有归趣。戒善等近趣人天。若作远缘。低头举手皆趣佛果。道品等近趣涅槃。若作福严。所行是菩萨道。远趣宝所。六度理事等法。近远归趣。途辙不同。深心所行有二。若深心著于依正者。起深重十恶。障人天乘。若深心著于所执法者。起四倒三道六蔽五住。障四圣乘。当知深心病相不同。如来以权智照之通达无碍也。又于下。明显一。诸法究尽明了者。是实智能照实也。一切权法无不入实。故云究尽。佛眼所见为明。实智所知为了。若此智照此药此病。不照彼药彼病。彼智照彼。不能照此。是权智照也。一智遍照一切药一切病。是实智照也。能示众生如此圆融境智。故言一切智慧也。又上云通达无碍。是约权论实也。此于诸法明了者。约实论权也。二文互现。正明实是权实。权是实权。当知究竟非权非实。非差别非不差别。以智方便权有差别。悉到智地则无差别。上法说竟。

　　△二喻说。分二。初喻说。二法合。初中又二。初有差别喻。喻上权教权智。二无差别喻。喻上实教实智。且初分六。初土地喻。

　　迦叶譬如三千大千世界山川溪谷土地。

　　大千世界。喻众生世界。山川等。喻五阴世间。世界无别法。为山川等所成。众生无别法。为五阴所成。山喻色阴。显而可见。川喻受阴。水流盈涸。溪喻想阴。屈曲晦明。谷喻行阴。幽隐难见。土地喻识阴。通为所依。又即坚固虚明融通幽隐颠倒。五种妄想所成故。又山喻菩萨五阴。川喻支佛。溪喻声闻。谷喻天。土地喻人五阴。一一五阴。皆有习因习果所依。犹山川等为草木种子质干所依也。

　　△二卉木喻。

　　所生卉木丛林及诸药草种类若干名色各异。

　　卉是草之都名。木是树之总称。众草成丛。众树成林。治病力用胜者为药草。如善法治恶。无漏善治恶义胜。故喻药草。五乘七方便。因果种子不一。故云种类若干。如是种类。各有称谓。即是名。各有体相。即是色。

　　△三密云喻。

　　密云弥布遍覆三千大千世界。

　　喻佛三密也。云有形色。喻佛应世。身密也。云能覆阴。喻佛慈悲。即意密。下佛说教。即口密。以慈悲熏。应身说法。遍十法界。故言密布。

　　△四澍雨喻。

　　一时等澍。

　　喻佛口密。八音四辩。宣澍法雨。云不密不能等澍。慈不密不能广利。一云所雨。大千普洽。喻一音密阐。群生均被也。

　　△五受润喻。

　　其泽普洽卉木丛林(至)大根大茎大枝大叶。

　　法雨普润七种众生心地。所有习因种子即生。名为普洽。根茎枝叶者。喻信戒定慧。次第相资。小根等喻人天信戒定慧。中根等喻二乘信戒定慧。大根等。喻菩萨信戒定慧也。

　　△六增长喻。

　　诸树大小随上中下(至)而得生长华果敷实。

　　此明草木随分受润也。七种众生习报两因善法。既蒙法雨所润。则习报两果各得增长也。称其种性者。明施权称机。小不过分。大不减少。即七种习报两因也。华果敷实。即七种习报二果也。华如习果。果如报果。此隔字为对。应言华敷果实。

　　△二无差别喻。喻上实教实智。分三。初一地所生喻。

　　虽一地所生。

　　五乘心地。地体无别。然皆能生。即一实相地而分五乘七方便也。

　　△二一雨所润喻。

　　一雨所润。

　　一音所宣。一乘法门。开发五乘善根。终是一音平等之教。以被物虽五。化意唯一故。

　　△三三草二木喻。

　　而诸草木各有差别。

　　小草力弱。喻人天。中草小胜。喻二乘。上草又胜。喻小教菩萨。小树大树。胜于三草。喻始分二教菩萨。三草二木。禀益差别。不自觉知。五乘善根。蒙佛法雨。随分增长。亦不自知。五种之因皆依一佛性。亦不自知。五乘之教皆是大乘。亦不自知同归佛慧。唯有如来乃能知之。总之群机唯是一理。所说唯是一乘。五性众生。习种有异。立志不同。进修有勤怠之别。领会有浅深之异。如地无私生。雨无偏润。但草木随分受润。华实自别。此则造物无私。物之自私。圣心无比。机之自比也。上喻说竟。

　　△二法合。分二。初合有差别喻。二合无差别喻。初中又二。先正合六喻。次提喻帖合。初正合中分六。初合密云喻。

　　迦叶当知如来亦复如是(至)遍覆三千大千国土。

　　合喻不次。上喻先明五乘根性差别。就机说故五乘居先。此中就佛边说。先合密云。顺序故也。由如来出世。然后说法。法必被机。机则受解缘别也。出现于世者。出现对入隐言。以证穷法身。常处寂光。隐而入也。为诸众生。倒驾慈航。逆流而出。应身世间。出而现也。如大云起。提喻帖合。云者无私成事。住止不定。喻如来不生不灭。又覆阴义。大慈现身。覆育一切众生。又法身如空。应身如云。此合身意二密。以大音声者。举佛口密。合云有声。普遍天人等。别举三善道禀口密之益。即三乘根性。三十子别禀声益。如彼一句。合云有声。遍覆一句。通举皆是佛子。俱禀口密之益也。

　　△二合澍雨喻。分三。先唱号令知。

　　于大众中而唱是言(至)天人师佛世尊。

　　先唱十号。令众知归。我是之言。非自伐也。以佛出世。九十六种各兴异端。今于众中唱名。令人知所崇重故也。

　　△二弘誓知见。

　　未度者令度未解者令解(至)开道者说道者。

　　此四弘度生知见不谬也。弘誓本成慈悲。慈悲既缘苦乐。弘誓亦约四谛而论。若见苦谛。逼迫凄惨。楚毒辛酸。缘此起誓。故云未度苦者令度苦。即众生无边誓愿度也。若见集谛。颠倒流转。迷惑系缚生死无涯。甚可哀伤。缘此起誓。故云未解集者令解集。即烦恼无边誓愿断也。清净之道。众生不识。行此道者。能出生死至安乐地。欲示众生安立此道。故云未安道品者令安道品。即法门无量誓愿学也。灭烦恼处名为涅槃。子果缚断。获二涅槃。缘此起誓。故云未证灭谛者令证灭谛涅槃。即佛道无上誓愿成也。今世二句。三达洞照也。宿命达过去。天眼达未来。漏尽达现在。亦名三明。一切知者。具足三智也。一切见者。具足五眼也。知道三句。三业随智慧行也。知道谓意不护。开道谓身不护。说道谓口不护。良以如来三业常与智俱。则无有失。故不须护也。道指一乘。由意证知此道。故能现形开显。语言宣说也。

　　△三召机来听。

　　汝等天人阿修罗众皆应到此为听法故。

　　六道众生。均在悲化之内。劝三善道应来听者。闻法易故。又成道音声。遍闻三界。大通光明。远照十方。皆召机来听意也。

　　△三合土地喻。

　　尔时无数千万亿种众生来至佛所而听法。

　　众生来者。感应道交故。他方大士不远而来。此土天人随缘而至。如云龙风虎之状。

　　△四合卉木喻。

　　如来于时观是众生诸根利钝精进懈怠。

　　上喻中有卉木差别大小不同。今合中明五乘根有利钝。行有勤怠。正是习因浅深。与卉木义同也。于时者观机时也。若论最初。即鹿苑说小之时。若论中间。处处得论于时。利钝者。三途因恶果苦。不能受道。为钝。七方便人闻教得益。为利。别译三途受报穷劫。钝也。人天聪明睿智。利也。人天但受果报。不肯受道为钝。三乘根性。断惑出界为利。精进懈怠者。三途放逸为怠。人天五戒十善为进。人天不厌苦为怠。二乘怖畏无常为进。二乘贪证不求佛果为怠。菩萨志求佛道为精进也。

　　△五合受润喻。

　　随其所堪而为说法种种无量皆令欢喜快得善利。

　　随堪为说者。即是称会五乘机宜而说也。如堪以人天为说戒善。堪以三乘为说谛缘六度等。欢喜善利者。即五乘各蒙法润得益也。

　　△六合增长喻。

　　是诸众生闻是法已(至)任力所能渐得入道。

　　五乘众生。各得闻法。各得增长。现世至受乐者。如三途闻法息苦停酸。即现世安隐也。或生人天中。即后生善处也。于人天中修道。即以道受乐也。人天闻法持戒。福德扶身。现世安隐也。天生天上。人生人间。或天人互生者。即后生善处也。生能悟解。即以道受乐也。二乘闻法得有余涅槃。即现世安隐。生方便土。即后生善处。于彼闻经。即以道受乐。生身菩萨。闻卢舍那说法。得无生忍。即现世安隐。生实报土。即生善受乐。又现世至受乐者。习因感习果也。离诸障碍。即现世安隐。任力入道者。即后世以道受乐。亦是报因感报果也。又受乐释安隐。闻法释生善处。又既闻下结。二乘离烦恼障。菩萨离二障。人天离三恶障。五人于各法中。各入其道也。正合六喻竟。

　　△二提喻帖合。

　　如彼大云雨于一切(至)具足蒙润各得生长。

　　大云帖合形声两益。雨于一切。帖合澍雨。卉木药草。帖合受化众生利钝怠进。加其二句。帖合受润得益。各得生长。帖合现世安隐等。土地义含。

　　△二合无差别喻。分五。初无差别法。众生蒙润不知。

　　如来说法一相一味(至)所得功德不自觉知。

　　一相者。众生之心同一真如。是一地也。一味者。一乘之法。同诠一理。是一雨也。昔于一实相方便开为七相。一乘法方便说为七教。佛知究竟终归一相一味也。所谓下双释。解脱相者。无生死相也。离相者。无涅槃相也。灭相者。无相亦无相也。此是一相中三相。又解脱相者。无分段变易二边业缚之相。离相者。得中道智慧。远离二边无所取着。灭相者。二边因灭得有余涅槃。二边果灭得无余涅槃。此是一味中三相。又法法皆如。同一相也。物物皆洽。同一味也。众生沾法雨而超缠缚。即此一相一味之法名解脱相。沾法雨而离因缘。即此一相一味之法名离相。沾法雨而得寂灭。即此一相一味之法名灭相。名虽有三。究竟皆至一切种智。所谓终则得为一切智果也。大经云。譬如众水皆是一味。随器异故。水有差别。如来说法唯是一味。随众生心地器异。故有无量差别。此如来观知一切诸法之所归趣者此也。其有下。明众生不知。正合上草木差别。众生举不知之人也。法乃一音之法也。若持诵等。正明不知。盖持诵不同。修行亦异。人天作戒善之解。三乘作谛缘六度之解。解既不同。即是差别。所得功德不自觉知者。明五人各禀教益。不知佛是一音无差别教。是不知实。亦不知七方便人各执己解为实。是不知权。故云不自觉知。

　　△二唯有如来如实知之。

　　所以者何唯有如来(至)如实见之明了无碍。

　　唯有下。约四法知。过去因为种。现在形貌为相。主质名体。自分不改名性。种相体性。五乘各论。五乘各异。即是差别。如来能知。同是一种一相一体一性。即无差别。如来亦能知。差即无差。无差即差。如来亦能知。念何事下。约三法知。念思修。即三慧。明记不忘曰念。意沉默想曰思。笃行无怠曰修。何事者。是所禀之教。如小根念人天之事。中根念二乘之事。上根念菩萨之事。思修亦然。云何者。有操修之功。如小根以五戒十善法而念。中根以四谛因缘法而念。上根以六度法而念。思修亦然。以何法者。谓用何因缘也。如念人天者。以福报因缘而念。念二乘者。以惧苦求乐之因缘而念。念菩萨者。以自利利他之因缘而念也。思修亦然。三根三慧即差别。若入圆妙三慧。即无差别。以何法得下。约二法知。以何法即是因。得何法即是果。如戒善因人天果。谛缘度因三乘果。五乘之因。各得其果。即是差别。众生诸佛。一如无二如。即无差别。众法住下。约一法知。七方便住于七位。故言种种之地。此即差别。如来如实佛眼见之。明了无碍。如众流入海。失于本味。则无差别。随他意语。以智方便而演说之。则如来能知差别。其所说法。皆悉到于一切智地。则如来能知无差别。

　　△三举喻帖合众生不知。

　　如彼卉木丛林诸药草等而不自知上中下性。

　　所谓众生闻法修行。所得功德不自觉知也。如天地之产百嘉。雨露之滋众卉。自生自遂。孰能知之。

　　△四牒前结释如来能知。

　　如来知是一相一味之法(至)终归于空。

　　一相一味之法。为缘分别。解离灭等。一为无量也。究竟等归空。无量为一也。此是牒前重释无差别之义。一相一味。解脱离灭。若是二乘法体。犹是差别言宣。今作大乘究竟涅槃。终归于空。即无差别。究竟一句。结上诸句。非是二乘有余。乃是究竟大涅槃也。常寂一句。结上诸句。非是小乘寂灭。乃是常住寂灭。前云常自寂灭相。即此义也。终归一句。显非灰断之空。乃中道了义第一义空也。

　　△五释疑。

　　佛知是已观众生心欲(至)不即为说一切种智。

　　恐疑云。佛既知始末是一。何不鹿苑即为说实。释云。佛知是实。因观众生心欲。随三悉檀而将之护之。将护二字。正是如来抑之在怀。舍己从人。恐其诽谤。将导护惜。故不即为说一切种智也。上述成开三显一已竟。

　　△次复宗称叹。

　　汝等迦叶甚为希有(至)随宜说法难解难知。

　　前明如来无量功德。亿劫说不能尽。恐人疑四子领解。何必是实。当知前约佛恩普被。犹如云雨。靡不覆润。佛恩普载。犹如大地。靡不生成。岂但为一方一机而已哉。故云说不能尽。上来广明一音冥化。泽被无疆已竟。到此故佛叹述。虽未及究竟佛地。且领五时权实。开佛知见。分证佛果。亦诚不虚兼欲引发下根。令同得悟。故云汝等希有。二乘以无为正位。舍证入实。故云甚为希有。能知随宜说法。述其能领开三。能信能受。述其能领显实。所以下释成佛。于一道随宜说三。深玄难解难知。而汝等能信能受。故叹希有也。长行竟。

　　△二偈颂。有五十四行半。分二。先四行颂上法说。次五十行半。颂喻说。初又二。先半行。颂法王不虚。

　　尔时世尊欲重宣此义而说偈言。

　　破有法王出现世间。

　　因果不亡为有。二十五王三昧。破二十五有。如来已破此有。为法中王。故云破有法王。

　　△次三行半。颂开权实。

　　随众生欲种种说法(至)以种种缘令得正见。

　　随众生二句。开权也。随其欲乐方便说三。如来下显实。功高十地。德迈三贤。非尊重而何。甚深无量。横竖莫穷。非深远而何。深鉴小机。知其未堪。不轻所说。是故四十余年。默而不说。今大机既发。方为说之。何故久默而不说耶。当知有智若闻。能信能解。其柰无智疑悔。悔则谤。谤则堕苦而永失矣。是故下。颂上到一切智地。如来随种种缘。说种种教。悉为令得大乘知见也。此中破有对治。随欲世界。久默为人。正见第一义也。

　　△次五十行半。颂喻说。分二。初十行半。颂上喻说。二四十行。颂法合。初又二。初九行半颂有差别。二一行颂无差别。初九行半分六。初三行。颂密云喻。

　　迦叶当知譬如大云(至)叆叇垂布如可承揽。

　　云喻应身。应身随智慧行。故为慧云。能具十二部经法。故云含润。身放大光如电跃。口震四辩如雷声。闻法欢喜。故言悦豫。九十五种邪见不现。故言掩蔽。除心地九十八种见思热恼。如地清凉。应身现世。似同三有。有心往取。实不可得。故云如可承揽。

　　△二一行颂澍雨喻。

　　其雨普等四方俱下流澍无量率土充洽。

　　八音四辩。宣澍法雨。一时俱闻。故云四方俱下。凡有心者皆蒙利益。故曰率土充洽。

　　△三一句颂土地喻。

　　山川险谷。

　　即七方便众生五阴。今蒙法雨。身意柔软。如山川土地得雨润泽也。

　　△四二句颂卉木喻。

　　幽邃所生卉木药草。

　　颂上众生习因差别。喻众生久远习因。隐在阴界入内。故言幽䆳。今蒙法雨。悉得开发。故言所生。

　　△五二行三句颂受润喻。

　　大小诸树百谷苗稼(至)草木丛林随分受润。

　　理物论云。粮者黍稷之总名。稻者粳糯之总名。菽者众豆之总名。三各二十。共六十。蔬果之实。各二十。合为百谷。百谷总名曰五谷。谓麻黍稷麦豆也。取喻五乘能生百善。其实百善能生五乘也。甘蔗喻定。葡萄喻慧。干地一句。喻未信者亦信也。其云下。喻佛所说一相一味之法。三乘五性随分受益也。

　　△六二行颂增长喻。

　　一切诸树上中下等(至)一雨所及皆得鲜泽。

　　小不过分。大不减少。五乘各得增长。故云皆得鲜泽。

　　△二一行颂无差别喻。

　　如其体相性分大小所润是一而各滋茂。

　　五乘体相。根性不同。如来法雨所润是一。初二句颂所生所润。次一句颂能润。则是无差别也。各滋茂者。差别不自觉知也。

　　△二四十行颂法合。分二。初三十五行。颂合有差别。二五行。颂合无差别。初有六。初一行。颂合密云。

　　佛亦如是出现于世譬如大云普覆一切。

　　初二句正合。次二句提喻帖合。

　　△二八行半。颂合澍雨。又三。初三行。颂唱号令归。

　　既出于世为诸众生(至)出于世间犹如大云。

　　诸法之实。长行所无。即一乘实相。方便权巧。分别演说。皆为此也。

　　△二一行半。颂四弘度生。

　　充润一切枯槁众生(至)世间之乐及涅槃乐。

　　法雨滋润枯槁众生。皆令离苦。如五戒离三途苦。十善离人道苦。声闻离三界无常苦。缘觉离从他闻法苦。菩萨离内无利智外无相好苦。既离苦已。皆得世出世间安隐快乐也。世间乐。人天也。出世间涅槃乐。三乘也。又五乘咸有世间之乐。皆令得涅槃第一之乐也。充润二句。即度众生。皆令一句。即断烦恼。安隐一句。即学法门。及涅一句。即成佛道。

　　△三四行。颂召机来听。

　　诸天人众一心善听(至)常为大乘而作因缘。

　　初二行。召集人天等听法也。身无上。相好庄严。口无上。具四无碍。意无上。俯察群机。故云无上尊。次为大众下。能说人尊。故所说法妙。甘露乃不死之药。妙法是真常之体。称之为净。以不染故也。甘露净法。止得一味。乃解脱涅槃之味也。一味之法。以一妙音演畅。随类得解。斯义即上解脱涅槃也。常为二句。申明非但。一时演畅斯义而已。乃于四十年中。虽说九部之法。常为大乘解脱涅槃而作因缘也。

　　△三四行颂合土地。

　　我观一切普皆平等(至)充足世间如雨普润。

　　我观二句。一性平等。无有四句。冤亲平等。恒为二句。说法平等。如为二句。一多平等。常演下。久近平等。说法乃如来之能事。除此之外。皆为他事。去来坐立。即四威仪中。凡有机感。皆为说法。终不疲厌。若有彼此等。则有限碍疲厌。世尊视四生如一子。等三界以同仁。为七种众生说法。如雨澍山川溪谷。平等普润也。

　　△四二行颂合卉木。

　　贵贱上下持戒毁戒(至)等雨法雨而无懈倦。

　　文具六对。贵为天子。贱为庶民。王民一对。上而诸天。下而人道。天人一对。持戒出家。毁戒在家。僧俗一对。菩萨缨络严身。具足威仪。声闻福德浅薄。不具威仪。三乘一对。正见内教。邪见外道。内外一对。根利者大乘。根钝者小乘。大小一对。等雨者。其教无私。无懈者。诲人不倦。自贵贱至利钝。五乘展转论之。

　　△五十一行颂合受润。分三。初一行总明受润。

　　一切众生闻我法者随力所受住于诸地。

　　五乘受解缘别。所证各异。故曰诸地。即下人天等。

　　△二七行别明受润。

　　或处人天转轮圣王(至)如是菩萨名为大树。

　　或处下一行。明小草受润。五戒处人道。加胜施处轮王。加十善处释提。四禅处梵王。人天修戒善四禅八定等法。暂治三恶八苦之病。故喻小草。治时疾而已。知无下二行。明中草受润。二乘俱有智断。无漏即道品等法。修之能得小乘。但二乘谛缘之法。破人执之病。免三界苦。不能化他。乃喻中草。求世下一行。明上草受润。权教菩萨。自信作佛。修六度行。自利利他。然皆住相。不称性理。纵破法执。不能忘相。终不能治无明之病。但志求精进。胜于二乘。故喻上草。六度中精进为最。大论云。施戒忍乃世间常法。欲修定慧。必须精进。今举精进摄余度也。又诸下一行半。明小树受润。佛所钟爱。故称佛子。有三贤四加之别。故云诸。位虽涉乎地前。心则专乎佛道。佛道虽多。不出四无量心为本。故曰常行慈悲。佛虽未记作佛。自知作佛无疑。此菩萨虽顺性而修。二执齐破。未见法身。道用犹劣。荫化不广。故喻小树。安住下一行半。明大树受润。此菩萨分证实相。具不思议德用。住于神通。转不退轮。于一念顷。能于十方开导利益一切众生。故喻大树。

　　△三三行总结能润所润。

　　佛平等说如一味雨(至)于佛智慧如海一滴。

　　佛平等说。能润也。所禀各异。所润也。佛以下。显功德智慧。如大海无际。以此喻种种演说。如海一滴耳。正是前文说不能尽之意。

　　△六八行半。颂合增长喻。分二。先二行。总颂增长。

　　我雨法雨充满世间(至)随其大小渐增茂好。

　　法本一味。修之不同。故有差别。如彼下。举喻帖释。

　　△次六行半。别颂增长。

　　诸佛之法常以一味(至)是名大树而得增长。

　　先明法一机异。普得具足。即现世安隐。修行得果。即后生受乐也。声闻若不值佛。此身未必无后。由见佛故。成最后身。果缚尚存。闻法得果。是中上增长。菩萨智慧坚固。了三界如幻。求最上佛果。是小树增长。住禅得通。闻法欢喜。是大树增长。此文似有缺略。缺少小草增长。略则无权进实。理应人天渐进三乘。三乘渐入一乘。由实至究竟。三草二木。各有胜进。方尽会权归实之旨。上颂合有差别竟。

　　△二五行颂合无差别。

　　如是迦叶佛所说法(至)渐渐修学悉当成佛。

　　大云一味。无差别也。各得成实。有差别也。以华喻人。故云人华。当知下。明开权显实。非灭度者。未度变易也。独言二乘者。为保证心强故。人天不计果为涅槃。菩萨不于中间取证。故但言二乘耳。道因也。菩萨之道。须断通惑。二乘亦断此惑。故云是菩萨道。二乘智断。既是菩萨之因。岂宜执为果耶。故斥之是菩萨道。更令修习。方得成佛。大二乘行业。不异菩萨。但发心有异。如不龟之药。浣者用之。但充衣食。士者用之。则食封邑。岂药有差别哉。的实而论。不但二乘之行。不异菩萨。一切人天善业。皆菩萨行。岂必高岩入定。虎口亡身者乎。修学者。劝修实相之因。成佛者。授其实相之果也。上如来述成已竟。

　　妙法莲华经授记品第六

　　梵语和伽罗。此云授记。即谶语也。谶验也。今生授记。取验于当来故。圣言说与曰授。果与心期曰记。以诸子虽信作佛。不蒙一言印许。终滞犹豫。既授之后。则全身担荷。铭心自办也。又诸经或破授记如净名云。汝弥勒。为从如生得记。为从如灭得记。如无生灭。则知无记。思益云。愿不闻记名。大品云。授记是戏论法。今经云何。答。若见有记记人。此见须破。若菩萨誓记。此须与记。若世谛故记。第一义中无有是事。今经记有多种。若通记。如法师品。闻此经一偈一句。乃至一念随喜者。我皆与授记等。若别记。如三周授三根等。若正因记。如不轻云。我不敢轻于汝等。若缘因记。如法师品。以华香十种供养。当知此人是大菩萨成就菩提。若了因记。如三周授记。若迟记如声闻。速记如龙女。佛记如此文。菩萨记如不轻。又他经但记菩萨。不记二乘。但记善不记恶。但记男不记女。但记人不记畜。今经皆记。亦云受记。今从佛授与得名。故云授记。又当知开佛知见。成自性佛。以心印心。名为授记。授为授道。记为记事。道无涯际。非师无由发生。事虽梦幻。非记无由起信。是则由道而禄生。由禄而显道也。

　　△四授四子记。分二。初正与中根授劫国庄严记。二许为下根作宿世因缘说。初又二。初授迦叶记。二授三子记。初有长行偈颂。长行分五。初行因。

　　尔时世尊说是偈已(至)广宣诸佛无量大法。

　　诸授记中。奉佛多少不同。随其愿力也。事佛功行不同。随其才力也。成佛果号不同。随其因行也。告大众者。取证也。奉觐等。外托胜缘。具足诸佛无量福德也。广宣等。内积胜因。成就诸佛甚深智慧也。因缘双胜。福慧二严。方得成佛。宣大法者。法师行菩萨道也。

　　△二得果。

　　于最后身得成为佛(至)天人师佛世尊。

　　最后身二义。一声闻此身已尽。不受后有。名最后身。二等觉后心。金刚喻定。无明断尽。异熟识空。名最后身。今是后义。别号光明者。因中然灯续明。紫金涂佛。世世生生。身常金色。故为罗汉时名饮光。成佛时号光明。由说法化生。自利利他。如日光明破一切暗也。

　　△三劫国。

　　国名光德劫名大庄严。

　　国属地理。劫属天时。皆类其因行。依正不出二仪也。光德者。所出皆智人故。庄严者。依正皆美胜故。

　　△四寿命正像。

　　佛寿十二小劫(至)像法亦住二十小劫。

　　净法界身。本无出没。然住十二劫者。随大悲愿力而示现耳。正像之法。二十劫而灭者。随众生机感而隆替耳。法性佛身。固无加损于其间也。

　　△五国净眷属。

　　国界严饰无诸秽恶(至)虽有魔及魔民皆护佛法。

　　国土净者。皆由平等净心之所感也。瓦砾荆棘。杂心感也。便利不净。染心感也。坑坎堆阜。谄曲心感也。诸佛无杂染谄曲。故国界严饰无诸秽恶。唯修清净妙行。故其土平正宝华周遍。净名曰。随其心净则佛土净。随其心净则一切功德净。此其证也。其国下。眷属众多。魔护佛法。大权示现。行于非道。通达佛道。皆为外护眷属。又因行抖擞。故果不惹魔事也。此饮光未来成佛一大事因缘。佛一一授之。尊者一一记之矣。

　　△二偈颂。有十二行半。分五。初四行颂行因。

　　尔时世尊欲重宣此义而说偈言。

　　告诸比丘我以佛眼(至)修习一切无上之慧。

　　告诸下。明劫数。而于下颂觐佛植福。为佛下。颂宣法修慧。梵行全摄六度。

　　△二半行颂得果。

　　于最后身得成为佛。

　　△三六行颂国净眷属。

　　其土清净琉璃为地(至)乃以天眼不能数知。

　　劫国不颂。文中先国净。次眷属。其心一句。言慈悲之至也。逮大一句。言应化不测也。不为而应。不虑而遍。异于小圣。故云大神通也。无漏后身。即声闻果体。法王之子。即大心声闻。亦得授记绍隆佛种故。乃以二句。极言众多。

　　△四一行半颂寿命正像。

　　其佛当寿十二小劫(至)像法亦住二十小劫。

　　△五半行总结。

　　光明世尊其事如是。

　　△二授三子记。分二。初三子请记。二如来与记。初又四。初请记。

　　尔时大目犍连须菩提(至)即共同声而说偈言。

　　大雄猛世尊诸释之法王(至)除热得清凉。

　　悚栗者。惊惧不安之貌。摹三圣希记之状。意谓我等同陈穷子一喻。何故授彼记而未及于我。故皆悚栗不安也。若知我下。意谓法喻二说。皆赐我等声闻作佛之语。今授记中而不唱我名。莫不心怀热恼。若如来证知我等深心。见为称名授记。何异甘露洒心。顿合肺腑清凉也。

　　△二说喻。

　　如从饥国来忽遇大王膳(至)然后乃敢食。

　　此喻出自疑惧也。正如有人从饥国来。忽值大王赐宴之时。虽珍羞盈席。宝馔满前。不得王命。称名宣召。不敢受食。若得纶音宣召。乃敢受耳。

　　△三法合。

　　我等亦如是每惟小乘过(至)尔乃快安乐。

　　不知二句。合饥人思食也。虽闻下。未得唱名授记。不知名号劫国何等。心中忧惧。未敢担荷。如逢王膳不名不召。故不敢食也。若蒙二句。合上若复二句。

　　△四总结。

　　大雄猛世尊常欲安世间愿赐我等记如饥须教食。

　　世尊说法。安隐世间一切众生。况我等心怀悚栗。安有不安隐者乎。三圣说喻恳切。希记之诚如是。

　　△二如来与记。分三。初授须菩提记。有长行偈颂。长行分四。初行因。

　　尔时世尊知诸大弟子(至)当修梵行具菩萨道。

　　那由他。万亿也。即十大数中垓数。供养二句。植福之广也。常修二句。修慧之深也。梵行举一摄五。圣天婴病。称性无染总名梵行。修证圆满。故云具菩萨道。

　　△二得果。

　　于最后身得成为佛(至)天人师佛世尊。

　　因中心得无碍。忆念受生。如恒河沙。在母胎中。即知空寂。因修空行。而果号名相者。因遣名相。果即名相。相即德相。证无名之名。非相之相。名实不乖也。

　　△三劫国严净。

　　劫名有宝国名宝生(至)无数千万亿那由他。

　　有宝宝生者。以初生时宝藏皆空。七日又现。今证果时。劫国亦其义也。华树台阁。皆宝成者。应劫国之名也。所化人民。亦处宝台者。享化主之福也。声闻下。眷属多也。

　　△四寿命正像。

　　佛寿十二小劫(至)度脱无量菩萨及声闻众。

　　处空者。第一义空也。因空悟解。不离本行。故行道说法。常处虚空。所度之众。亦使由空而证实也。

　　△二偈颂。有十二行分。分四。初一行诫听。

　　尔时世尊欲重宣此义而说偈言。

　　诸比丘众今告汝等皆当一心听我所说。

　　△二三行颂行因得果。

　　我大弟子须菩提者(至)端正姝妙犹如宝山。

　　空生道德功行。疑若亚圣。而记果犹当供若干佛等者。为小乘但念无相不修大行。虽经多劫不成正觉故。须发大心。具大道。然后成佛也。

　　△三六行半颂劫国严净。

　　其佛国土严净第一(至)皆共合掌听受佛语。

　　其佛下。依报严净。无不爱乐也。其佛法中等。眷属利根。各具威德也。国以菩萨为庄严者。菩萨说法度生。移风易俗。足为国家观光。非庄严何哉。纵任无碍。尘累不拘。曰解脱。一内有色观外有色解脱。二内无色观外有色解脱。三净解脱。四空无边解脱。五识无边解脱。六无所有处解脱。七非非想处解脱。八灭受想处解脱。其佛下。由神通力处空说法也。诸天下。皆笃信乐善。无薄恶俗也。

　　△四一行半颂寿命正像。

　　其佛当寿十二小劫(至)像法亦住二十小劫。

　　△二授迦旃延记。有长行偈颂。长行分四。初行因。

　　尔时世尊复告诸比丘众(至)具菩萨道。

　　由旬亦云逾缮那。此云限量。大论云。由旬有三。大者八十里。中者六十里。下者四十里。文中先供八千亿佛。各起塔供养。后复供二万亿佛。亦起塔供养。具菩萨道。因行圆满也。要知文饰谈锋似箭。辩口如河。供如是之多佛。起如是之塔庙。种种供养舍利肖像。方得福慧并隆。今之具缚凡夫。才得一知半解。一行未修。一佛未事。端居无事。欲续佛道。难矣哉。

　　△二得果。

　　当得作佛号曰阎浮那提金光(至)天人师佛世尊。

　　因中别行。勤扫佛殿。为罗汉时名曰文饰。成佛时号阎浮等。此云胜金。取其破尽妄惑。深证法身。其犹出矿精金。光色不变故。又金乃众宝之首。喻佛为群圣之尊故。

　　△三国净眷属。

　　其土平正玻璃为地(至)无量万亿庄严其国。

　　文中先明依报严净。次明眷属纯善。此中无劫国名者。或译人遗失也。

　　△四寿命正像。

　　佛寿十二小劫(至)像法亦住二十小劫。

　　△二偈颂。有七行。分三。初一行诫听。

　　尔时世尊欲重宣此义而说偈言。

　　诸比丘众皆一心听如我所说真实无异。

　　△二二行三句。颂行因得果。

　　是迦旃延当以种种(至)得佛智慧成等正觉。

　　△三三行一句。颂国净眷属。

　　国土清净度脱无量(至)无量无数庄严其国。

　　断一切有者。谓其佛所化。虽有三乘五性。究竟皆归一切种智。至于理极情忘。纤尘不立也。亦即二十五有也。寿命正像。略而不颂。

　　△三授目连记。有长行偈颂。长行分五。初行因。

　　尔时世尊复告大众(至)二百万亿诸佛亦复如是。

　　文中先供八千佛灭后起塔供养。后复供二百万亿佛。亦复起塔供养。

　　△二得果。

　　当得成佛号曰多摩罗䟦(至)天人师佛世尊。

　　因中神通第一。果时号多摩等者。此云性无垢香也。以香不离此而至彼。通不舍因而成缘。诸圣成佛别号。皆果不违因也。

　　△三劫国。

　　劫名喜满国名意乐。

　　此佛以神通摄世。教化众生。心悦诚服。故劫名喜满。国名意乐也。

　　△四国净眷属。

　　其土平正玻璃为地(至)菩萨声闻其数无量。

　　其土下。先明国净。皆从正报之所感。多诸下。次明眷属。皆是三乘五性之机。

　　△五寿命正像。

　　佛寿二十四小劫(至)像法亦住四十小劫。

　　△二偈颂。有十二行半。前十行颂上长行。分四。初四行半颂行因。

　　尔时世尊欲重宣此义而说偈言。

　　我此弟子大目犍连(至)而以供养诸佛塔庙。

　　法苑云。阿育王取金幡金华。悬诸刹上。又僧寺号刹者。以柱表刹。示所居处也。此中长表金刹者。谓塔上覆钵柱。为塔之表。以金为之。其塔高千由旬。则表之长可知也。

　　△二二行颂得果寿命。

　　渐渐具足菩萨道已(至)其佛寿命二十四劫。

　　△三二行半颂属众多。

　　常为天人演说佛道(至)于佛智慧皆不退转。

　　△四一行颂正像。

　　佛灭度后正法当住四十小劫像法亦尔。

　　若夫国土大小。劫之修短。法住久近。眷属多少。各随本愿功德所致也。上正与中根授劫国庄严记竟。

　　△二二行半颂。许为下根作宿世因缘说。

　　我诸弟子威德具足(至)吾今当说汝等善听。

　　下根之人。已闻法喻二周开三显一。复见五人受记作佛。而犹疑虑不了。深生愧耻。今欲增进。故先许总记。更许说宿世因缘也。上喻说一周被中根已竟。

　　妙法莲华经化城喻品第七

　　由前五人得记。会中有一类下根声闻。以佛果非己智分。不发大心。意谓彼为唱导之首。宜乎得记。又闻药草法一机异。犹恐终不可及。怀绝分之心。故不敢请。世尊知其意。即说宿因。远引尘劫大通时。覆讲教化。曾下一乘缘种。今缘已熟。正当印许之时也。然谓之化城者。以神力故。无而忽有。名之为化。防非御敌。称之为城。法中以权智力。无而说有为化。防思御见为城。化城本无权设。以止疲劳怠进之人令至宝所。喻小乘涅槃非实权设。以济乐小求证之人引入佛慧。问。三周说法。上根疑薄。但取道树以明机缘。中根疑厚。以譬喻明机缘。下根疑更厚。故明宿世久远机缘。此品说因缘事。下根得悟。应名宿世品。何名化城。答。若从久远之始则名宿世。若从中间。则名化城。若从究竟。则名宝所。今从中故。又因缘过去。宝所未来。化城现在。举现在以摄前后故。问。化城是权。宝所是实。何弃实从权。答。由知城是化。则知宝所是实。标化城不失实也。又此品虽与弟子说宿世因缘。实发譬喻药草之余蕴。喻品意在火宅白牛。此品意在化城宝所。出火宅入化城。驾白牛至宝所。两相合而意始圆也。此品虽说大通时覆讲。已为汝等作今日得度之缘。实发药草法雨等澍。于诸法中任力所能。渐入佛道之意。所谓无量功德说不能尽者。此也。诸子因缘远近不同。身子二万亿佛所。千二百尘劫覆讲教化。各自言之。交相发而互相明。以此开发。䇿进下根。大众闻说。顿领昔因。自信成佛。乃得受记也。

　　△大章第三因缘一周被下根。文有三品。分二。初此品正说因缘。二后二品正明授记。例法说应有五段。今少领解述成庆赞者。摄在授记二品之中。以文少不复分故。初又二。初明知见久远。二明宿世因缘。初有长行偈颂。长行分三。初明所见事。

　　佛告诸比丘乃往过去(至)彼佛灭度已来甚大久远。

　　此中欲明宿世因缘。先举过去佛为结缘之所也。无量等。表所证超出群数之外。首于有物之初。不唯显大通成道之久。正明诸子受化之深也。别号大通智胜者。乃一乘实相之果佛也。此智之体。囊括十虚为大。洞照尘劫曰通。物无与等名胜。以迹言之。乃释迦本地之宗师。以理推之。是众生本源之觉体。众生自迷色心之后。故小而不大。封滞无明之壳。故碍而不通。潜伏藏识之内。故劣而不胜。若能了色心之迷滞。破无明之封壳。则智胜现前。生佛无异矣。时则六合雍熙名好城。人材茂异名大相。诸比丘下。明佛灭度久远。

　　△二喻明久远。

　　譬如三千大千世界(至)百千万亿阿僧祇劫。

　　地种者。地大种也。婆沙论问。云何名大种答。大而是种。能减能增。能损能益。是为种义。千国土一佛化境也。此中以非喻为喻。只要释成上甚大久远一句。以大千世界地种。尽磨为墨。则墨之数无量也。又不随地下点。乃过千国土才下一点。其点又不甚大。但如微尘。至下尽地种墨。其国土之数无边也。故算师等不得其边。不知其数也。复将点墨不点墨之国土。尽抹为尘。以尘较劫。复过是数。无量无边百千万亿阿僧祇劫。故前云不可思议。所谓尘点劫前更尘点。点尘尽点劫未休。无始之始。始于无始者。此也。

　　△三见昔如今。

　　我以如来知见力故观彼久远犹若今日。

　　此先明如来三达远照。显所引往事。分明不谬。然后说宿世因缘也。当知十世古今。的确不离于当念。离此当念心性之外。别无去来实法可得。如人追思十年二十年事。宛在目前。便可例知。心性本来竖穷三世。三世不出现前一念。但由无明不能远见。佛既无明断尽。心性洞彻。故竖极三际之始终。横极法界之边畔也。

　　△二偈颂。有七行。分三。初一行颂所见事。

　　尔时世尊欲重宣此义而说偈言。

　　我念过去世无量无边劫有佛两足尊名大通智胜。

　　△二四行颂喻明久远。

　　如人以力磨三千大千土(至)如是无量劫。

　　△三二行颂见昔如今。

　　如来无碍智知彼佛灭度(至)通达无量劫。

　　当知下。乃警省之语。谓人人本有之大通。何不审察一番。无漏者大也。通达者通也。净微妙者智也。无所碍者胜也。又三智一心故净。一心三智故微。非三非一而一而三故妙。体圆满故无漏。用周遍故无碍。如来观昔如今。大通智胜现也。大众不知久远事者。大通智胜未现故也。

　　△二明宿世因缘。有长行偈颂。长行分二。初明结缘之由。二正明结缘。结缘之由。有远有近。先明结缘远由。又二。先明大通智佛成道。次明十方梵王请法。初中分五。初佛寿长远。二成道前事。三正明成道。四眷属供养。五请转法轮。且初佛寿长远。

　　佛告诸比丘(至)五百四十万亿那由他劫。

　　那由他。亦名阿庾多。此云万亿。

　　△二成道前事。又二。初明所经时节。

　　其佛本坐道场破魔军已(至)而诸佛法犹不在前。

　　本坐道场者。即我始坐道场也。魔即烦恼五阴等魔也。又因果经云。诸佛成正觉时。魔王广集军众。兴戈舞刃。为佛所摧。莫不降伏也。垂及也。又示也。得菩提者。到实智之彼岸。已证诸佛智慧之体。即今睹明星时也。佛法不现前者。未得其智慧门之用也。如是下。大通佛起悲思惟。欲度众生不得其方。即今三七思惟。欲度一切不得其法也。趺坐不动。即不离菩提树演大华严也。问。释迦得道。三七思惟。大通成佛。十劫思惟。佛法不现前者。何也。答诸佛道同。为缘事异。释迦六年苦行。草生攒䏶。至肘不觉。诸天哭唤。动地不闻。弥勒即日出家得道。彼佛十劫不现在前者。非根有利钝。道有难易。缘宜赊促。应示长短耳。又释迦住世八十年。三七不为少。大通住世五百四十万亿那由他之长。十劫不为多也。当知诸佛说法。意会一同。序中文殊引自往昔。传灯明之道。所化弟子。今皆成佛。此中是释迦引自往昔。续智胜之道。所化弟子。有千二百。当得成佛。所谓佛佛道同。为缘事异。师弟名号。远近有别。化道因缘。今古事同也。

　　△二明诸天供养。

　　尔时忉利诸天先为彼佛(至)至于灭度亦复如是。

　　先为彼等者。乃于未坐道场之前。先于菩提树下敷设也。佛于此座者。谓既敷座已。复况愿曰。佛当于此座而成道也。凡佛成道。皆欲界主设座。此常例也。适坐此座等者。谓欲界诸天。既唯设座。色界诸天。自佛坐道场之始。雨华供养。乃至灭度。四王夜摩等天。天乐供养。亦至灭度也。面百者。四面各百由旬也。

　　△三正明成道。

　　诸比丘大通智胜佛(至)成阿耨多罗三藐三菩提。

　　佛法现前。乃权法也。即今寻念等。权智现前也。

　　△四眷属供养。有长行偈颂。先长行。明亲近供养。

　　其佛未出家时有十六子(至)一心合掌瞻仰世尊。

　　灯明八子。大通十六。皆表在缠八识。对上根正而不邪。故唯八。此对下根邪正兼混。故云十六。大通表本觉。诸子表始觉。所为父子。依本理而起始智也。子又出家者。依始觉而契本觉也。十六举第一者。举长以该幼也。智积者。实智具恒沙功德。故云积。又父名智胜。子名智积者。亦因地心与果地觉。名目相应也。种种珍玩者。龙凤之胄。穷奢极欲。定非世人所及。极耳目之娱。充口体之欢。宫室之美丽。姬妾之媚曼。无往而非珍玩之物也。闻父成道舍珍而往者。轻荣重道也。富贵人之所欲。天下之情。视若浮云。骚人之志。诸子抗情世表。逸志大方。若非外形骸如弢帙。小天下如敝蹝者。孰能如是又以世爱非常。天年有限。顿舍有为之道。欲求无为之理。以世道报亲。唯资于一世。以佛法报亲。有益于万劫。故舍世间恩爱而去之。非无返复也。所谓善继其志。善述其事。其达孝矣乎。诸母泣送者。十六非一母生。故曰诸。以骨肉恩爱。难割难舍。眷恋之情。痛崩于肺腑。惨然之迹。着散于诸窍。故涕泣而送。爱其子。兼近其夫君以成道也。祖王随至者。有道之人。父不得而子也。大臣人民亦至者。上行而下效也。有据此父王头面礼足。为父母返拜者。莲大师问云。汝号甚么佛。云不敢。汝垂成正觉否。云不敢。且待汝成正觉坐十劫。受大通佛位。纳父母拜未为晚也。当知返者还也。谓在家父母。不受出家子礼。而还其礼也。在子曰。是父母。当礼也。在父母曰。是佛子。当还礼也。又此文不明大通不受父礼。准今佛成道。八年后回国。为父王说法。净饭王领合国臣民远迎见佛。不觉礼拜。佛踊身虚空。隐身不现。礼已。然后现身。方问父王安乐否。

　　△二偈颂叹庆。有八行。分三。初三行半。叹佛因果。

　　以偈颂曰。

　　大威德世尊为度众生故(至)安住无漏法。

　　不怒而威曰大威。化洽广深曰大德。折伏摄受。为物所依。曰世尊。为度下。因行之德。具足即因行圆满之意。善哉下。果满之德。万德纯净。故云善哉。见者无不获益。故云吉无上。一坐下。释上希有。五根不缘外尘。故身手不动。八识已离内染。故心常憺怕。即安静义。其犹月爽天秋。寒光无际也。理至情竭。学无所施。曰究竟。二障种现俱亡。曰寂。二死果报已尽。曰灭。一证此道。尽未来际。故云永。转有为之染法。全是性净功德。故云安住无漏法也。

　　△二三行庆己所遇。

　　今者见世尊安隐成佛道(至)永不闻佛名。

　　见佛闻法。故曰得善利。善之一字。即教理行果无漏之法。闻教悟理。依理修行。依行证果。此等善利。必能克就。故云得也。沉轮六道。恒为三障所煎。故常苦恼。自无智眼曰盲。妄境如夜曰瞑。一切众生迷法迷人。心境俱昏。故曰盲瞑。不遇知识开示。故无导师。由此满腔迷晦。虽厌苦。不识尽苦之道。忍受生死。不求解脱。三界长夜。如梦如醉也。六道唯人天属善。众生造业。坠恶趣者多。故增。生善道者少。故损。舍生受生。不离恶趣。故云从冥入冥。恒为八难所障。故不闻佛名。将遇佛而未及见佛。如飞狸之先阴。已遇佛而不欲闻佛。如快见之后身。既见佛而不识佛。如六师之徒党。此等迷人。岂性之使然。乃盲瞑之习。所使然也。

　　△三一行半总结。

　　今佛得最上安隐无漏道(至)归命无上尊。

　　初二句。结佛证果。次二句。庆己庆他。末二句。总结归诚。

　　△五请转法轮。

　　尔时十六王子偈赞佛已(至)重说偈言。

　　世雄无等伦百福自庄严(至)当转无上轮。

　　前来诵德庆己。必欲闻法。以取圣果。故劝请也。法轮者。法喻双陈。轮乃车轮。有运载摧碾义。如来教法。能载众生从凡至圣。摧伏众生一切惑障故。又车行处。螳螂不能拒辙。喻大教宣时。魔邪不能搪揬也。又三十辐为一毂。当其无有车之用。佛之说法。如空中风画。说而无说。故有利物之用也。秀拔六合之表。故曰世雄。无等者。四天无以齐其福。无伦者。十圣无以及其智。百福。约化身即三十二相。约报身即九十六种大人相也。度我及诸者。自他同证意也。为分别等者。愿四悉随机。开显指示。令我等闻解思修。亦得是智慧也。智慧即智度。修福含五度。世尊二句。请应机说法也。以所念所行。向道之机。智力福力。受道之质。宿命行业。得道之因。各有大小浅深。佛悉知之。当说法以应机也。大通智佛成道已竟。

　　△次明十方梵王请法。分二。初威光照动。

　　佛告诸比丘大通智胜佛(至)遍满世界胜诸天光。

　　圆满菩提。归无所得。今言得者。无得之得耳。世界是众生共相所感。碍而不通。坚而难动。障却自己本源之智。故诸佛成道。先动众生难动之地。以表破无明显智光也。中间者。铁围山间也。日月不能照者。恶业所障蔽也。皆大明者。因佛成道而明也。众生久处幽冥。彼彼不知。一蒙佛光。各得相见。故惊怪云。此中云何忽生众生。因果经云。悉达处胎时。三千国土。朗然大光。日月不照。而皆大明。其中众生。各得相见。初成道时亦然。此光横则五百万亿国土。竖则各国上至有顶。下至阿鼻。与今一光东照同也。彼佛是始。今佛是终。彼此互显本有之大通智胜也。又众生既蒙佛光。无不获益。华严云。菩萨足底放光。照于地狱。众生蒙光。皆生忉利。复闻天鼓说法。立证十地。今经亦然。佛光照处。必是宿种有缘。一蒙此光。未离苦者必离苦。未脱难者必脱难。应知此光所照。必不徒施也。又其下。明梵宫震动。光胜天光。

　　△二十方梵请。分二。先明九方次明上方。此十方梵请。即广前方便品。诸天请法也。又十方次第而至者。言不顿彰也。究实而论。十方一时光照。同时相见。同时相议。同时寻光。同时谒佛。无有前后也。且初九方中。分四。初东方云集。又分七。初智佛现瑞。

　　尔时东方五百万亿(至)光明照曜倍于常明。

　　常明者即天光也。言倍者。佛光乃无漏之用。倍于有漏之身光也。

　　△二梵众惊骇。

　　诸梵天王各作是念(至)以何因缘而现此相。

　　△三互相问决。

　　是时诸梵天王(至)为诸梵众而说偈言。

　　我等诸宫殿光明昔未有(至)遍照于十方。

　　云大德天生者。即补处大士。将欲住世。先生兜率。放大光明。有此异瑞。必有异人出焉。

　　△四寻光见佛。

　　尔时五百万亿国土(至)及见十六王子请佛转法轮。

　　见佛处于道场。始知向光非大德天生。是佛出世之光。梵天作念。相议推寻。见佛请法。与前幽冥众生。惊怪忽生。真云泥之隔也。

　　△五广陈供养。

　　即时诸梵天王头面礼佛(至)一心同声以偈颂曰。

　　世尊甚希有难可得值遇(至)惟愿哀纳受。

　　供佛亦供树者。树乃佛之所依。敬其树。实敬其人也。如甘棠民不忍伐之意。树十由旬。座一由旬。华如须弥。其相云何。当知不思议事。彼此不碍。又如山者。显最多也。非实如之。如形深取海。形高取山。皆极显之辞。纳处者留也。偈初四句。赞悲心。道成曰德。两利曰功。数不可知曰无量。称法界理。无[飢-几+爰]无歉。曰具。悲救弘远。无物不受其化。曰救一切。天人下四句。赞慈心。范围五乘而不失几。曲成六道而无所遗。言有法。行有则。曰天人师。三恶业苦。因光摄而即息。五性沉流。借慧棹而登岸。故曰普饶益。所从来下。明来意之诚。自远趋风。不惜一己之劳。天福非常。故舍四禅之乐。屈己而来。为供佛故。先世下。求鉴其诚。以纳其供也。宫殿乃宿福所致出己所享。上享于佛者。借有漏之果。作无漏之因也。

　　△六请转法轮。

　　尔时诸梵天王偈赞佛已(至)一心同声而说偈言。

　　世雄两足尊惟愿演说法以大慈悲力度苦恼众生。

　　△七默然允许。

　　尔时大通智胜如来默然许之。

　　默然许者。诸佛受请之仪。法尔如是。有四意。一随先佛规则故。二生人尊重渴仰故。三不同凡夫外道故。四能令目击道存故。即四悉檀益。

　　△二东南方云集。又七。初智佛现瑞。

　　又诸比丘东南方五百万亿(至)宫殿光明照曜。

　　△二梵众惊骇。

　　昔所未有欢喜踊跃生希有心。

　　准前当有诸梵各作念等。下皆准之。

　　△三互相问决。

　　即各相诣共议此事(至)为诸梵众而说偈言。

　　是事何因缘而现如此相(至)度脱苦众生。

　　必有非常之人。然后有非常之瑞。以此裁之。必非天生。多是佛出也。过千万亿等。言此光不在此土。当过千万亿土求之。要知虽过千万土。元不离当处也。

　　△四寻光见佛。

　　尔时五百万亿诸梵天王(至)请佛转法轮。

　　△五广陈供养。

　　时诸梵天王头面礼佛(至)一心同声以偈颂曰。

　　圣主天中王迦陵频伽声(至)今得值世尊。

　　群贤所尊曰圣主。四天所宗曰王。以极果圣人。统王十界故。梵音铿锵。故喻迦陵频伽。此云妙声鸟也。大论云。迦陵鸟在壳未出。发声微妙。胜于余鸟。正法念云。如是美音。若天若人。无能及者。唯除如来音声。三恶道等。恶人多而善人少。随因感果也。众生盲瞑。失于正见。不知出要。佛为指示。引之令出。故云为众生作眼。不创圣业。子育生灵。已入恶道者救之令出。未入恶道者护之不入。故日哀愍饶益也。

　　△六请转法轮。

　　尔时诸梵天王偈赞佛已(至)一心同声而说偈曰。

　　大圣转法轮显示诸法相(至)忍善者增益。

　　大圣乃说法之人。法轮乃所说之法。法有顿渐性相。随机演说。度苦众生。离苦得乐也。得道者三乘贤圣。受福者三界诸天。故恶道少而善者多。云忍善者。得闻佛法。勉力为善也。

　　△七默然允许。

　　尔时大通智胜如来默然许之。

　　△三南方云集。又七。初智佛现瑞。

　　又诸比丘南方五百万亿(至)各自见宫殿光明照曜。

　　△二梵众惊骇。

　　昔所未有欢喜踊跃生希有心。

　　△三互相问决。

　　即各相诣共议此事(至)为诸梵众而说偈言。

　　我等诸宫殿光明甚威曜(至)为佛出世间。

　　△四寻光见佛。

　　尔时五百万亿诸梵天王(至)请佛转法轮。

　　△五广陈供养。

　　时诸梵天王头面礼佛(至)一心同声以偈颂曰。

　　世尊甚难见破诸烦恼者(至)惟愿垂纳受。

　　说法破众生惑障。令得无上之果。又以三昧破烦恼故。百三十劫乃一见。故云甚难见。言旷世久矣。今乃得一见耳。众生不食法味。如饥渴。如来说法。有情闻之。如饥得食。渴得饮。顿除旷劫之饥虚也。众生不沾圣泽。如草木枯槁。一闻妙法。便能发心。修因克果。如草木得雨。枯而秀。华而实。不期而致也。上句有机无教。下句有教无机。昔所下。叹佛难遇。祈垂纳受。

　　△六请转法轮。

　　尔时诸梵天王偈赞佛已(至)一心同声以偈颂曰。

　　惟愿天人尊转无上法轮(至)当演深远音。

　　惟愿二句。请法。击于三句。喻也。鼓取䇿发义。螺取号令义。雨取润泽义。教法能令众生破惑拒魔。力破重围。如鼓催发战士也。法音宣畅。能令远者悦。近者集。济济受道。如闻螺聚听号令也。一音说法。随类得解。无不入道。如婆伽一雨。随地各别。各得受润也。如来说法。有形声二益。如如意珠。如药树王。所益弘多。故云度无量众生。圣人谈吐。贵在投机。言近指远。淡中有味。故云深远音也。

　　△七默然允许。

　　尔时大通智胜如来默然许之。

　　△四总明六方云集。

　　西南方乃至下方亦复如是。

　　西南。西方。西北。北方。东北。下方。六方例上。七段皆同。

　　△次明上方云集。分六。初智佛现瑞。

　　尔时上方五百万亿国土(至)所止宫殿光明威曜。

　　△二梵众惊骇。

　　昔所未有欢喜踊跃生希有心。

　　△三互相问决。

　　即各相诣共议此事(至)为诸梵众而说偈言。

　　今以何因缘我等诸宫殿(至)为佛出世间。

　　△四寻光见佛。

　　尔时五百万亿诸梵天王(至)请佛转法轮。

　　△五广陈供养。

　　时诸梵天王头面礼佛(至)一心同声以偈颂曰。

　　善哉见诸佛救世之圣尊(至)皆共成佛道。

　　善哉下二行。叹佛恩德。善哉乃自幸之辞。无边法门。拯济有情。故云救世。众生沉于生死。宛转无出。故喻牢狱。狱中不强无罪之人。三界总是自迷之辈。以劝诫二门。令出三界。故云勉出。二智照法无遗。曰普智。群萌者。众生虽恶。不断性善。喻草木有萌芽。虽残害非无萌蘖生焉。甘露乃长生之药。喻佛法必证真常之果也。宗镜云。有甘露树。中秋露滴于叶上。人取之为长生药。若入地中化成珠。如人闻法入识。化为菩提种子也。于昔下四行半。明三界苦果。诸天颂中。有云一百八十劫。一百三十劫。又云无量劫者。信知佛身无所不在。无时不现。但随缘所感。故有延促生灭之见耳。色力少。则形劣恶陋。无复贵相。智慧减。则心染邪法。无有正慧。皆罪业所致也。不得人天之福。失乐也。以苦为乐。不知期福修因。故失乐想也。住于外道邪法。不识圣人仪则。不蒙诸佛教化。所以生死往返。常堕恶道。佛为下三行。庆其嘉遇。愿以下。回施有情。诸梵准此。皆有回施之文。

　　△六请转法轮。

　　尔时五百万亿诸梵天王(至)时诸梵天王而说偈言。

　　世尊转法轮击甘露法鼓(至)无量劫习法。

　　甘露法鼓。使将死者闻其声不死。已死者复苏。将死者凡夫也。已死者阐提也。无量劫习法者。即佛长劫修行自证之法。愿如所证而说也。十方梵王。种种佛事。其意专在寻光见佛。以人人有此光。个个有此佛。但不知光之所自。故不得见佛耳。若知光之从来。则见佛不远。故诸天作念。皆云以何因缘。而现此相。东方向西寻。南方向北寻。皆是描写此一段光。无在不在。无有定处。西看则东。北看则南。瞻之在前。忽然在后。其实不离大通佛边。其实不离当人一念。所以诸梵王一见佛。即欢喜赞叹也。上结缘远由已竟。

　　△二明结缘近由。分二。初转半字教。二转满字教。初又三。初智佛受请。

　　尔时大通智胜如来(至)及十六王子请。

　　此结缘之近由也。由佛受请说法。王子后得覆讲。正作结缘。

　　△二正转教法。又二。先说四谛法。

　　即时三转十二行法轮(至)是苦灭是苦灭道。

　　此先转半字法轮也。三转者。示劝证也。示者示其相状。谓此是苦逼迫性等。劝者劝其令修。谓此是苦汝应知等。证者引己证彼。谓此是苦我已知不复更知等。声闻钝为三转。缘觉次之为再转。菩萨利为一转。三转十二行者。一约教。谓四谛各有示相劝修作证。即十二教法轮。二约行。谓四谛三转。皆生眼智明觉。即十二行法轮。苦法忍。苦法智。苦类忍。苦类智。一谛有四。四四十六。三人各得十六心。成四十八行。今约一谛论十二行也。愚谓三转即四谛。十二行即十二因缘。此中先标。下先说四谛法。次说十二因缘法。智者详之。教行相循。共摧惑障。名之为转。转此法度入他心。令彼得悟。名转法轮。若沙门等不能者。沙门不闻。尚不能知。何况能转。婆罗门虽闻。不解其理。亦不能转。天着乐。魔破法。梵味禅。故皆不能转。唯佛能转者。如礼乐征伐自天子出。余人皆不得擅专也。谓是苦下。为声闻先转四谛法轮也。四谛通大小偏圆。谓生灭不生灭无量无作等。今是生灭四谛。苦者逼迫为义。一切有为心行。常为无常患累之所逼恼。故名为苦。即三苦八苦等。集者招感为义。即见思惑。惑与业俱。能招生死。故名为集。集为因。苦为果。果必有因。故云是苦集。此世间因果也。灭者灭无为义。惑业既尽。则无生死之累。故云是苦灭。灭谛之体。是二涅槃。道者能通为义。正道助道。是二相扶。能通至涅槃。故名为道。道能灭苦。故云是苦灭道。略即戒定慧。广即七科道法。道为因。灭为果。此出世间因果也。生苦之集名苦集。尽苦之灭名苦灭。苦灭之道名苦灭道。不得单言苦道。以道非生苦。不同集故。又非灭苦。不同灭故。能证苦灭。故名苦灭道。

　　△次说因缘法。

　　及广说十二因缘法(至)生灭则老死忧悲苦恼灭。

　　此为支佛。转十二因缘法也。广前苦集为流转门。广前灭道为还灭门。十二因缘。经论名义不一。或名有支。重城。棘围。牵连。苦事。有云三世二世一念等。说三世者。破断常故。二世者。破着我故。一念者。重性实故。今以三世二重因果释之。展转感果为因。互相由藉为缘。无明者。过去一切烦恼。皆是无明。体即是痴。以愚痴故。迷暗不了。故名无明。即是惑也。行者。遍去世造作诸业。名之为行。由惑造业。故云无明缘行。此二属过去因。识以了别为义。以业成故。牵生三界。意识妄念。投托父母。故云行缘识。既托母胎。七日一转。而成心色。名即心。色即质。故云识缘名色。六入者。五七之后。六根成此胎中。六七名发毛爪齿位。七七名具根位。五根圆满故。根有入尘义。名入。色心成就六根。故云名色缘六。入。触者。出胎以后。三四岁时。由根对尘。未能了知。是为触。故云六入缘触。受者。领纳义。从五六岁。至十二三。因六尘触对六根。即领纳前境。好恶等事。虽能分别。未能起贪欲心。故云触缘受。此五属现在果。爱者贪恋为义。从十四至二十。贪于种种胜妙资具。及色欲等境。未能广遍追求。由领纳故。即起贪爱。故云受缘爱。取者。追着义。从二十后。凡见一切境。皆生取着之心。由爱生着。故云爱缘取。此二即烦恼。与过去无明同。有者。因果不亡。既着诸境。起善恶业。积集牵引。当生三界。故云取缘有。此一即业。与过去行同。上三属现在因。生者。四生六道受生也。从有还受后世五众之生。故云有缘生。老死者。受生之身熟坏故。此二属未来果。忧悲等老死皆有故。上流转门也。无明灭下。还灭门。约苦集即有无明。乃至老死。约道灭即有无明灭。乃至老死等灭。逆顺观察。并由无明为本。故无明一灭。则行灭。乃至生灭老死灭也。其实先老死。逆次观察故。缘起经云。由谁有故。而有老死。如是老死。复由何缘。初句是推因智。二句是审因智。此十二法。除无明一支。各有七智。以无明无因可推审故。先推老死。从何因生。知从生因。即推因智。次如是老死。复由何缘。此是审因智。细于推故。三世各有二智为六。第七住法智。一支有七智。十一支共七十七智也。问。诸佛皆说三乘。此何不言六度。答。今为下根论结缘事由。故不及菩萨耳。

　　△三闻法得道。

　　佛于天人大众之中(至)无量无边不可称数。

　　不受一切法者。悟谛缘空。尽诸有结。意识灭尽。了无所著也。盖心本解脱。有受故累。性本明净有着故昏。一切法不受不着。故得解脱之果。又不受一切法者。断八十八使。证初果见道位也。诸漏即见思惑。心解脱者。脱子果两缚。断尽思惑。得无学果位。以尽智断惑。无生智证理。因亡果丧。证入空理。心得自在。故名解脱。深妙禅定者。二乘观练熏修。九次第定。名为深妙。初说谛缘法时。六百万亿那由他得道。二三四会。说是法时。得悟之人。转多于前。转半字教竟。

　　△二转满字教。分七。初王子出家。

　　尔时十六王子(至)求阿耨多罗三藐三菩提。

　　沙弥此云息慈。自七岁至十三为驱乌。因行彰故。十四至十九为应法。近受圆故。二十上为名字。未具戒故。又具戒沙弥。遵守二十四门仪故。今是菩萨沙弥。发大心故。诸根二句。即六根清净。通则不泥小道。利则不乐权乘。明则不居阴界。了则不滞中途。皆内因也。供佛下外缘。植福已广。种德已深。志求佛果也。

　　△二请转法轮。

　　俱白佛言世尊(至)深心所念佛自证知。

　　皆已成就者。明浊障已除。大乘机动也。诸子大乘功德。悉皆具足。复愍诸声闻未为究竟。故重请开显。废半明满。与今法华同也。深心所念者。深心乐集一切诸善法故。直心正念真如。即求菩提。大悲心度一切众生。摄在志愿之中。上求下化之心。佛自证知也。

　　△三所将人众出家。

　　尔时转轮圣王所将众中(至)亦求出家王即听许。

　　八万亿人。是轮王率领之众。见王子出家。顿发思齐之心。故深慕圣道。出世缠家。入法性家也。圣王十善化世。所以从人出家而即许之。问。仆从出家。序此何意。答。正为下王子覆讲之机。因为智佛疑惑之众。故为王子结缘之众也。

　　△四受请说经。

　　尔时彼佛受沙弥请(至)皆共受持讽诵通利。

　　二万劫者。上既为二乘说谛缘等法。后受诸子请。又说法华。故知中间不容默然。必说方等般若也。下偈云。说六波罗蜜。及诸神通事。方等教中。多明不思议神通事。故知说方等。六度即菩萨事。故知说般若。受持等。即拳拳不失意。应上皆共修学。

　　△五时众有解不解。

　　说是经时十六菩萨沙弥(至)千万亿种皆生疑惑。

　　云菩萨沙弥者。由闻方等般若。二万劫中。修六度行故。沙弥二乘。即信解众。千万亿生疑。即不解众。此等即于十六王子所听经结缘也。上士闻道。勤而行之。王子是也。中士闻道。若存若亡。声闻中有信不信也。下士闻道大笑而已。不解之众而生疑惑也。

　　△六说经时节。

　　佛说是经于八千劫未曾休废。

　　显说经时节之长。如灯明六十小劫。不起于座也。

　　△七说已入定。

　　说此经已即入静室住于禅定八万四千劫。

　　静室入定之处所。八万等住定之时节。智佛入定。是结缘之近由。由入定不出。千万亿疑惑之众。无所咨问。故十六沙弥为其覆讲法华也。上结缘之由竟。

　　△二正明结缘。分二。初法说结缘。二喻说结缘。初又三。初明昔共结缘。二明中间值遇。三明今还为说。初又三。初王子覆讲。

　　是时十六菩萨沙弥(至)广说分别妙法华经。

　　知字最重。智佛入定。非无故而然也。我释迦一化始终。皆以智佛入定而为由致。以今所化之机。皆智佛时覆讲之缘种。由彼佛说法之后入定。而众疑无所咨问。故王子为其覆讲。自尔已来。恒为受化之机。若不知智佛入定之旨。则昔缘不结。今日何所成熟。所谓适化所及。非昔缘无以导心也。智佛入定。已知疑惑之众。是王子之机。必由王子究竟得度。故住定八万四千劫。王子覆讲。善继善述也。玄宗既唱。暂示忘言。故寂然禅定。继述其事。欲布所闻。故各升法座。下系珠喻。正指此也。

　　△二众得利益。

　　一一皆度六百万亿那由他(至)三藐三菩提心。

　　发菩提心。故云得度。六百等众生。即上不解之众。示者指示。教者教诏。令彼得益为利。喜他得益为喜。即开示众生佛之知见。使其悟入。而得利益也。

　　△三出定称叹。又二。初正叹希有。

　　大通智胜佛过八万四千(至)开示众生令入其中。

　　具内因外缘。自利利他之德。故甚为希有也。令入其中者。即度一切众生。皆令入佛慧也。

　　△二劝物亲近。

　　汝等皆当数数亲近(至)三藐三菩提如来之慧。

　　能信不毁者。恐得度有不信而毁者。故先叹其德。后劝亲近。所以下。征释劝近之意。三乘能信所说。受持不毁。当得同归一乘。入如来慧也。

　　△二明中间值遇。

　　佛告诸比丘(至)得值四万亿诸佛世尊于今不尽。

　　世世所生与菩萨俱者。无缘必不相聚。有缘必不相离也。四万亿诸佛得值不尽者。身子利根值二万亿佛。下根者值四万亿佛。即数数现生灭等佛也。先成熟者先得度之。后成熟者后得度之。如渔人前网前获。后网后获也。若中间值遇。常受大乘。此辈中间皆已成就。不至于今也。若中间值遇。遇其退大。仍接以小。此辈中间犹故未尽。今得还闻大乘之教。三但论遇小。不论遇大。则中间未度。于今亦未尽。今日始受大。乃至灭度后得道是也。问。如上经历多佛。多许时节。今始得罗汉。如此无生法忍。何易可阶。答。大圣善巧随机说法。为厌佛道长远者说短。于佛道生轻易想者说长言如许劫得罗汉者。此是权行。引诸实行。合入道耳。

　　△三明今还为说。分二。初会结古今。二正说法华。初又二。初会师古今。

　　诸比丘我今语汝(至)成阿耨多罗三藐三菩提。

　　先标成道说法。其二下。列八方佛号。阿閦此云不动。东方为群动之首。欢喜即动义。表即动而证不动之理也。佛具万德。高出物表。故喻须弥顶。音相乃形声二益。其声所说无畏。其形不怒而威。故喻师子。所证之理。包遍群有。其性真常。如虚空住。其体过去不生。未来不动。现在不起。无生无灭。故云常灭。佛为教主。抚育群生。如世帝王。化洽万方。故以帝名之。梵行清净。涉有不染。故云梵相。无量寿。法身常住。教化无尽故。度世苦者。以智自度。以悲度他。自他俱出有漏苦故。多摩等云性无垢。如来神通。能救众生离烦恼垢得清净智故。须弥群峰之王。喻佛为诸法王故。云者舒卷自如。无心普荫。喻圣心无私。体用无碍故。王者仁德浩大。匡正四海。喻圣德流行。润泽十方故。德用难思。摧魔制邪。有情离怖畏。得安乐故。释迦云能仁。牟尼云寂默实智证理曰寂默。权智利生曰能仁。有二义。一对待义。能者善权方便。曲就机宜。仁者至德洪恩。普洽万类。是大悲利物义。寂则澄然不动。顿息万缘。默则漠尔忘言。永离戏论。是大智冥理义。二圆融义。以悲即智故。终日度生无生可度。动一静也。智即悲故。不起一念常度众生。静一动也。悲智二字。佛之全德摄尽无遗矣。堪忍国土。乃大千世界。一佛化境。悲华经云。是诸众生。忍受三毒。及诸烦恼。能忍斯恶。故名忍土也。

　　△二会弟子古今。分二。初正会。二释疑。初又二。初受大后退。

　　诸比丘我等为沙弥时(至)如来智慧难信难解。

　　我等为沙弥下。明受大不退。住无上道。于今下。种大之后。中间退大向小。住声闻位。佛常教化大乘。诸人应以大乘之法。渐入佛道。所以下。征释退住之意。虽下大种。缘佛慧难解。所以退大而向小也。以今观之。幸闻大法。不无宿因。安知吾徒非智胜之遗尘。若能勤进。其庶几乎。

　　△二正会古今。

　　尔时所化无量恒河沙等众生者(至)声闻弟子是也。

　　大通时覆讲结缘。所化众生。今汝等诸比丘是也。此结现前。及我下。结未来弟子。

　　△二释疑。

　　我灭度后复有弟子(至)除诸如来方便说法。

　　恐疑云。现在得闻法华。得入一乘。可是结缘之众。若未来世。不闻法华。而入灭度。此等岂能舍小得入一乘耶。答。我灭度后。此土弟子。虽不闻经。不自觉知所行是菩萨道。于自所证生灭度想入涅槃者。我于余国作佛。终当得闻是经。余国者。此方机尽。别土缘熟。此土虽灭。余国又现又闻也。大经云。如来名号。应众生心。各各不同。一四天下。乃至十方。各各十千异名是也。如来出世。无有余乘灭度。唯一佛乘。方便说三。

　　△二正说法华。又三。初时众清净。

　　诸比丘若如来自知(至)了达空法深入禅定。

　　涅槃时到者。诸佛出世化道将毕。即说法华时也。如迦叶灯明。出于净土。说法华竟。即入涅槃。释迦出于秽土。说法华即唱当灭。更说涅槃也。众清净者。既得四谛小教之益。免于五浊八苦之难也。信解坚固者。闻方等大乘始教。心相体信也。了达空法者。闻般若终实之教。于空法中心得了达。即转教意也。深入禅定者。即楞严定也。此科摄穷子喻。五段经文。

　　△二正说法华。

　　便集诸菩萨及声闻众(至)唯一佛乘得灭度耳。

　　集诸菩萨。是聚会亲族也。及声闻一句。乃命其子也。为说是经。正付家业也。世间下。以二乘不可云灭度。得灭度者唯一佛乘耳。正开权显实之意。

　　△三释疑。

　　比丘当知如来方便(至)是人若闻则便信受。

　　若无二乘得灭度者。如来何故施三。释云。比丘当知。如来以方便权智。深知众生有小性欲。著于五尘。弊于五浊。故先说二涅槃。闻必信受。令其破弊免难。后必会归于大也。法说结缘竟。

　　△二喻说结缘。分二。先喻说。次法合。初又二。先明导师喻。次明将导喻。初又分五。初五百由旬喻。

　　譬如五百由旬。

　　此喻上未度之众。乐着诸有。轮回处所也。即拟火宅总喻。其家广大三界无安。方便略颂。安隐对不安隐之意。约土。凡圣同居为三百。方便有余为四百。实报庄严为五百。约惑见惑为一百。五下分为二百。五上分为三百。尘沙为四百。无明为五百。约观空观能过三百。假观能过四百。中观能过五百。

　　△二险难恶道喻。

　　险难恶道旷绝无人怖畏之处。

　　此喻上未度之众。烦恼垢重也。即拟火宅中火起。方便中不安隐五浊八苦之法。分段变易二种生死。即果险难。见思尘沙无明。即因险难。由此因果。故言恶道。三界乃怖畏之处。由险难故言怖畏。三界无涯。茫茫荡荡。故言旷绝。若生死烦恼中有涅槃菩提。此道虽复旷绝。则有人可依也。若生死烦恼中无涅槃菩提。如病中无药。则此道旷绝。是无人可依也。

　　△三多众人喻。

　　若有多众。

　　喻上王子所化百千万亿皆生疑惑。不解之众也。即拟火宅中。三十子五百人。方便中。知众生性欲意。

　　△四欲过恶道喻。

　　欲过此道至珍宝处。

　　二乘断见思出三界。故言欲过此道。更断尘沙无明。求至佛果。故云至珍宝处。此处即药草喻一味之雨。火宅中唯有一门。方便中宣示佛道意。

　　△五有一导师喻。

　　有一导师聪慧明达善知险道通塞之相。

　　此导师即十六王子也。即拟火宅中长者。方便中我字。药草中密云。在耳曰聪。在意曰达。一心三智曰慧。具足五眼曰明。总言六根清净也。通塞者。苦集十二因缘六蔽尘沙无明为塞。道灭灭因缘智六度一心。三观为通。问。何不作父子相失。惊入火宅。不虚等义耶。答。凡喻各逐意便。上取机应有无。故言相失相见。若取应始赴机。故言惊入火宅。此中正明将导众生。世世相值。那言相失。久久结缘。那言始应。为此义故不作相失惊入义也。上来三周二十二番开权显实。其意已彰。不虚本欲劝信。下根信在不久。故不须不虚耳。导师喻竟。

　　△二将导喻。分三。初所将人众喻。二中路懈退喻。三灭化城至宝所喻。且初所将人众喻。

　　将导众人欲过此难。

　　喻本初结缘未得度者。本缘不失。而为导师所将。故云将导众人。即拟火宅见火惊怖。方便见五浊起悲。

　　△二中路懈退喻。分二。初退大。二接小。即火宅中不用身手。而叹三车希有。方便中暂息大化。念用三乘也。旦初退大。又三。初中路懈退。

　　所将人众中路懈退。

　　将人众者。喻中间相值退大取小之人。中路者。非是半途。但以发心为始。至佛为终。于此两楹。而起退大之意。故名中路。即拟上无大机也。

　　△二白导师言。

　　白导师言我等疲极而复怖畏。

　　导师有四。自有通途慈悲导师。通他人故。文中有一导师将导众人是也。自有结缘导师。局我师故文中所将人众白导师言是也。自有权智导师。取施小故。文中导师多诸方便是也。自有实智导师。取开权故。文中导师知此人众是也。四从时异。人只是一。并是王子也。今白者。正白结缘之导师也。以其退大则大灭。接小则小生。一生一灭。感于法身。呼此为白。王子知其退大。即是闻其所白。善根微弱。无明所翳。故言疲极。厌生死为怖畏。由怖畏故正宜小接。即拟上不受大教也。

　　△三不复前进。

　　不能复进前路犹远今欲退还。

　　不复前路犹远者。见思尘沙无明。难可卒断也。然用小接之。不令顿还本处。亦有进义。即拟上息化也。

　　△二接小。又四。初多诸方便。

　　导师多诸方便。

　　拟火宅中三车。方便中开三。四意具足。故多方便也。

　　△二伤其失宝。

　　而作是念此等可愍云何舍大珍宝而欲退还。

　　伤其舍宝。喻知有小机而无大机也。

　　△三化作一城。

　　作是念已以方便力(至)若能前至宝所亦可得去。

　　作是念下。化作一城。即权说小果也。此用方便之教。教化二乘。断见思惑。出三界苦。故云于险道过三百由旬。令其权证小果。故云化作一城。告众人下。引入化城。即三转法轮也。汝等二句劝转。劝令前进入城也。今此三句示转。示城可住也。可者谓仅可止息。暂歇之意。随意作者。即六通纵任等。若入二句证转。证城安隐也。若能二句。但令入城。更说前进。于未开之前。不得明彰此语。今三周将尽。开显已竟。即可说之。

　　△四欢喜入城。

　　是时疲极之众心大欢喜(至)生已度想生安隐想。

　　即拟火宅适子所愿。方便受行悟入也。投其乐小之心。故欢喜叹之。我等二句。释未曾有。免恶道离苦也。安隐得乐也。前入一句。受行悟入也。已度想得尽智也。安隐想得无生智也。即具智断二德故。此中欢喜即闻慧。未有即暖位。免恶即顶位。安隐即忍位。入城即见道位。已度即无学位。上中路懈退竟。

　　△三灭化城至宝所喻。

　　尔时导师知此人众(至)我所化作为止息耳。

　　此正说法华也。即火宅等赐。方便中说无上道。既止息无疲倦者。喻上涅槃时至。众又清净。而得免难。大机当发也。即灭下。引向宝所。即灭化城者。废权也。去来方语也。来字带言。以理而论。众生来不去。小圣去不来。皆不合佛意。今即去即来。回身三界。利生接物。莫学下劣住止而独善也。宝处下。显实以废权也。问前诸品开三显一。为有何异。答。通论无异。别论不同。方便约教。文云。但以一佛乘为众生说法。无二亦无三也。火宅约行。文云。各乘大车游于四方。嬉戏快乐。信解约人。文中结会佣作是长者子也。药草约差别无差别。明权实。七种差别是权。同依一理无差即实。约自行权实。随自意语。故佛能知而众生不知也。今化城约理。宝所化城。即大小两理。除破二乘化理。显于宝所一理。文中即灭化城宝处在近等。上喻说竟。

　　△二法合。分二。初正合。二举喻帖合。初又二。初合导师喻。

　　诸比丘如来亦复如是(至)险难长远应去应度。

　　上喻有五。今合三。如来合上导师。今为一句。合多诸人众。以能将导师。显所将人众也。知诸下。合险难恶道。二种生死。五住烦恼。佛悉知之。故云知诸等。长远者五百由旬故。应去应度。即合善知险道之相。兼过险道至宝所也。应去者。已入化城。不复前进。故应去。应度者。未入化城。多劫沉溺。应以化城而济度之。

　　△二合将导喻。分二。先合退大接小。

　　若众生但闻一佛乘者(至)为止息故说二涅槃。

　　众生即所将人众也。一乘原被大机。今乐小之人。闻此不欲见不亲近者。乖其所好。合上中路懈退。无大机义也。根机浅劣。若除粪得价。安于客作。以求工食。则欲见之近之。若一乘大法。如匹马单刀。孤身万里。说不投机。谓是闲言。故不欲见之近之耳。佛道下。合上不能前进息化之意。长远者。三祇练行。百劫修因。如大海非一勺而竭。重楼岂一日而就。故云久受等。佛知下。合上中间退大。复以小接。下劣者有小机也。方便者多诸方便也。二涅槃合上化作一城也。中道说二者。三界惑尽。尘沙未破。于此两楹。判有余无余二果。又分段已尽。变易未除。二死之间。判有无二果。故云中道。

　　△次合灭城至宝所。

　　若众生住于二地(至)于一佛乘分别说三。

　　二地即上二果。未办者。以修言之。四住已尽。五住犹存。人执既遣。法执犹在。以证言之。则有余虽证。尚有无余依大涅槃。分段虽超。未超变易故。近者已过三百由旬故。当观下。令其自审。但是下。为实施权。

　　△二举喻帖合。

　　如彼导师为止息故(至)此城非实我化作耳。

　　宝处在近一句。当着眼看。言化城者。不但二乘。十地等妙。皆是权立接引。并为化城。宝所者。乃真心本佛。自性之宝。此宝不属情量。不可建立。无佛无众生。无能无所。何处有城。若问此既为化城。何处是宝所。答。宝所不可指。指即有方所。非真宝所也。故只云在近而已。不可定量言之。但忘言默证。当体即是。

　　△二偈颂。有四十九行半。分二。先二十二行半。颂结缘之由。次二十七行。正颂结缘。初又二。初十二行。颂远由。二十行半。颂近由。初又二。初六行。颂大通成道。

　　尔时世尊欲重宣此义而说偈言。

　　大通智胜佛十劫坐道场(至)充我一切。

　　大通下三行。颂成道前事。过十下一行。颂正成道。彼佛下二行。颂请转法轮。兼眷属供养。

　　△二六行颂十方梵请。

　　世尊甚难值久远时一现(至)转无上法轮。

　　世尊下一行。颂威光照动。东方下三行。颂东方梵王寻光云集。三方下。颂余九方。

　　△二十行半。颂近由。分二。初五行。颂转半字教。

　　无量慧世尊受彼众人请(至)不能得其边。

　　无量二句。颂受请。为宣下一行半。颂正转教法。宣畅下三行。颂闻法得道。十万为亿。十亿为兆。百亿为京。千亿为秭。万亿为垓。诸法不受者。能伏断见思也。

　　△二五行半。颂转满字教。

　　时十六王子出家作沙弥(至)八万四千劫。

　　初二句。颂王子出家。皆共下一行半。颂请转法轮。佛知下二行。颂二万劫中间。说方等般若也。般若行也。神通事也。方等多明不思议神通事。说是二句。颂受请说法华也。彼佛法华有恒河沙偈。今佛七卷。当知一字法门。海墨不尽也。彼佛下一行。颂说经已静室入定。以俟王子覆讲结缘。颂结缘之由竟。

　　△次二十七行。颂正结缘。分二。初八行。颂法说结缘。二十九行。颂喻说结缘。初又三。初三行。颂昔日结缘。

　　是诸沙弥等知佛禅未出(至)恒河沙等众。

　　是诸二句。知佛入定。为无下一行半。覆讲结缘。一一下一行。众得利益。

　　△二一行颂中间值遇。

　　彼佛灭度后是诸闻法者在在诸佛土常与师俱生。

　　△三四行颂今还为说。

　　是十六沙弥具足行佛道(至)慎勿怀惊惧。

　　是十六下。颂结会现在师弟。前言八方。今言十方。以总该别。彼此隐显也。以是下。颂正为说法华经。结大通时之本因缘。故戒勿惊惧也。颂法说结缘竟。

　　△二十九行。颂喻说结缘。又二。初十一行半。颂喻说。二七行半。颂法合。初又二。初三行。颂导师喻。

　　譬如险恶道迥绝多毒兽(至)在险济众难。

　　譬如下。颂险难恶道。毒兽。喻生死烦恼也。无水草者。喻不修习菩提道也。无数二句。多诸人众也。其路二句。五百由旬也。时有一句。有一导师也。强识下。聪慧明达也。

　　△二八行半。颂将导喻。又二。初六行。颂中路权立化城。

　　众人皆疲倦而白导师言(至)自谓已得度。

　　众人下。颂懈退也。导师下。伤其失宝也。寻时下。化作一城也。诸舍宅者。诸空观境也。园林者。二乘总持无漏法林也。九次第定为渠流。八解脱为浴池。重门三空门也。尽智无生智为楼阁。男女为定慧。诸人下。颂欢喜入城也。

　　△二二行半。颂灭城引至宝所。

　　导师知息已集众而告言(至)当共至宝所。

　　废昔日之权。立今日之实。使发大心。求成佛果也。

　　△二七行半。颂法合。分二。初六行半。正颂法合。二一行。颂举喻帖合。初又二。初二句。颂合导师喻。

　　我亦复如是为一切导师。

　　△二六行。颂合将导喻。分二。初二行。颂合懈退。

　　见诸求道者中路而懈废(至)所作皆已办。

　　见诸下。颂合中路懈退。故以下。接小也。云已办者。证无学罗汉。乃权教极果也。

　　△二四行。颂合灭城至宝所。

　　既知到涅槃皆得阿罗汉(至)乃是真实灭。

　　既知二句。合知止息已。尔乃下。颂合灭化至宝所也。故说二者。即上为止息故说二涅槃也。汝证下。具三德秘藏。一切智即般若。三十二即法身。真灭即解脱。三德不纵不横。即见佛性。当发精进。勉而求之可也。

　　△二一行。颂举喻帖合。

　　诸佛之导师为息说涅槃既知是息已引入于佛慧。

　　初二句。即止息化作大城也。次二句。即宝处在近也。此品正说因缘已竟。

　　妙法莲华经大成卷第五
卍新纂续藏经第 32 册 No. 0619 法华经大成


　　妙法莲华经大成卷第六

　　金台即山居后学　大义　集

　　妙法莲华经五百弟子受记品第八

　　此品具记千二百声闻。而品题但标五百者。以五百得记。同一名号劫国庄严等故。又五百同声说喻领解故。五种眷属。此五百乃应生。其余皆实行故。此五百或为七百之师。故但标五百。又准前文云。其数五百皆当授记故。准下文云。其不在此会。汝当为宣说。其余七百不在会故。前授记从佛立名。故云授。今从弟子。故言受。谓受如来之记也。

　　△二后二品正明授记。分二。初授千二百记。二授二千人记。初又二。先授满慈记。次授千二百记。初又二。初经家序其默念领解。二如来与之述成授记。初又分四。初序得解之由。

　　尔时富楼那弥多罗尼子(至)有大自在神通之力。

　　闻是智慧。领法喻两处显实。方便等。领法喻两处开权。又闻下。指五尊者授记。复闻下。化城宿世之事。复闻下。如来三达无碍。观彼久远犹若今日。即大自在神通力也。

　　△二序得解欢喜。

　　得未曾有心净踊跃(至)瞻仰尊颜目不暂舍。

　　由昔未闻开权显实。而今得闻。故云未曾有。如上授记因缘自在等。皆未曾有也。除保证涅槃之爱。断破无明别惑。故云心净。开佛知见。是故踊跃。此属内解欢喜。即从下。外形恭敬。虽默契于心。而未闻其命。欲呈解于口。而复难其辞。但鞠躬以听可否。故目不暂舍。瞻视仰望于世尊也。

　　△三序默念领解。

　　而作是念世尊甚奇特(至)我等于佛功德言不能宣。

　　上二周身子等得悟。皆发言领解。此何默念。盖身子等为下根未悟。事须彰言劝动。今下根已悟。无所劝动。故默念不言。而但赞奇特希有也。又默念是真领解。自受用境。言说不及。净名默然。真入不二法门故。又权实不可思议。非言非念。而念而言。非言而言。故身子等口陈领解。非念而念。故满慈等默念领解。即说时默默时说也随。顺世间者。投其好乐也。若不随顺。必生诽谤。众生不一。种性各别。方便随根。说七种法。如来种种法。拔众生处处着耳。如著有。引拔入空。着空。引拔入中。着中。引拔入于佛慧也。佛之功德。无量无边。非言议能尽。前云无量劫说不能尽。我等岂能宣说哉。又四子说喻。比兴曲巧。形容周详。尚无量劫说不能尽。我等岂过于四人者乎。

　　△四念发迹请记。

　　唯佛世尊能知我等深心本愿。

　　我等者。通念请发诸人迹也。我等既从大通时受化。历劫至今。时长行远。宁无深心本愿乎。但愧于宿命浅近。不能有远达之智。加以隔阴之昏。不无遗忘之患。照前古之委悉。鉴群情之宿业。其唯佛乎。故云唯佛能知也。深心是本。今现作是迹。本愿即上求下化也。上求即求记。下化即求发迹。又从深心故。明三世助宣佛化。从本愿故。即与授记。问。上二周何不求发迹。答。为下根未悟故。今下根已解。权化事足。为诱物机。示有三根。若下根之迹一发。则上中之迹。不发自明矣。

　　△二如来与之述成授记。有长行偈颂。长行分二。初述本迹。二与授记。初又三。初约释迦世行因发迹。二约过去世显其本行。三约三世佛所述其修因。初又二。初举示其人。

　　尔时佛告诸比丘汝等见是富楼那弥多罗尼子不。

　　汝等见否。有二意。一见其迹为小乘否。二见其本愿功德否。众人但见迹为声闻。不知本是善萨。故问大众见否。

　　△二发迹显本。

　　我常称其于说法人中(至)无能尽其言论之辩。

　　常称者。四十年处处称叹。不独今日始也。以辩才说法。雄辞丽句。能令迷者得悟。疑者生信。异见者风靡。矫抗者唯诺。故云说法第一。若非妙本。何有胜迹。此举迹以显本也。亦常叹等者。显本地福慧。万行法门。故云种种功德。本地既有种种法门。迹中何但为二乘耶。此举本以明迹也。精勤下。出种种之义。助宣我法者。迹在鹿苑。迹受弹斥。转教今经得悟。四十年无一会而不护持助宣我法也。本具权实功德。迹于五时。助佛调熟实行众生。岂非精勤护持助宣我法乎。能于一句。取宣法化。四众蒙益也。具足一句。有诸己而施诸人也。而大一句。助佛饶益同行众生也。自舍等者。降佛已还。七方便人。不知本地言论之辩也。以纵横之才。杀活之机。欲穷其辩。非佛不能知故。虽以佛智抑满慈。实叹扬满慈种种功德。则知满慈之贤。非群贤之贤可比也。

　　△二约过去世显其本行。

　　汝等勿谓富楼那(至)常作佛事教化众生。

　　勿谓禁辞也。若以满慈而视满慈。则失其所以满慈也。今示深远之本。令同学不可以近迹而视之也。言满慈不但止于我所助化。亦于久远佛所助宣佛化。今日助宣为迹。过去助宣为本。本有远近。远本冥邈。为信良难。今但举九十亿之近本。令其生信也。于彼第一者。以玄辩之能。不惟拔萃一时。实乃独映千古。九十亿诸佛。若是之多。羽翼之属。不为不广。岂无贤能。满慈历彼犹称第一。其内证之深可知矣。所说二句。以诸佛所说之法。皆明第一义空。而满慈明达不疑也。精见曰明。透彻曰了无碍曰通。深造曰达。此言造道深入。见法精透。内证之深岂易及哉。得四一句。智即辩故。一义无碍智。谓知诸法义理。了了通达无滞故。二法无碍智。谓知一切诸法名字。分别不谬故。三辞无碍智。谓一切殊方异语辩说无碍。令诸闻者悉解其言故。四乐说无碍智。于一字中能说一切字。一语一法。诲人不倦故。不为利誉。故言清净。审谛机宜。故无疑惑。由具神通力。故能随其寿命常修清净梵行。身在道在。干干不息。功就不就。至极不极。故云常修。彼佛等者。非但今时人皆不识。自昔经世之久。知识者多。犹以声闻拟之。以貌取人。失之子羽也所以然者。圣人之在人中。戴天履地。无异于人。自有异于人者存乎戴履之中。但非浅识之所得窥。所以今古皆谓声闻。不言是菩萨也。然利物之道。非方便不能。满慈用斯方便。以修佛事。饶益众生也。又化令立者。使之卓然自立。坚固道心。如银山铁壁也。为净三句。借利他之行。而严净自己佛土。若不与物结缘。菩萨成佛时。无机可度也。

　　△三约三世佛所述其修因。

　　诸比丘富楼那(至)常勤精进教化众生。

　　七佛者。依诸文所出。毗婆尸佛。尸弃佛。毗舍浮佛拘留孙佛。拘那含牟尼佛。迦叶佛。释迦牟尼佛。此以庄严劫后三佛。贤劫初四佛。为七佛也。若据今文。佛自云。于七佛说法人中。今于我所说法人中则知以七佛为过去。释迦为现在。弥勒等为未来。应指庄严劫后四佛。贤劫初三佛。为七佛也。上述本迹竟。

　　△二与授记。分三。初明因圆果满。二明国土严净。三明劫寿法塔。且初明因圆果满。

　　渐渐具足菩萨之道(至)天人师佛世尊。

　　渐渐下。因圆也。过无量下。果满也。此土表法界之理。于此得果者。显圣贤之道。靡不资始乎此。而归极乎此也。说法破世昏愚。若杲日当天。故别号法明。

　　△二明国土严净。分四。初国土严净。

　　其佛以恒河沙等(至)人天交接两得相见。

　　掌如佛手。非同世人掌也。有云海底有石。名掌石。无有一微尘许不平。无有等。出地平义。皆平等心之所感也。七宝等。由种种法宝。庄严众生心地之所感也。人天交接者。以人道完天道。人之未始非天。天之未始非人。以道相应。人天相近。不以霄壤为限也。

　　△二纯是善道。

　　无诸恶道亦无女人(至)一者法喜食二者禅悦食。

　　无恶者无三途也。以满慈说法。闻者依教修行。不造三恶八难之因。故成佛时有此净土也。净名云直心是道场。菩萨成佛时。不谄众生来生其国。深心是净土。成佛时。具足功德众生来生其国。以果推因。满慈之因可知矣。化生者。如极乐国无有女人也。既皆化生。离诸欲染。故有光明之身。金色之体。如是妙体。人固有之。特为浊欲染蔽。故阿难云。欲气粗浊等。苟断淫欲。不受胎生。则本来体相无复染蔽。通光庄严自能发现。以世考之。吐纳精华。犹能轻举。妙体精明。飞行自在。无足疑矣。月藏经云。法食。喜食。禅食。今经云。法喜禅悦。法食闻法也。如安养国生莲华中。常闻弥陀观音说法。喜食者。正闻属法食。闻已属喜食。禅食者。以禅定自资。不假段食。善业众生。福慧如是。

　　△三三乘众多。

　　有无量阿僧祇千万亿(至)六通三明及八解脱。

　　教化众生之类者。各随其类而教化之也。

　　△四总结庄严。

　　其佛国土有如是等无量功德庄严成就。

　　有如是功德者。结上国土若此之广大。境内如是之皎洁。人天若此之秀美。圣众如是之萃拔。皆从当人性内流出。除心之外。无有片法也。

　　△三明劫寿法塔。

　　劫名宝明国名善净(至)起七宝塔遍满其国。

　　善人增盛。体皆金色。故云宝明。国无淫恶。皆以化生。故云善净。其佛下。明佛寿法住。佛灭下。明起塔供养。

　　△二偈颂。有二十一行半。分二。初十四行。颂发迹显本。二七行半。颂与之授记。初又二。先七行总发诸声闻本迹。次七行颂发满慈本迹。初又五。初一行。总标为行难思。

　　尔时世尊欲重宣此义而说偈言。

　　诸比丘谛听佛子所行道善学方便故不可得思议。

　　混群类而不知。入尘劳而不染。故曰善学。欲益众生。必假方便。为行难思。已得垂迹之法。不善学方便。则不能也。

　　△二一行明垂迹之由。

　　知众乐小法而畏于大智是故诸菩萨作声闻缘觉。

　　大智方能担荷大法。是菩萨事也。小法易修。是声闻事也。诸菩萨知众乐小。故隐其圆极而速于取证。知众畏大。故亦作声闻。于菩萨法不生好乐也。

　　△三二行垂迹利益。

　　以无数方便化诸众生类(至)渐当令作佛。

　　小欲者。示求小乘也。懈怠者。示退大乘也。诸大弟子。方便权巧。潜通密诱。化诸众生。令入佛慧。如迦叶闻说菩萨不可思议解脱法门。谓舍利弗言。如人于盲者。现其色像。非彼所见。声闻闻此法门。不能解了。亦如是也。

　　△四二行明内秘外现。

　　内秘菩萨行外现是声闻(至)方便度众生。

　　少欲者。去贪染也。厌生死者。欲出三界也。虽是声闻事业。实净自己佛土。非但示为声闻。亦作外道凡夫。三毒者。五钝也。邪见者。五利也。众生有此病。圣人就此治之。以毒攻毒。令彼自愈也。贪如难陀爱妻。瞋如身子与罗度争胜。痴如调达害佛。邪见如三迦叶事火。若夫善星谤佛。六群波旬。皆有法身大士。行同事摄也。始则异而同。终则同而异。异其所以同。不可得而同也。同其所以异。不可得而异也。抚会之权。活变若斯。我诸弟子。善学方便。为行难思也。

　　△五一行结略抑广。

　　我若具足说种种现化事众生闻是者心则怀疑惑。

　　恐众生疑惑不信。故且略说。而不广说也。

　　△次七行颂发满慈本迹。

　　今此富楼那于昔千亿佛(至)成就一切智。

　　今此下五行。颂过去本深也。勤修宣护。上求佛果。智慧所说。下化众生。诸根利钝。常演清净法义。令住大乘。实净自己佛土。未来下二行。颂未来行因。

　　△二七行半。颂与之授记。分三。初一行。颂因圆果满。

　　供养诸如来护待法宝藏其后得成佛号名曰法明。

　　△二三句颂劫国名号。

　　其国名善净七宝所合成劫名为宝明。

　　△三五行三句颂国土严净。

　　菩萨众甚多其数无量亿(至)我今但略说。

　　授满慈记竟。

　　△二授千二百记。分三。初默念请记。二如来与记。三五百领解。且初默念请记。

　　尔时千二百阿罗汉(至)如余大弟子者不亦快乎。

　　千二百已得小果。不为见思所恼。故云心自在。既闻三周说法。又见授诸子记。故欢喜未有。念欲请记也。作念者。心领悟而未能言。但默然念记。若论冥契因缘。不减空生。谛信作佛。无惭鹙子。但彼才高智广。出口成章。敢以当面驰词。此等或内有余而辩不足。期期艾艾。有难于所言。故默申心愿也。不亦快乎者。谓佛言千二百作佛。今何不见授记耶。设得授记。则快然自足矣。又我等同疑。彼既授记。我等亦当记矣。

　　△二如来与记。有长行偈颂。长行分三。初许记千二。

　　佛知此等心之所念(至)三藐三菩提记。

　　告迦叶者。以下文七百不在此会。敕迦叶代宣说故。

　　△二别授陈如。

　　于此众中我大弟子(至)天人师佛世尊。

　　陈如最初开悟。居上座首。故别与记。问。若其居首别记。法说何不记耶。答。若约实行。大小缘别。两初各异。身子最初结大缘。故初周先悟。陈如先结小缘。故初鹿苑先悟。若约权行。引物希向。大权示现。垂迹之法。不可一定。佛名下偈自释。

　　△三别记五百。

　　其五百阿罗汉(至)尽同一号名曰普明。

　　迦留陀夷。此云黑光。亦云粗黑。颜色黑而光故。优陀夷。此云出现。以日出时生故。周陀亦云周利。此云大路边。莎伽陀亦云槃特。此云小路边。本行经云。其母随夫往他国。久而有孕。垂产思归。至中途即诞其子。二度凡生二子。故以大小别之。又云。西方风俗。凡临产日。必归母家。两次路生故。问。佛许千二百次第与记。今但五百。不见千二百得记。答。此五百即千二百数。偈后一行半。总授余七百故。

　　△二偈颂。有十一行。分二。先九行半。颂陈如五百名号。

　　尔时世尊欲重宣此义而说偈言。

　　憍陈如比丘当见无量佛(至)皆如上所说。

　　憍陈下一行。颂因圆得果。常放下。释佛名号。其国一句。颂国土严净。菩萨下二行一句。颂眷属微妙。升妙楼阁游十方国者。依中现正。正中现依。一多无碍。大小相容。周遍法界。互得圆融也。须臾还国者。如极乐还到本国同也。佛寿下一行。明寿命法住。人天悲慕。其五百下。明五百一化皆同。前佛之法既灭。天人失望。故忧。后佛继出。转记。安隐天人也。我灭度下。转次授记之辞。

　　△次一行半。总授一切声闻记。

　　迦叶汝已知五百自在者(至)汝当为宣说。

　　初二句。结上五百得记。次二句。记余七百。后二句。敕迦叶代宣。后持品云。我先总记一切声闻。盖指此也。如来与记竟。

　　△三五百领解。有长行偈颂。长行分二。初经家序喜。

　　尔时五百阿罗汉(至)头面礼足悔过自责。

　　尔时下。庆今得解。悔过一句。愧昔不解。广如法喻。

　　△二自陈领解。分二。初法说。二喻说。初又二。先悔得少为足。

　　世尊我等常作是念自谓究竟灭度。

　　此悔责昔迷。得少为足。不知求大也。

　　△次责根钝难悟。

　　今乃知之如无智者(至)而便自以小智为足。

　　此责根钝始悟。今知小非究竟。大为真实。回观昔日如无智愚人也。所以下征释。以今观之。如来智慧。我等应得。意谓昔证圣果。位在有余。校一切智。犹萤火日光。便自为足。此则骄秋潦为大海。登丘陵作昆仑。岂智者之所为乎。

　　△二喻说。分二。先喻说。次法合。初又二。初醉卧不觉喻。

　　世尊譬如有人至亲友家(至)若少有所得便以为足。

　　喻上自悔得少为足。不知求大。领前三周中施权之意。譬如下。系珠喻。有人者。即二乘之机也。亲友者。昔日第十六王子也。家即大乘教也。醉酒而卧者。当时大众暂发。无明暂伏。以得闻经内心微解。如人至亲友家也。以无明重故。还复迷失。如醉酒而卧。醉有二义。一重醉都不觉知。二轻醉微觉寻忘。亦名不觉。虽有二义。终成系珠之义。官事当行者。明王子余处机发。逗缘往应。故云当行。弘法化他。知非私务。故云官事。无价珠者。一乘实相真如智宝也。系其衣里者。惭愧忍辱能遮丑恚。及防外恶。即是外衣。信乐之心。内裹善根。即是内衣。于时闻法。微信乐欲。即了因智愿种子也。约结缘。则圆解为珠。为说为系。烦恼昏醉。少有微解。故曰系珠。约天性。然昔系亦非新无。未知令知。故云系耳。其人二句。醉卧不觉喻。以无明厚重。寻复不忆。所谓醉无明酒。卧生死关也。起已下。起已游行喻。善根欲发。厌苦求乐。天上人间。植福修行。故云起已游行。无明覆解。不知向本求大乘衣食。故云到他国求于小乘衣食也。若魔佛相望。生死魔界为他国。佛法大小皆为本国。大小相望。小乘未免生死。犹是他国。大乘永免生死。乃为本国。背大乘本国。往小乘他国。不知从珠取给。而佣作自资。获一日价。得少为足也。又游他国。随业受沦也。求衣食。小道资神也。勤力者。不识正法。不求正行也。艰难者。外道苦行。崇火事水也。少为足者。乐着小果。所作已办也。此喻望三周而会通者。法中。始坐道场大法拟宜。喻中。二万亿佛常教化。因缘中。大通时王子覆讲。皆系珠也。法中。无机息化。喻中。追还闷绝。因缘中。中路懈退。皆醉卧不觉也。法中。寻施方便。喻中。三车引得。因缘中。中间接小。皆起已游行也。

　　△二亲友觉悟喻。

　　于后亲友会遇见之(至)常可如意无所乏短。

　　喻上自责根钝。今乃知之。领前三周中显实意也。于后下。呵责喻。会遇见之。喻缘熟相值也。四十年来。及门受业。心印不传。若逢不逢。犹然未见也。今悟此理。同声共气。觌面呈机。方名为见。咄哉一句。激发甚切也。意谓冠天履地。乃一男子。何口体之营营若此乎。喻二乘龙象之材。何自满自足于小道哉。我昔下。示珠喻。重序因缘之意。五欲者。乃出世胜妙。非世间粗弊。世之五欲。资益色身。人之所好。成就生死也。出世五欲。能资法身。佛之所乐。成就菩提也。一无量法宝。如意缨络之财。二无量相好。紫金光聚之色。三十号具足。名闻十方之名。四法喜禅悦。解脱自在之食。五那伽大定。体复真常之睡。某年月日者。指大通佛所也。现在者。昔闻一乘熏种未亡也。自不知有。心外取法。故云勤苦忧恼。为求自利。故云自活。迷大向小。困守化城。故云甚痴。汝今下。劝贸喻。即今经授记也。珠虽价值无数。必须贸易。方有济用。了因内解。虽复究竟。必须行解相应。珠体不竭。贸易无穷。更听更修。方显宝之功用。如华严得摩尼珠。十种莹治。方能雨宝。行解相应。方堪佛记。从是已后。具有寂灭忍衣。首楞严食。自行化他。无量众宝。无功用道。彼此不穷。方名如意无乏。若会三周。法中。我令脱苦缚等。动执生疑。喻中。我先不言等。因缘中。汝等善听。皆呵责也。法中。五佛开显。喻中。三车一车。因缘中。宿世覆讲。今还说大。皆示珠也。法中。身子得记。喻中。四子得记。因缘中。下根得记。皆劝贸也。

　　△二法合。分二。初合醉卧不觉喻。

　　佛亦如是为菩萨时(至)资生艰难得少为足。

　　佛亦下。合系珠。而寻下。合醉不觉知。烦恼所覆。故不觉知。既得下。合起已游行。未离法缚。故云资生艰难。

　　△二合亲友觉悟喻。

　　一切智愿犹在不失(至)甚大欢喜得未曾有。

　　一切下。合呵责。我久令下。合示珠。世尊下。合劝贸。

　　△二偈颂。有十二行半。分二。初一行半。颂得解欢喜。

　　尔时阿若憍陈如等欲重宣此义而说偈言。

　　我等闻无上安隐授记声(至)自悔诸过咎。

　　我等下。颂庆今得解。今于下。颂愧昔不解。诸过有四。忘本愿故。怖大乘故。乐小法故。得小足故。

　　△二十一行。颂自陈领解。分二。初一行。颂法说。

　　于无量佛宝得少涅槃分如无智愚人便自以为足。

　　于无下。颂悔得少为足。如无下。颂责根钝难悟。

　　△二十行。颂喻说。分二。初六行颂喻说。二四行颂法合。初又二。初四行。颂醉卧不觉喻。

　　譬如贫穷人往至亲友家(至)有无价宝珠。

　　譬如下。颂系珠喻。肴膳。喻大通时先闻方便等教。系珠。喻王子覆讲结大缘也。时卧一句。颂醉卧不觉喻。是人下。颂起已游行喻。

　　△二三行。颂亲友觉悟喻。

　　与珠之亲友后见此贫入(至)五欲而自恣。

　　与珠下。颂呵责喻。示以下。颂示珠喻。富有下。劝贸喻。

　　△二四行颂法合。

　　我等亦如是世尊于长夜(至)身心遍欢喜。

　　我等下。颂合系珠。我等无智二句。颂合醉不觉知。得少二句。颂合起行。今佛二句。颂合呵责。得佛二句。颂合示珠。我今下。颂合劝贸。上授千二百记竟。

　　妙法莲华经授学无学人记品第九

　　研真断惑为有学。真穷惑尽为无学。以三果四向。研修真理。慕求胜见。故名有学。研理已穷。胜见已极。无所复学。故名无学。此品题。若合说。局在有学。其实罗云等早证无学。若开说。学即有学人。无学即罗云等。此二千人。或是有学。或是无学。同是一流。一时授记。同一名号。故别为一品。

　　△二授二千人记。分二。初二千请记。二如来授与。初又二。先二人请记。次二千请记。初又二。初默念请记。

　　尔时阿难罗睺罗而作是念(至)设得授记不亦快乎。

　　二尊者思惟者。乃素志也。但未闻此法。不敢承认。未曾授记。恍惚未安。故怅怏不快也。设若授记。与群贤同科。岂不快然。

　　△二发言请记。又二。初引例。

　　即从座起到于佛前(至)唯有如来我等所归。

　　应有分者。引同及门之徒。应当有授记之分也。唯有如来等者。谓诸子已得记矣。我等终滞小果乎。唯有如来我所归向也。又诸子先事外道。后归于佛。今已得记。我二人亲蒙度脱。唯归于佛。岂容无记乎。

　　△二引望。

　　又我等为一切世间(至)我愿既满众望已足。

　　众所知识者。正容悟物。德望可归。见者知其族姓。闻者识其贤能。或师之。或友之也。二人于佛最亲。时众所望。罗云是佛之子。俗中亲重。阿难持佛法藏。道中最胜。胜重二人。不蒙授记。则众望不足。

　　△次二千请记。

　　尔时学无学声闻弟子二千人(至)住立一面。

　　二千人但有默念瞻仰。引例引望同二尊者。故云如二人所愿。以才器虽不同。而持守自不异也。思齐之念。孰能无乎。住立者。引领而望也。因前文云。若有闻法无不成佛。又云汝等在会及未来弟子是也。我等虽居学地。亦与上首。同闻其法。忝在声闻之数。诸人既已得记。我辈不知云何。故住立一面。仰视如来也。

　　△二如来授与。分二。先记二人。次记二千。初又二。初记阿难。二记罗云。初又分五。初长行正与授记。

　　尔时佛告阿难汝于来世(至)所共赞叹称其功德。

　　以多闻之慧。护持法藏。因功致德。其果智。巍乎若须弥。群峰不可及。渊乎若大海。汪洋不可测。故名山海慧。今为佛侍者。护持法藏。六十三亿佛所。如今不异。尔后证果。此自行修因得道也。教化下。果后化他。令他修因得果也常立胜幡者。以正法命世。为世所归。如梵刹悬幡。令见者生敬也。仙音演法。随机各异。应济无遗。故劫名之。问。寿劫之说。悠然不穷。何所据依。视不睹睫。况渺冥乎。曰。万物死生而不亡者存。寿有终穷乎。古今代谢而曾无纪极。劫有终穷乎。大圣离生死。至道无代谢。虽倍倍之劫。未足尽其灵长矣。

　　△二偈颂重明果德。

　　尔时世尊欲重宣此义而说偈言。

　　我今僧中说阿难持法者(至)种佛道因缘。

　　颂上长行可知。佛道因缘。不出三心四愿六度等。

　　△三八千菩萨生疑。

　　尔时会中新发意菩萨(至)而诸声闻得如是决。

　　通疑一切声闻。今日发心。即蒙佛记。国净若斯。何故昔于方等记诸菩萨。过无量劫修行。乃得佛记。有何因缘。正欲如来发迹显本也。

　　△四如来发迹释疑。

　　尔时世尊知诸菩萨心之所念(至)故获斯记。

　　知众念。故发迹以释其疑也。俱舍论云。空王佛。乃释迦三僧祇所逢之佛。同发大心。即是同学。发心则同。践修有异。彼乐多闻。我常精进。多闻者。得空王之语言。长于讨论。短于自修。所以犹滞因门。精进者。得空王之心智。兼于万行。全于众德。所以登于果位。然阿难护法之勤。迹为侍者。使斯文衍于后世。于上有继述之功。于下有作成之德。其弘化之心。深重之愿。本地如此。今得妙记。何足疑哉。

　　△五阿难显本述叹。

　　阿难面于佛前自闻授记(至)尔时阿难而说偈言。

　　世尊甚希有令我念过去(至)护持诸佛法。

　　闻记而喜者。一喜因深。同如来发心于空王故。二喜果胜。庄严超诸同学故。不惟满其素愿。亦幸得之于非望也。忆念等。蒙佛提醒。得宿命通也。偈颂可知。

　　△二记罗云。分二。初长行。

　　尔时佛告罗睺罗(至)当得阿耨多罗三藐三菩提。

　　华表妙行。由行证果。犹蹑华升阶。故云谄七宝华。长子者。即普贤长男之意。荷负圣道。非行不能故。干蛊之道。意在普贤妙行。今云长子。表此行故。多闻密行。常相资发。故罗云之果。并同阿难。当来亦为其子也。

　　△二偈颂。

　　尔时世尊欲重宣此义而说偈言。

　　我为太子时罗睺为长子(至)以求无上道。

　　本是菩萨。迹为小乘。以迹覆本。名为密行。示诸众生。无量功德。安住佛法。求无上道。上求下化。因圆果满。

　　△次记二千。分三。初长行授记。

　　尔时世尊见学无学二千人(至)正法像法皆悉同等。

　　柔软者。已知授记有分也。寂然者。屏息诸缘。清净者。开佛知见。一心者。希记之切。观佛者。待说之诫问见不者。意欲观其动容。知具造诣也。言已见者。诸人一念净信。形容非故。神各新发。所谓晬然见于面。盎于背。施于四体也。一问一答。师资唱和可见矣。紫金之身。内外清洁。故云宝相。同时成佛。寿命等。悉皆一同。

　　△二偈颂重明。

　　尔时世尊欲重宣此义而说偈言。

　　是二千声闻今于我前住(至)渐入于涅槃。

　　大圣出世。神通设化。如放光等。故云神通度众生。

　　△三得记欢喜。

　　尔时学无学二千人闻佛授记欢喜踊跃而说偈言世尊慧灯明我闻授记音心欢喜充满如甘露见灌。

　　实智之慧。照彻诸法。能破惑障。故云慧灯明。上说三周法授三根记已竟。

　　妙法莲华经法师品第十

　　此品来意有三。一由世尊广赞一乘。甚深微妙。能信受者。即得成佛。然此一乘。乃众生本具正因之性。如来开示。为助显之缘。诸大弟子各得授记。以今证昔。既知大通之本因缘。至今不失。则知今日一会之法缘。又为将来无尽之种子。故以法师标品。意在以法华之正因。要托法师以开显。以为末世穷劫之胜缘。所以广记持经之人。为将来法师。展转相传。缘缘不绝矣。二由前授记。已定法王。法王之位。未有不由法师而证入者。故授记之后。次以法师品。夫法主为道统之总持。法师为道统之流派。总持如海。流派如川。不有大海。则川流无归。不有川流。则大海可竭。故法王法师之位定。而释迦之道绳绳无尽矣。三由前说三周法。授三根记。收机不尽。故此品文中。四众八部。及佛灭后。闻经随喜。皆与授记。乃圆教之统要也。有此意故。继三周而说法师品焉。法者轨则也。师者训匠也。法虽可轨。体不自弘。布在方册。通之在人。五种通经。皆称法师。一受持。二读。三诵。四解说。五书写。大论明六种。一信力故受。二念力故持。三对文为读。四不忘为诵。五宣传为说。六注义为解。今合受持为一。合解说为一。足书写成五。以五法自轨。为自行法师。以五法教诏。为化他法师。若束五为四。即四安乐行。束四为三。即身口意。亦即三门。行此五法。福德门也。弘宣五法。化他门也。皆顺佛教。报恩门也。又即三轨读诵书写外行。如来衣也。受持内行。如来座也。解说化他。如来室也。自方便至此品尽。为开佛知见。有二意。在佛为开示显发。要令闻者自肯自信。在机为开悟。以诸大弟子一向不知。故多疑虑。今闻佛说。豁然了悟。又蒙授记。决信无疑。是开佛知见之象也。

　　△二叹持经人与所持法。分二。初叹美五种持经之人。二叹美五种所持之法。初有长行偈颂。长行分四。初明广记现在。二明悬记未来。三明现未功报。四明逆顺罪福。初又二。初拣出人类。

　　尔时世尊因药王菩萨(至)求辟支佛者求佛道者。

　　因者。凭寄也。以药王焚身烧臂。有功于斯文。故因之。本托药王。又告八万者。以法华秘密。付诸菩萨故。如涌出品。本门眷属。方堪此任。显余人不能也。汝见下。由前三周开示。群贤各得授记。其余四众八部。及三乘初心。物未之记。前云我等随喜。回向佛道。闻法成种。皆是现前结缘之众。故拣出以普记之。

　　△二普为授记。

　　如是等类咸于佛前(至)当得阿耨多罗三藐三菩提。

　　若于佛前闻法妙悟者。如五人五百二千等。总与授记已竟。今所拣者。八部四众。三乘初心。故云如是等类。咸于佛前者。明同一时节。值佛说法也。一偈一句闻法极少。一念时节最促。随喜者。自未有行。但随喜其法。及随喜其人也。皆与记者。明闻法极少。时节极促。随喜之功。遂得佛果。何况具足得闻。尽形受持。五种弘经。三业供养。闻法少解者。尚记。况多深者乎。

　　△二明悬记未来。

　　佛告药王又如来灭度之后(至)三藐三菩提记。

　　佛虽去世。斯文赖四依传宣。若人闻此经者。私淑与及门不异也。我亦与记者。未来闻法极少。佛亦悬远记之。正显此经。无论现前灭后。但得闻经。一言之下心地开通。一句之中义天朗曜。如与醒人系珠也。或闻不解。喜未信者。如与醉人系珠也。此与十六王子覆讲授记。一板脱出。故现在今日之得珠。是过去沙弥之系珠也。今日之系珠。又未来弟子得珠之地也。

　　△三明现未功报。分二。初现在法师功报。二未来法师功报。初又三。初明法师供养。

　　若复有人受持读诵(至)乃至合掌恭敬。

　　五种法师。略举十种供养。一华香。草木所生名华具香气者。二缨络。珠宝穿贯而庄严者。三末香。沉檀为细末者。四涂香。即清净香水也。五烧香。成炷而焚爇者。六缯盖。绢帛作盖。以障尘秽者。七幢幡。飘扬左右。驱除雀鼠者。八衣服。首尾表里。锦绣装经者。九技乐。手舞足蹈。而奏丝竹者。十合掌恭敬。归命顶礼。以尽诚敬者。

　　△二明法师功报。

　　药王当知是诸人等(至)何况尽能受持种种供养者。

　　曾供养佛者。先世因深也。愍众生生人间者。现在功大也。若有下。明未来报重也。何以下。释出报重之相。世间瞻奉者。七众归依也。如来供养者。敬视如佛也。当知下。明菩萨欲圆满菩提。承愿弘经。何况下。况显。谓一句之少。十种之微。尚获如是功报。何况受持全经。兴种种供养者其功报又不可以形容也。

　　△三明法师悲愿。

　　药王当知是人自舍清净业报(至)广演此经。

　　大悲愿牵。舍于清净之土。而生浊恶之世。演说此经。

　　△二未来法师功报。分二。先明法师说经。

　　若是善男子善女人(至)说法华经乃至一句。

　　窃私也。谓虽得一句之解。既不广闻多学异义。不可对众而说。恐难问有所不通。便令大教不得弘宣。若欲说此一句之解。当窃为一人说耳。释论云有小慧无多闻。如小雨无雷。又云。有慧无多闻。亦不知实相。譬如大暗中。有目无所睹。多闻无智慧。亦不知实相。譬如大明中。有灯而无照。无闻无智慧。喻如人身牛。有闻有智慧。是所说应受。故知广为人说者。必是多闻多慧人也。

　　△次明法师功报。

　　当知是人则如来使(至)何况于大众中广为人说。

　　经是如智所说。说于如理。今日行人。秉此如教。宣于如理。即如来所使也。如来以如智照如理为事。今日行人依如教行如理。即行如来事也。又如来使者。受灵山付嘱也。所遣行事者。代佛扬化也。何况下况显。谓窃为一人说一句义理。尚是如来所使。所遣行事。何况人天众前。为人开演全经者乎。

　　△四明逆顺罪福。分二。先明逆者得罪。

　　药王若有恶人(至)读诵法华经者其罪甚重。

　　不善心者。邪见自驱。奔于名利。藐视圣贤。长时骂佛。不善之罪。莫过于此。其罪尚轻者。佛既惑尽。冤亲平等。恶不干逼。岂能障碍。以佛无损益故。如纣犬吠尧。尧何损焉。佛之为道。犹在象帝之先。大浸稽空而不溺。大旱金石流。土山焦而不热。恶邪小人。徒自贻戚。故云尚轻。初心学人。读诵此经。既具烦恼。若加毁訾障碍。能令所学事废。则佛种断绝。故获罪甚重也。

　　△次明顺者得福。

　　药王其有读诵法华经者(至)三藐三菩提故。

　　佛以定慧庄严而说此经。若人读诵此经。则是能修佛之定慧。故以佛严而自严也。在背曰荷。在肩曰担。此经是如来全身。故读诵是经者。则为如来背之所荷。肩之所担。柰何众生常在如来肩背而不知也。此人有所趣向。悉与实相相应。故所至方。众生应随方向而礼。当兴供养。先以人中上供。次以天宝况之。宝非一种。故曰宝聚。所以下。释上应供之意。为求法师欢喜说法。须臾得菩提故。

　　△二偈颂。有十六行。分五。初二行奖劝。

　　尔时世尊欲重宣此义而说偈言。

　　若欲住佛道成就自然智(至)并供养持者。

　　自然智。即本觉真智。无修无证。平等大慧也。欲住佛道。成就此智。必借法师发明。故当供养受持者。一切种智。即诸佛果智。因修万行。果具万德之所证也。欲求佛果。疾得此智。必依此经修证。当自持。并供持者。

　　△二四行颂现在功报。

　　若有能受持妙法华经者(至)供养说法者。

　　△三三行颂未来功报。

　　吾灭后恶世能持是经者(至)行于如来事。

　　△四六行颂逆顺罪福。分二。初二行颂逆者得罪。

　　若于一劫中常怀不善心(至)其罪复过彼。

　　△二四行颂顺者得福。

　　有人求佛道而于一劫中(至)我今获大利。

　　福过彼者。佛既惑尽。毁誉不动。赞之者。但利于己。无益于佛。毁之者。但损于己。无损于佛。毁佛赞佛。罪福实重。意在损益一边。故言轻也。毁赞持经。罪福复过者。以持经之人。功行未圆。若加毁訾。所学事废。若加赞敬。所修事成。意在损益两边。断续自他法身慧命。故罪福更重于彼也。亿劫供五尘之因。暂时闻一乘之法。故庆得菩提。欣获大利也。

　　△五一行结叹此经尊妙。

　　药王今告汝我所说诸经而于此经中法华最第一。

　　诸法中上。众经中王者。此也。叹美能持之人竟。

　　△二叹美所持之法。有长行偈颂。长行分二。先叹经法。次示方轨。初分五。初约法叹。

　　尔时佛复告药王(至)犹多怨嫉况灭度后。

　　由法胜则人尊。人尊则处贵。处贵则因巧。因巧则果妙。次第五段有序也。已说者。大品以上顿渐诸说也。今说者。法华也。当说者。涅槃也。大品以前。诸说皆带方便。取信为易。今经论法。则一切差别融通归一。论人。则师弟本迹俱皆久远。人法悉与昔异。故难信难解也。秘要藏者。隐而不说为秘。总一切法为要。真如实相包蕴为藏。不可分布者。妙法难信。深智可授。无智不信。谤乃获罪。故不可妄授也。太阳妄授平侍而门庭衰。达摩得神光而风化盛。此得失之戒。岂可妄授于人哉。从昔未显说者。于小教中不说二乘作佛。不明师弟本迹。方等般若。虽说实相之藏。亦未说五乘作佛。亦未发迹显本。顿渐诸经。未曾融会故。如来现在多怨嫉者。浊障未除为怨。不愿乐闻为嫉。四十余年不务速说。今虽欲说。五千退座。如来现在尚尔。何况未来。理在难化也。又由前深密等。立三乘为极。今被法华破斥。三乘习以成性。故闻破而怨嫉也。佛现在世。时根俱胜。顿革旧习。尚生怨嫉。况灭度后。时根俱劣。封执己闻。故拨深宗也。

　　△二约人叹。

　　药王当知如来灭后(至)则为如来手摩其头。

　　此法在人则人尊也。衣即寂灭忍衣。谓若能持说此经。是修学大忍。即如来衣所覆也。契合佛心。故为诸佛护念。自信己心。成就慧身不由他悟。故云大信。如下文欲得是真净大法。故云至愿。如前云供养无数诸佛。故云诸善根。又四信为信力。四弘为愿力。大智为善根力。又至字作志。谓志能率气。愿能引志。志气无愿。徒勤无归。愿无气志。虚心无得。具大信心。信道之笃。方能愤发其修行之志愿。有此志愿。果敢勇前。然后植诸善根也。又信则信理。理即法身。至愿立行。行即解脱。善根根固难动。即般若。三力即三德秘藏。初心栖此。与佛不殊。故名与如来共宿也。即夜夜抱佛眠。四仪不离之意。行人之头。表实智。如来之手。表权智。感应道交。故云摩头。即授记意也。

　　△三约处叹。

　　药王在在处处(至)皆近阿耨多罗三藐三菩提。

　　无论城邑山僻。此经在处。处即贵也。阿含明四处应起塔。佛生处。成道处。转法轮处。涅槃处。此经是法身生处。是得道之场。是法轮正体。是大涅槃窟。故此经所在。须起塔供养。不须复安舍利者。此中已有全身故也。释论云。碎骨是生身舍利。经卷是法身舍利。此经是法身舍利。不须复安生身舍利。生法二身。各有全碎。生身碎者。如今佛八斛四斗。生身全者。如多宝全身在塔中。法身碎者。诸方便教也。法身全者。法华一实相也。此塔下。明供养。得见此塔。即契实相。则佛果可企及矣。

　　△四约因叹。

　　药王多有人在家出家(至)乃能善行菩萨之道。

　　未善行者。秉前诸教。未能巧度。若闻是经。即入圆教。名为巧度。乃善行也。以此经为因。因则巧妙。善行不善行。为下喻本。

　　△五约果叹。又分五。初明近果。

　　其有众生求佛道者(至)得近阿耨多罗三藐三菩提。

　　以见闻是经。则近佛果。故果妙也。

　　△二譬喻。

　　药王譬如有人渴乏须水(至)其心决定知水必近。

　　高原穿水。不善求水也。喻不闻是经。不善行菩萨道。湿土至泥。善求水也。喻闻是经乃善行菩萨道。欲止渴必得水为要。欲求水必得其方则易。喻修道者必得佛为要。欲求佛果必得其方则易。此经是修道之要。成佛之法也。众生具足烦恼为高原。高原求水者。修菩萨道而求佛。不得其要也。干土施功不已者。从干慧地。由渐而进也。湿土喻历闻般若。至泥喻至今闻法华。于佛智水近之而已。所谓汝等所行是菩萨道。渐渐修学悉当成佛。

　　△三法合。

　　菩萨亦复如是(至)必知得近阿耨多罗三藐三菩提。

　　尚远得近。合喻可知。如此经获圆观三慧。方能近果。非阿含。方等般若教中。闻解思惟修习也。

　　△四征释近意。

　　所以者何一切菩萨(至)成就菩萨而为开示。

　　此释上得近之意。一切菩萨诸教中权因也。三菩提菩萨所得权果也。此权因权果。皆摄属于此经。如干土湿泥皆依于水也。开方便门。开权也。示真实相。示实也。为实施权。不知权是方便。故方便门闭。而实相不显。今方便门开即是实相。治世产业皆与实相不相违背也。又寻常不记声闻。是门未开也。声闻只是声闻。菩萨只是菩萨。真实相未示也。今法则会三归一。则方便门开矣。人则即小成大。则真实相示矣。深不可测。固不可摇。幽则玄妙。远则无涯。言此实相诸佛安隐之乡。无人能到。唯佛究竟。今为开示。决声闻法。是菩萨道。咸令众生开示悟入佛之知见。知见水无干土也。闻解修习。得近菩提者。此也。

　　△五拣非。

　　药王若有菩萨闻是法华经(至)当知是为增上慢者。

　　菩萨声闻。闻此经惊怖者。悉是干土。尚非湿泥。况见水乎。惊疑者不肯承当。怖畏者恐失所守。犹叶公画龙。见真龙而怖走。上慢即定性人。得少为足。未证谓证。如空生等居僧之首。于菩萨法不生喜乐也。

　　△二示方轨。分二。先示方轨。次明利益。初又三。初标章。

　　药王若有善男子(至)尔乃应为四众广说斯经。

　　佛去世后圣道布于典章。非机无论。若堪受者。以何方便而说。此征意在道听涂说。不足有为。非培风之厚。不能负大翼而南图也。是善下。明四依之任。预备三德。方作佛事。所谓善其事利其器也。室衣座名为三轨。末世弘经。必赖此。三自轨轨他。方获大利。

　　△二解释。

　　如来室者一切众生中(至)如来座者一切法空是。

　　一切者总举九界。慈悲四无量之二。是能缘之心。众生是所缘之境。因众生无边。故慈悲广大也。教入如来室者。非是小乘空寂为室。无慈悲心。不肯度生。今既闻此经。当于九界众生。起悲济心。拔一切二种差别生死之苦。作无缘慈。与一切一乘平等涅槃之乐。所谓悲能拔苦。慈能与乐也。慈悲覆物。惠利归己。名之为室。入此室者。终日度生不见有生可度也。忍辱六度之一。柔能克刚。和能摄物也。教着如来衣者。非是小乘离垢之衣。超出三界不能忍苦。今既得授记。当出入尘劳。令九界众生。修寂灭定。得一切事究竟。发正遍慧。知一切法寂灭。所谓定慧力庄严也。忍辱运物。遮彼此丑恶。显功德庄严。名之为衣。着此衣者。终日忍辱不见有辱可忍也。法空即佛自证平等妙法。实相真空。离一切相即一切法也。教坐如来座者。非是小乘人空座。不达法空。今既作佛。应坐法空之座。说一切诸佛权实之法。使悟无二无三。证一切诸佛实智之道。令入一相一味。所谓唯有一乘。余二非真。常寂灭相。终归于空也。法空安心。于诸法中得最自在。名之为座。坐此座者。终日说法不见有法可说也。是故利物以慈悲为首。涉有以忍辱为基。说法以无我为本。能行三法。大教弘宣。故名法师。以事论之。必登堂整衣坐座。乃可敷演。

　　△三劝修。

　　安住是中然后以不懈怠心(至)广说是法华经。

　　五种法师。用此三法自轨。故云安住是中。用此化他。故云以不怠心说法。故佛教入我室着我衣坐我座。若无此三法。岂得为弘经法师哉。

　　△二明利益。

　　药王我于余国遣化人(至)我还为说令得具足。

　　我于下。遣化人。重在集字。是发起众。乃说法者入慈悲室之所感也。亦遣下。遣化四众。重在闻法二句。是当机影响众。乃着忍辱衣之所感也。若说下。遣八部。山林无人。八部作听法众。是结缘众。乃坐法空座之所感也。我虽下。佛现身说法。令其成就。乃不懈怠之所感也。见佛身。则成佛有分。听佛说。则具足总持。弘经利益。可胜道哉。

　　△二偈颂。有十八行半。分三。初一行总劝。二十六行半颂长文。三一行结劝。且初一行总劝。

　　尔时世尊欲重宣此义而说偈言。

　　欲舍诸懈怠应当听此经是经难得闻信受者亦难。

　　△二十六行半。颂长文。分四。初一行半。颂譬喻。

　　如人渴须水穿凿于高原(至)决定知近水。

　　△二二行半。颂法合。

　　药王汝当知如是诸人等(至)近于佛智慧。

　　此经总记三乘。广收五教。故云决了声闻法。以开佛知见。直入佛慧故。

　　△三三行半。颂示方轨。

　　若人说此经应入如来室(至)念佛故应忍。

　　若人下。颂标章。大慈下。颂解释。慈悲生一切善。柔和遮一切恶。法空荡一切相。若说下。劝修。又以忍力劝勉者。末世弘经。忍为急务也。

　　△四九行。颂利益。

　　我千万亿土现净坚固身(至)能令大众喜。

　　初一行。现身必说法。说法必现身。形声二益。横阔竖远也。下八行。颂上可知。化人卫护。长行隐。偈颂显也。

　　△三一行结劝。

　　若亲近法师速得菩萨道随顺是师学得见恒沙佛。

　　亲近者。不离左右。如影随形也。近不受教。近之无益。亲近随顺得道见佛者。以菩萨因行。诸佛果德。不离此妙法故也。大章第一开佛知见已竟。

　　妙法莲华经见宝塔品第十一

　　此品显示如来常住法身。直指净土实报真境。欲令众生知此见此。乃为佛之知见也。然此法身真境始自一光东照。圆现生佛始终。乃通示众生心境。之妙。由当机未悟。二圣傍通。出定已来。种种开示。诸子已信自心作佛。但生灭净秽之情见未忘。到此直示法身常住。故七宝妙塔从地涌出。多宝如来全身不散。以消生灭之见。即此秽邦变成净土。以除净秽之执。至于分身云集。充满其中。以彰法界尘尘刹刹。触目皆是实相真境。惟此真境。乃法身之安宅。报化依之而起故。诸佛证之为一切种智。报身踞之为华藏庄严。化身以之为神通妙用。众生迷之为五蕴身心。八万尘劳。修心之士。若不洞见。总属门外止宿。不为实证。故宝塔出现。为示佛知见之象也。见是大众能见之量。宝塔是所见实相之境。梵云塔婆。或窣睹波。此云方坟。亦云高显处。四处起塔。此是先佛入灭之塔。先佛已居今佛并坐。当佛亦然。故以见宝塔立品。又此塔涌出。为证前起后故。证前三周说法。皆是真实。起后者。若欲开塔。须集分身。明玄付嘱。召本弟子。论于寿量。四众皆睹。故云见宝塔品。

　　△大章第二示佛知见。分二。初宝塔出现显示实相。二难易得果证法平等。初有长行偈颂。长行分三。初宝塔涌现。二分身远集。三释迦唱募。且初有六。初塔现之相。

　　尔时佛前有七宝塔(至)高至四天王宫。

　　七宝。表七觉支。七圣财。塔表实相之境。为法身所依之处。高五百者。是二万里。竖表因中万行。果中万德。以因望果。即高义也。广二百等。是一万里。横表万善庄严。即广义也。地乃无明心地。涌出者。显生佛平等。法身常住。不离当人心地。但无明封蔀。心地未开。故此塔不出。今涌出者。表破无明而显实相也。住空者。住第一义空也。以无所破而破无明。以无所住而住第一义空。所谓终归于空也。种种者。以众多定慧而庄校也。栏楯是总持义。龛室是无量慈悲之室。幢幡乃神通胜相。垂宝缨络者。表四十地功德。上严法身。下被众生也。宝铃即八音四辩也。四面出香者。四谛道风。吹四德之香也。幡盖表惠物之德。无物不覆也。高四天宫者。表众德尊胜故。

　　△二诸天供养。

　　三十三天雨天曼陀罗华(至)恭敬尊重赞叹。

　　△三多宝称赞。

　　尔时宝塔中出大音声(至)如所说者皆是真实。

　　此证前开权显实不虚也。大慧即道场所得。云平等者。平无高下。等无差别。此理人人本有。含识同具。所谓奇哉一切众生等也。如是者。一如法相。是叹佛所说。称于实故。二如根性。是叹佛五时方说。不差机故。

　　△四时众惊怪。

　　尔时四众见大宝塔(至)恭敬合掌却住一面。

　　大众见此塔。上涌穹霄。风幡呈祥。有骇世之瑞。铃乐和鸣。奏钧天之美。又闻音声称叹。故皆得法喜。怪意有三。塔从地出。住在空中。塔中有声。三事希奇。焉得不疑。故云未曾有。却住一面者。俟有所闻也。

　　△五乐说请问。

　　尔时菩萨摩诃萨(至)又于其中发是音声。

　　大众怪未曾有。合掌住立。心各有疑。伫闻开示。此菩萨忍俊不禁。发言启白。欲速决疑也。又此菩萨。与药王同类。上品传三世弘经之方轨。非有功于斯文者。不足以因之。此品会十方诸佛而付嘱。非具无碍之辩者。不足以请问也。问意有三。以何因缘有此塔。何故从地涌出。何故塔中发大音声。以何因缘一句。正显一大事因缘也。下文云集分身。唱入涅槃。募人付嘱。出本眷属。开本寿量。皆隐含之。正启下如来说出多宝愿力。欲以我身示四众彼佛分身还集一处。大乐说愿见分身之问。然后次第敷陈也。

　　△六如来垂答。分三。初答第二问。

　　尔时佛告大乐说菩萨(至)为作证明赞言善哉。

　　国名宝净者。以七宝所成。无诸垢秽故。佛号多宝者。以功德法财。惠施无尽故。上问何故从地涌出。今答云。以佛有愿。为证法华。故从地涌出也。

　　△二答第一问。

　　彼佛成道已临灭度时(至)应起一大塔。

　　上问以何因缘有此塔。今答云。由彼佛临灭遗命。令造此塔也。

　　△三答第三问。

　　其佛以神通愿力(至)从地涌出赞言善哉善哉。

　　上问何故发是音声。今答云。彼佛为亲作证明。故发大音声也。大乐说下。结答。释论明多宝佛。不得说法华而取灭度。以是义故。凡说法华经。便随喜作证。私谓但是多宝佛因行愿力故。上文行菩萨道时。作大誓愿。若我成佛等。宝塔涌现竟。

　　△二分身远集。文分七段。初乐说请见多宝。

　　是时大乐说菩萨(至)我等愿欲见此佛身。

　　以佛神力者。欲开塔须集分身。分身集明付嘱。付嘱即召下方。下方弟子涌出。即应开近显远。此是大事之由。岂非佛力加被哉。乐说虽闻其言。未见容貌形仪。故请愿见佛身。欲令群机决疑生信也。

　　△二佛告分身应集。

　　佛告大乐说(至)在于十方世界说法者今应当集。

　　若我至现耳。乃多宝愿辞。愿集分身乃出现者。有三义。一表圆会圆证。以多宝全身在塔。必全身方见全身。是摄用归体。古今一相。所以宝塔一开。则多宝释迦同坐一座也。二欲示无生灭之法身。必会有去来之应身。从法起应。摄应归法。一为无量。无量为一。使忘生灭之见。去来之相。一多无碍。方得见法身之本体也。三欲集十方分身。必变娑婆秽土。遣去染净之心。限碍之识。自他之情。方得见实相之真境。有此三义。故集乃现耳。大乐下。谓彼佛既有如是之愿。我之分身今应当集也。应集有二。一多宝佛塔圆现十方。释迦一人分化法界。今集者。显古今道同故。二权小之人。唯知佛化御堪忍。不知分化无方。今集者。显佛智深广故。观佛三昧海经云。释迦东方所现化身。国土。氏族。化法。与释迦相同者。碎大千界尘。犹不能数。一方既尔。况十方乎。

　　△三乐说请集分身。

　　大乐说白佛言世尊(至)礼拜供养。

　　△四如来放光远召。

　　尔时佛放白毫一光(至)所照之处亦复如是。

　　先明依报庄严。次明正报说法。四方四维上下。各五百万亿那由他恒河沙等国土诸佛。一佛有无数千万亿菩萨。乃是国土无量。诸佛无量。眷属无量。主伴重重。为众说法。光相所照。大众承光。见之无滞也。

　　△五诸佛告众同来。

　　尔时十方诸佛(至)并供养多宝如来宝塔。

　　彼此一体。原非自他。告众来者。乃随机权应。假分宾主耳。可笑老老大大。作恁么拍盲佛事。

　　△六严净堪忍国界。分三。初变娑婆一界。

　　时娑婆世界即变清净(至)一方所分之身犹故未尽。

　　大泽曰薮。琉璃为地等。显出华藏之净界。无诸聚落等。隐去娑婆之陋污。会众缘熟则留。天人非器则徙。即染而即净。宝树金绳。不知自何而有。城邑山河。不知自何而无。偶见净而不见秽者。以净秽乃群情之见。心境一如。何有无之可论哉。是时下。分身云集。遍大千世界。容一方分身未尽。足见应化之广也。释迦分身。喻如一灯。然百千灯。真应无尽。而器界有穷。故虽大千。不能容受。

　　△二更变八方世界。

　　时释迦牟尼佛(至)诸天宝华遍布其地。

　　一佛化境。一方所分之身。坐犹未尽。十方分身。森森云来。不得不更变也。八方者。娑婆外八方也。目真邻等。小大石山也。铁围小大。围小千大千也。须弥云妙高。四宝所成也。通为一佛国者。言十六百万亿那由他国土。通为一国。易染为净。庄严如前。

　　△三更变八方世界。

　　释迦牟尼佛为诸佛(至)诸佛如来遍满其中。

　　为十方分身当来坐故。复于八方各更变也。尔时东方下。明东方分身来集。十方分身渐至也。此诸佛遍满其中。俨然一幅华藏图也。大经云。一切法门无尽海。同会一法道场中者。此也。又云。诸佛于一念中。示现无量世界。不可言说种种佛身。此证分身也。于一念中。示现无量世界种种庄严。证此净土也。问。净名丈室。广容多座。释迦化土。何分身不能容。而必三变乃尔。答。因事显理。以净土妙境。生佛本具。法身化体。物我无亏。但众生被识惑自蔽。妄尘自局。故因分身之来。特与开示。初变者。表转第三能变六分别识也。二变者。表转第二能变末那识也。三变者。表转第一能变阿赖耶识也。又初表破见思惑。出火宅。二表破尘沙惑。出化城。三表破无明惑。至宝所也。的实而论。即华藏世界。一真无妄之境。却除二乘染净之执。最初将娑婆入华藏世界。说华严。今将华藏入娑婆世界。说法华三周记圆。唱灭不远。到此全无丝毫覆藏。六相十玄。法门万行。如是体相。究竟果报。平等大慧。如此而已。问。三变既皆移置天人。云何又有诸天宝华遍布其地。答。经不云乎。唯留此会众。岂此会无天龙八部耶。问。法华平等大慧。何又移置天人。答。以事论之。他土天人。或时节未至。未入此会。不闻三周。不闻授记。岂可见示佛知见之真境。如二乘不闻华藏。不见舍那。权且移置。至神力品。仍令闻其国名娑婆。佛名释迦。经名妙法。令种缘因善根。不失平等之意。以理论之。移天人者。非移天人身相。乃移其知见。令得佛知佛见。乃见法身之全体。佛国之净相也。

　　△七与欲开此宝塔。分五。初诸佛问讯说欲。

　　是时诸佛各在宝树下(至)诸佛遣使亦复如是。

　　各持宝华者。分身释迦。理论则是一人。约迹则分彼此。既分宾主。不无人事。故各遣侍持华申敬也。以病恼为辞者。从世仪也。彼某甲佛者。分身佛各教侍者代称己名也。即知分身不必皆名释迦。所谓我在异国更有异名是也。多宝之愿已酬。乐说之请未遂。故诸佛同欲开此宝塔也。欲者希须为义。欲明僧作法事。意决同集。但由缘差。不遂情愿。令送心达僧。知无违背。其欲辞曰。大德一心念。彼某甲比丘。如法僧事。与欲清净。今诸佛同欲开塔。如僧中作法与欲意同。多宝愿力。须集诸佛。复令时会知分身之多。故知诸佛为开塔而来集。集又不至。各遣侍传讯等。状如说欲。故遣侍申问。无说欲辞也。问。分身欲开宝塔必待释迦。岂神力不若乎。答。释迦是化身本佛。十方分身是化中之化。多宝是全身本佛。必全身方见全身。故开塔必待迦文。非神力之不若也。

　　△二释迦右指开塔。

　　尔时释迦牟尼佛(至)如却关钥开大城门。

　　塔在空中。释迦亦住空中者。见一切佛究竟终归于空也。开塔表开权。见佛表显实。却犹除也。关乃横木。持其门者。钥即锁也。表执迹之障除。显本之机动也。

　　△三四众一同见闻。

　　即时一切众会(至)及释迦牟尼佛上。

　　众会皆见多宝者。如弥勒弹指。楼阁门开。门门有慈氏。今如来按指。多宝塔开。人人见多宝也。人皆有座塔。人皆有多宝佛。只是现在佛不灵。不能按指。塔户不开。多宝佛亦不现也。快说者。一证前畅怀意。二开后速说意。尔时下。叹奇供养。

　　△四二佛分座并坐。

　　尔时多宝佛于宝塔中(至)坐其半座结加趺坐。

　　开塔已尚在虚空。故多宝分座而让焉。佛入塔中。二身相称。如智称境。表报身也。分身来集。表应身也。多宝全身表法身也。从地涌出示不灭也。分座其坐示不生也。入塔示不常也。现塔示不断也。分身示不一也。全身示不异也。多宝让坐示不来也。佛坐半座示不去也。以此八不。皆是真实。前云示真实相者。此也。

　　△五四众默念请加。

　　尔时大众见二如来(至)接诸大众皆在虚空。

　　此显三乘八部。既蒙授记。皆住义空。上分身远集竟。

　　△三释迦唱募。

　　以大音声普告四众(至)妙法华经付嘱有在。

　　普告下。为法求人也。谁能于此等者。以堪忍界是世尊发心得果之本土。又是大众闻法得记之本国。又此土众生。根利于他土故。不久入灭。付嘱时至也。有在者。若佛在世。随机利物。自说正法。无待他人。今化缘既尽。欲令此法利益无穷。故须付嘱得人。一近令有在。付八万二万。旧在娑婆此土弘经。二远令有在。付本弟子。下界微尘菩萨。触处弘宣也。又以此二字。重看。莫认白纸黑字。为法华经。正谓此一部妙法。浑浑囵囵。巍巍迥迥。绝言绝思。顿在大众面前。只是无人觑破。不肯流通。故十方诸佛。出现于世。只至于今。涌愿塔。集分身。不过将此妙法。觌面指出。付嘱与人。展转流通。无令断火绝烟。故云付嘱有在也。

　　△二偈颂。有四十八行。分三。初三行半颂宝塔涌现。二八行半颂分身远集。三三十六行颂释迦唱募。且初三行半。颂宝塔涌现。

　　尔时世尊欲重宣此义而说偈言。

　　圣主世尊虽久灭度(至)在在所往常为听法。

　　云何不勤为法者。谓古佛已证此法。已入灭度。本愿不忘。尚为法来。汝等诸人。虽得闻经。尚未得证不肯发愿者。何也。以多宝之来。勉励时众。当勤修习此法也。法如优昙。故云难遇。彼佛下。明愿力处处听经。

　　△二八行半。颂分身远集。

　　又我分身无量诸佛(至)以是方便令法久住。

　　长文有七。今偈略。谓十方诸佛云集于此。不是无端。欲令末世佛种不断。久住于世。故来集耳。为坐下。颂三变净土。诸佛二句。颂分身毕集。如清二句。谓佛在宝树下。如莲华在池。则色相庄严。甚可爱也。其宝树下。如闇中然炬。则照曜严饰。极可乐也。身出下。明众生蒙佛身香熏被。欢喜绝倒。如大风吹小枝。无不披靡。则五分法身香熏。喜不自胜也。以是二句。结显。

　　△三三十六行。颂释迦唱募。分二。初八行半。举三佛以劝持经。二二十七行半。举难持以坚誓愿。初又三。初一行半。募觅其人。

　　告诸大众我灭度后(至)今于佛前自说誓言。

　　双标持说二门。二利兼收。五种具含也。末世弘经。非誓愿不能。故令说誓。

　　△二三行。举三佛以劝。

　　其多宝佛虽久灭度(至)当发大愿令得久住。

　　古佛誓愿闻此经。我以大愿说此经。分身远集。欲开宝塔。当知三佛之意。不可孤负。诸佛子下。欲使斯文不坠。应发大愿。

　　△三四行。释上劝意。

　　其有能护此经法者(至)多宝如来及诸化佛。

　　若能护持演说此经。即是供养三佛。及见三佛也。诸佛以济物为怀。若说此经。克绍圣道。不负顾命之嘱。与佛心相应。精神交感。乃为亲见三佛也。

　　△二二十七行半。举难持以坚誓愿。分二。初二十行正举劝持。二七行半总释劝意。初分三。初一行诫劝。

　　诸善男子各谛思惟此为难事宜发大愿。

　　末世持经。实为难事。具大愿力。方堪承当。愿之所在。即佛之所在。故毗卢愿周沙界。释迦本立誓愿。多宝愿塔证经。皆不离愿也。

　　△二十七行正劝。分六。初五行无愿说难。

　　诸余经典数如恒沙(至)能说此经是则为难。

　　舌谈群经。手接须弥。动大千于一足。立有顶而传经。四者虽难。不及说法之难者。何也。以持说群经。处众无畏。具富那之辩者能之。握须弥若秋毫。掷大千如小芥。得目连之通者任之。威严处色顶之天。铿锵流余经之响。负身子之智者。足以辩压群贤。若三圣者。尚发愿于他国。其难可知矣。然浊恶之世。二执高大。不啻须弥。无明坚厚。不啻大千。慢心增上。不啻有顶。若说此经。能破二执。能断无明。能灭慢心。不信之人。见之憎嫉骂詈等。若无大愿。便生退屈。是则为难也。

　　△二二行。无愿书难。

　　假使有人手把虚空(至)若使人书是则为难。

　　太虚无相。犹可把而行之。妙旨垂文。难染之简翰者。以末世怪迹易尚。常道难行故也。然此妙法。虽言辞寂灭。理实称性。即言可行。离言莫证。能书即言之经。则证离言之道。人难信故。易憎嫉故。是则为难也。

　　△三二行。无愿读难。

　　若以大地置足甲上(至)暂读此经是则为难。

　　大地磅礴。有神通可足置于天上。一乘秘藏。非圆根难读之于恶世者。以四大坚执。无明厚重之人。一念回光。暂读此经者。难矣。

　　△四二行。无愿持难。

　　假使劫烧担负干草(至)为一人说是则为难。

　　劫火洞然。大千俱坏。负草不烧。出于神通诚信。恶世持经。在乎机器不怠。若无愿力。终生退屈。是则为难。

　　△五三行。无愿听难。

　　若持八万四千法藏(至)问是义趣是则为难。

　　八万法藏。未若一乘之圆顿。六种神通。岂如三身之极证。恶世之中。能耳聆妙法之言。神资实相之味。能问一乘因果之宗。四种安乐之行。若无大愿。耳虽听而心不受。口虽问而身不行。是则为难也。

　　△六三行。无愿奉难。

　　若人说法令千万亿(至)如斯经典是则为难。

　　化恒沙人得证小果。不如奉持此经者。谓供养妙法。一色一香。皆成菩提。持说恭敬。合掌低头。悉得成佛。若无大愿。不能供奉。福慧双修。是为难也。呜呼。擎空掷地。人世所无。说此经法。即今所有。但隐怪之徒。好奇异而恶常道。曲高和寡。得人者稀。故佛以非喻为喻。数数劝持也。

　　△三二行结劝。

　　我为佛道于无量土(至)若有能持则持佛身。

　　于诸经中为第一者。乃群经之关键。千圣之命门也。能持持佛身者。以诸佛全身不离此经故。若持闻思修。本妙灵机。当体全彰。触处即是菩提。岂易持哉。

　　△次七行半。总释劝意。

　　诸善男子于我灭后(至)一切天人皆应供养。

　　诸善下。募持经人。此经下。明难持能持。诸佛欢喜。暂持者。谓入息不居阴界。出息不涉众缘。常转是经者。勿论。即有一念回光。遵佛语而暂时持诵者。诸佛亦皆欢喜称叹也。是则下。明叹持能持。即成胜行。要以是道。内自摄持。得无畏力。则是勇猛。心不退屈。尽行道法。则是精进。内外自正。理摄三聚。则是持戒。脱体无染。尘势自净。则是头陀。疾得佛道者。即心自性。成就慧身。不由他悟也。化浇漓之世。必藉淳风。止于至善。从法化生。证法身理也。开人天眼。实资解义。故能解能说者。一切天人。应当供养。上宝塔出现显示实相已竟。

　　妙法莲华经提婆达多品第十二

　　此品显平等大慧是一。而悟有难易也。以声闻久怀佛道长远之怖。不起好乐。今既授记。多劫乃得证果。恐彼不肯勤求。故佛自引本事。昔为国王。人中极尊。不惜身命。为奴求法。圣中大智最易教者。只至于今。得成菩提。此显易中之难也。恐彼难而不进。又说文殊龙宫教化。龙女献珠之顷。成等正觉。海为生死沉溺之地。龙乃三毒之一。女为浊垢之品。最难化者。当下即能现证。此显难中之易也。提婆达多。此云天热。以初生时。人天等众。心皆惊热故。亦云天授。从天祈得故。是斛饭王之子。阿难之亲兄。入大乘论问。彼达多世世为佛怨。云何言是菩萨。答。若是怨者。云何世世相值。如二人行。东西转远。岂得为伴。报恩经云。若言达多实是恶人入地狱者。无有是处。大云经云。达多不可思议。所修行业。同于如来。若夫自造逆罪。及教阇王害父。如此等事。皆是大权示现。行于非道。通达佛道。众生根性不同。入道有异。一逆一顺。弘道益物。故知现逆事者。为惧恶人。令不起恶耳。又此品题。标人以显行。菩萨行出尘沙。今取四圣功业。以明五行。天授行于非道。通达佛道。病行也。龙女悟理。刹那证果。天行也。佛修六度而取菩提。圣行也。文殊入海。大慈无染。梵行也。四行随机施化。婴儿行也。非天行不能证理。非梵行不能涉有。自修唯在圣行。利生须假婴病二行。

　　△二难易得果证法平等。分二。初明达多通经释迦资之成道。二明文殊弘经。龙女因之成佛。初又三。初师弟原委。二结会古今。三劝信生善。初有长行偈颂。长行分四。初明求法时节。

　　尔时佛告诸菩萨(至)求法华经无有懈倦。

　　举昔多劫勤求妙法。激励诸人。云何而不勤求也。

　　△二正明求法。又二。初明发愿。

　　于多劫中常作国王发愿求于无上菩提心不退转。

　　△二明修行。又二。先明六度行满。

　　为欲满足六波罗蜜(至)身肉手足不惜躯命。

　　先愿后行。行愿相资。方成佛道。小教事度。初教理度。分教次第度。后三圆融度也。舍依正名檀度。防七支名戒度。打骂不报名忍度。为事始终名精进度。禅定名禅度。智慧名般若度。六波罗蜜者。谓行此六法。离生死此岸。度烦恼中流。到涅槃彼岸故。满足者。如尸毗王代鸽。檀满。普明王舍国。尸满。仙人为王割截。忍满。大施太子抒海。并七日翘足。精进满。尚阇黎雀巢顶上。禅满。劬宾大臣。分地息诤。智满。勤行下。施依正。

　　△次明推求妙法。

　　时世人民寿命无量(至)吾当终身供给走使。

　　△三求得法师。

　　时有仙人来白王言(至)若不违我当为宣说。

　　仙人白王。感应道交也。非此王则仙人无以取之为友。非仙人则此王无以尊之为师。王正求师。仙人即来。师资允谐。希世之遇也。然此妙典。五明不能梗其轴。四围难以齐其驾。理超四含。故名大乘。义控一乘。故名妙法。不违我者。以道师人。必言听事遵。非冒名沽宠而已。又试其有所挟否。如挟贵挟势。不足以语道也。匹夫而为百世之师者。此仙人也。

　　△四受法奉行。

　　王闻仙言欢喜踊跃(至)精勤给侍令无所之。

　　身无倦。役役勤劳。心无倦。孳孳妙法。捐舍四海之富。顿忘龙凤之姿。仆仆任婢之劳。下心至此。何其切也。千岁不倦。学而无厌。侍给不乏。恒心不辍。然仙人高尚其事。能下王者之心。有道之士。不臣天子。不友王候。仙人至矣。知有其师。不知有其身。知有其道。不知有天下。则王者至矣。

　　△二偈颂。有七行半。分五。初二句。颂求法时节。

　　尔时世尊欲重宣此义而说偈言。

　　我念过去劫为求大法故。

　　△二一行半。颂正明求法。

　　虽作世国王不贪五欲乐(至)身当为奴仆。

　　△三一行半。颂求得法师。

　　时有阿私仙来白于大王(至)吾当为汝说。

　　阿私。此云无比。其形与法。皆无比也。即达多昔名也。

　　△四二行。颂受法奉行。

　　时王闻仙言心生大喜悦(至)身心无懈倦。

　　木实曰果。桃李之属。草实曰蓏。爪瓞之属。

　　△五二行。结证劝信。

　　普为诸众生勤求于大法(至)今故为汝说。

　　师弟原委竟。

　　△二结会古今。分二。初正结会古今。

　　佛告诸比丘(至)时仙人者今提婆达多是。

　　今之释迦。昔之国王。昔之仙人。今之达多。形虽迁。有不迁者存焉。神虽不更。有更者代耳。不迁不更者。二圣之神也。有迁有更者。二圣之形也。所谓吾犹昔人。吾非昔人也。

　　△二明师弟功满。分二。初明弟子功报圆满。

　　由提婆达多善知识故(至)皆因提婆达多善知识故。

　　由提下。因圆满。善知识有三。一外护。不拣黑白。但能营理所需。如母养儿。调理得所。旧行道募缘者是也。二同行。更相䇿发。不昏不散。日有其新。切磋琢磨。同心齐志。如乘一舡。互相敬重者是也。三教授。宣传圣言曰教。训诲于我曰授。内外方便。通塞妨障。皆能决了。善巧说法。示教利喜者是也。增一云。莫与恶知识与愚共从事。当与善知识智者而交通。若人本无恶。亲近于恶人。后必成恶人。恶名遍天下。善人反此。令我具足等者。明昔愿。昔宝藏佛时。佛为宝海梵志。发五百大愿。时有裸形梵志。名乱想可畏。曰。善丈夫。汝未来无量劫中。行菩萨道时。我于汝边。求乞国城头目等。助汝满足六度。早成佛果。我为弟子。与我授记。宝海曰。真我善知识无上道伴也。慈悲喜舍。从境得名。以所缘众生之境无量。故能缘之心亦无量也。能与他乐。能拔他苦。庆他离苦得乐。缘他无憎无爱。亦名四无量定。三十二下。明果满。始自足下安平。乃至顶上肉髻。有三十二种。始自无见顶。乃至手足有德相。有八十也。十力者。始是处非处力。乃至漏尽力。四无畏者。一切智无所畏。漏尽无所畏。说障道无所畏。说苦尽道无所畏。四摄法者。一布施摄。若为乐财众生。即以财施。乐法众生。即以法施。二爱语摄。以善软心。随顺一切众生。安慰开喻。一切众生。生亲爱心。依附受道。三利行摄。随起身口意行。能令一切众生。各沾利益。四同事摄。明见众生。分形散影。普和其光。同彼事业。各使沾益。云摄者。众生情之所爱。唯此四法。用此四法。同情接引。导以大乘正道而度脱之。所谓先以欲牵。令入佛道也。十八不共者。始自身口意无失。终至知过现未来。皆因下结。以仙人非常之规模。鋾铸释迦非常之德业。故云皆因等。

　　△二明法师妙果当成。又三。初正明得果。

　　告诸四众提婆达多(至)世界名天道。

　　人天教中。率性而修。即人事而达天理。故完天道。大乘宗中。率佛性而修万行。即诸法而证实相。以完本然之理。故世界喻天道。而佛号天王也。问。达多造罪入狱。佛说法尚未出狱。何得授记。答。达多在狱。阿难往问。达多云。如受三禅之乐。只此一语。便是天王如来。何待授记。今授记者。要知达多今日之憎心。不异昔日之妙法。释迦今日之怨家。不异昔时之知识。必如是方显一乘实相。平等大慧。无怨无亲也。

　　△二明果后化度。

　　时天王佛住世二十中劫(至)得无生忍至不退转。

　　天王佛住世说法。一切众生。闻法得果也。

　　△三明灭后利益。

　　时天王佛般涅槃后(至)发菩提心至不退转。

　　灭后起塔供养得果也。结会古今竟。

　　△三劝信生善。

　　佛告诸比丘未来世中(至)若在佛前莲华化生。

　　闻经生信。不堕三途。而生三善处也。无而忽有曰化。以非化言化。如莲华化生为父母也。问。以何信方得净信不疑。答。有三。一信实相平等不异。即免饿鬼。生十方佛前。常得闻经。二信不善人是善人之资。即免畜生。生人天中。受胜妙乐。三信佛心怨亲无间。即免地狱。生净土莲华化生。又此劝信之意。以达多恶名素著。今得妙果。因果悬殊。封教之流。孰不疑焉。若能敬信不疑者。契圣贤自觉之境。感世出世间之果。必矣。上达多通经。释迦资之成道竟。

　　△二文殊弘经。龙女因之成佛。分二。初明文殊通经。二明通经利益。初又分五。初智积请退。

　　于时下方多宝世尊(至)白多宝佛当还本土。

　　意谓多宝出现。为证此经。证经已讫。是故请退。

　　△二释迦止之。

　　释迦牟尼佛告智积曰(至)论说妙法可还本土。

　　止之之意。虽迹门事讫。本门未彰。故托文殊以留多宝。佛之密意。非菩萨之所知也。

　　△三文殊寻来。

　　尔时文殊师利(至)共相慰问却住一面。

　　华表因行。轮表圆具。娑竭罗。此云碱水。须弥山外香水海。香水海外七金山。七金山外有碱水海也。问。序中文殊在会。未见云去。何自海而来。答。龙宫在娑婆世界。灵山相去不远。如在本山。故不言去。又圣人一动一静。随机显法。今借龙宫所化之事。显性海本觉之理。故从海而来。又文殊具大智神通。岂以凡情测度。不起此会。于海化物。理亦应然。如十通品云。菩萨无体性无动作。往一切佛刹。礼敬求法。不曾动其本处。况在娑婆之龙宫。可执往来相乎。所以智积不来相而来。故请还本土。文殊不去相而去。故诣灵鹫山。问。三千大界之外。各四百万亿那由他土。无复大海。移置天人。今文殊所化龙众。何故仍从海涌出。答。有三义。一既移置天人。及变大海。大智神通。从所移不变处来。二海众纵移。而龙宫不动。宫虽不动。而所居已变。大智神通。从变而不变处来。三无缘者释迦移去。有缘者从文殊来。此不思议山海宛然。以佛神力会众不见。文殊既不起而往。其土亦即秽而净。净名云。移置天人他土。都不使人有来往相者。此也。

　　△四智积请问。

　　智积菩萨问文殊师利(至)所化众生其数几何。

　　意谓龙宫卑湿。非说法之地。龙性憍慢。非载道之器。其被化者。恐难于多。故云其数几何。

　　△五文殊垂答。

　　文殊师利言其数无量(至)于海教化其事如是。

　　意谓善说法者。不择其地。善度生者。不择其机。地愈卑而法化愈广。机愈憍而得道愈速。故云其数无量等。所言下。蒙化集证也。本声下。先秉权教住小道。但说苦集等事。今皆下。今闻实相。悉住大乘空义。文殊下。结其利益。谓涉海行化。所度若斯。

　　△二明通经利益。分十。初智积偈问。

　　尔时智积菩萨以偈赞曰。

　　大智德勇健化度无量众(至)令速成菩提。

　　初一行。叹人。次一行。叹法。正法华云。至人慧无量。化海众无数。惟为露圣旨。分别说其意。上二句叹人。下二句叹法也。露圣旨者。随自意语。唯说实相。分别说者。随他意语。方便说三。彼经问义明显。今经隐含。谓汝所化之多众。为是演畅实相之义而化之乎。为以一乘实相开阐种种权门。引导众生终归一乘。令速成菩提乎。必有问意。方与下文相应。

　　△二文殊略答。

　　文殊师利言我于海中唯常宣说妙法华经。

　　祖述灯明。宪章释迦。传唯心之要旨。披圆顿之方册。故云唯常宣说等。

　　△三问有得果。

　　智积问文殊师利言(至)修行此经速得佛不。

　　罄千佛之底蕴曰甚深。尽性相之幽宗曰微妙。衍义无竭。似摩尼珠。乃希世奇观。群经莫及。此叹经旨也。颇有人依此勤修。一生顿证否。此问化机也。

　　△四答有其人。

　　文殊师利言(至)志意和雅能至菩提。

　　有娑一句。指族标人。年始一句。显童蒙之年。有高远之智。智慧下。明慧利观机。得陀下。明总持法藏。深入二句。明定慧具足。于刹下。明具德速证。四悉随机曰微妙。皆归一乘曰广大。慈悲济物。仁让克己。和则处物不乖。雅则正己不苟。有此风格。立地成佛。故云能至菩提。此中于刹那顷。应下龙女成佛。谓时之促。显证之速也。发心在住位之初。不退当八地。辩才当九地。慈悲长养。大悲功终。当十地。功德具足。修证圆满。金刚等觉位。此发心证果。不离一刹那也。所谓一修一切修。一断一切断。一证一切证。如斩丝染色。一刹那顷。能至菩提。岂存次第乎。

　　△五智积疑问。

　　智积菩萨言我见释迦如来(至)于须臾顷便成正觉。

　　难行能行者。舍头目等。积功累德者。积千善而成千福相好。累万德而成万德庄严也。三千下。总结难行苦行。广显释迦舍身之多。无芥子许处也。不信此女等者。智积意谓。以妙法之希有。得善说与能行。成佛固当生信。但以积功累德之能仁。校初心八岁之龙女。迟速不能无疑。若信速者。则疑释迦为无智钝根。若信迟者。则疑龙女刹那发心。焉能顿超释迦之多劫哉。故云不信等。

　　△六龙女释疑。

　　言论未讫时龙王女(至)却住一面以偈赞曰。

　　深达罪福相遍照于十方(至)度脱苦众生。

　　言论下。经家序现申敬。偈中龙女赞佛证已。深达二句。明实智朗照无遗。谓如来深达罪福。自当证知我须臾而成佛也。一往论之。三途为罪。人天等为福。克论之。九界为罪。唯佛界为福也。凡情观之。则见有九界罪相。佛界福相。既有罪福相可得。不名深远明达。若如来以不思议妙智观之。不见有九界之罪相。亦不见有佛界之福相。了达一切诸法。唯一实相。不见有罪福之相可得也。然龙女以深达罪福而赞佛者。盖智积不信能得菩提。以龙女畜类。是一苦罪众生。见如来是福德庄严也。若能深达罪福之相。则不见龙女是苦罪。如来是福严。自信龙女须臾成佛无疑。十方即十界。既深达罪福。不见九界佛界之相可得。而十界泯绝矣。虽则十界泯绝。不妨十界宛然。以不思议妙智。遍照十方。十界宛然。罪福不失故也。微妙下。明法身清净圆满。天人下。明八部敬仰宗奉。又闻下。证己成佛度生。引佛证见。能至菩提。以消智积之疑也。我阐二句。应下即往南方成佛。演说妙法等。

　　△七挟权难问。

　　时舍利弗语龙女言(至)云何女身速得成佛。

　　汝谓下。总举难端。述彼所说。陈己所疑也。意谓我等秉丈夫之资。负拔俗之秀。终年幸闻此法。成道犹待多劫。况尔异类女质。视佛果若此之易。恐大言伤实。取信良难。所以下征释难信。一者秽躯难信。二者无因难信。三者有障难信。云五障者。梵王净行。女人多染。帝释少欲。女人多欲。魔王坚固。女人濡弱。轮王仁慈。女人妒害。佛具万德。女具烦恼。故超日月三昧经云。净修四禅为梵王。淫恣无度受女身。勇猛少欲作帝释。娇姿多态受女身。具十善法。敬事三宝。作魔王。轻慢不顺。毁失正教。受女身。行菩萨道。慈愍众生。作轮王。无净行受女身。具菩萨行。方得作佛。女无此行。故不作佛。闻如是障。当厌女身。修丈夫行。方得作佛。

　　△八献珠除疑。又二。先献珠以表圆解。

　　尔时龙女有一宝珠(至)观我成佛复速于此。

　　龙女意谓。智积乃多宝之良胤。身子乃释迦之上足。智积之疑犹略。身子攻难愈详。二贤若此。群贤可知。若更持词以辩。终以为佞。故借宝珠以为质。欲显速证也。珠表智。佛表理。以智契理。将因趋果也。受疾。表龙女证果之速也。

　　△次果满正除众疑。

　　当时众会皆见龙女(至)一切众生演说妙法。

　　忽然成男者。万法如幻。无有定相。当何转乎。不转而变。即女而男也。具菩萨行。因圆也。坐华等。果满也。普为下。说法也。南方虚明之地。自北而南。从迷入悟。而成一切种智也。一珠称性之施。义摄万行齐圆。不住法施。用力少。收功多。岂假大千身命。多劫六度乎。所谓千年之鸟。不及朝生之凤。圆根与不圆根。日劫相者。即此意也。

　　△九时众得益。

　　尔时娑婆世界菩萨声闻(至)发菩提心而得受记。

　　尔时下。会众欢喜礼敬。无量众生下。彼土蒙益也。娑婆世界下。此土蒙益也。两土之缘。厚薄不等。入道之机。多少之别。既言众生。皆是凡夫顿证。住不退地。

　　△十会众默然。

　　智积菩萨及舍利弗一切众会默然信受。

　　智积未信为疑。身子挟权为难。到此方知龙女依圆修行。速疾成佛。目睹其实。心允其说。理屈于辩。施命之执。自泯。五障之难冰释。故与一切众会。默然信受。上二品示佛知见已竟。

　　妙法莲华经持品第十三

　　此品至寿量为悟佛知见。由前二品显平等大慧。无生无灭。无冤无亲。法华神功。不可思议。故如来唱灭募人。欲令此道常存。斯文不坠。末世弘经。非愿力不能也。所以此品有诸菩萨。并新记声闻。发愿弘经。忍难虽善。不若无难为美。果能三轨自持。四行自守。杜诸难于未然之先。又何须忍难于已然之后。由是他方大士。数过八恒河沙。发愿此土弘经。如来止而不允。以待本门弟子从地涌出。其数无量。慈氏疑问。启下寿量。开师门之近迹。显佛地之远本。法会大众。悟得毗卢性海。佛地远本。三世益物。法身常住。化化不穷。无古无今。空劫已前未为始。尽未来际犹未终。极尽穷源。故此四品为悟佛知见之文。此品以持字标名者。以二万菩萨奉命弘经。故云任持。若以青莲目视八十万亿那由他等。令其发愿。当云劝持。以二万菩萨是法师品别命之数。八十万亿等。前无别命。今以目视。有劝意焉。双该任持劝持。故云持品。

　　△大章第三悟佛知见。分二。初因迹门弟子通经。文殊请问。如来示轨四行。二发本门弟子通经。弥勒腾疑。如来开本寿量。初有二。初明持经。二示方轨。初又二。初明受持。二明劝持。初又三。初菩萨奉命此土弘经。

　　尔时药王菩萨摩诃萨(至)种种供养不惜身命。

　　药王二万等。是法师品所因所告之人。乐说又是宝塔品之当机。既闻如求唱灭求人。发愿弘经。故诸大士即奉命而发愿也。惟愿不为虑者。谓圣道载于典籍。恢弘力在智者。若未得其人。则微言绝矣。使斯文不明之于其人。复不得行之于其世。苍生若八沟壑。诚圣心之忧也。今既克任此事。故愿圣心无虑也。善根少。众生浊也。增上慢。见浊也。贪利养。烦恼浊也。增不善。命浊也。远离一句。劫浊也。世道交丧。异端竞作。五浊之世。正信者少。邪见者多。惟以徇利以丰四肢。岂能存心而却五欲。十恶自滋。三空渐远。人伦之道。尚有失于纲常。方外逸宗。宁得入于神化。故云难可教化。起大忍力者。非深位大士。忍力成就。不能读诵也。忍众恶而外形骸。历艰难而行此道。故云不惜身命。非土木身躯。梦觉生死者。不能成此志也。

　　△二声闻发愿他土弘经。

　　尔时众中五百阿罗汉(至)瞋浊谄曲心不实故。

　　此等道力未充。难堪恶世。发愿他方异土。弘法利生。畏堪忍之难调难伏也。所以下征释。弊恶者。谓损坏性德。造积恶业之人也。怀增上者。未得谓得。举一兼七。功德薄者。纵有少善。皆是有漏。非称性之因也。瞋含贪痴。浑浊慧性也。谄曲即巧言令色。阿附苟合之类。此中瞋慢乃根本之二。谄乃随眠之首。以二兼四。以首统余。根随全具。成上弊恶义也。具此诸恶。伪诈无信。故云心不实故。以不实故。难以语道。故誓于他方异土。广说此经。良由二乘见地偏枯。不解扬波啜糟之变。难以化于浊醉之世。不得不若斯也。

　　△三六千比丘尼众请记。分三。初波阇波提请记。又二。先请记。

　　尔时佛姨母摩诃波阇波提(至)瞻仰尊颜目不暂舍。

　　憍昙弥。乃尼众之主。故统六千而请记也。众尼见声闻授记。龙女成佛。感发其志。谓若以声闻言之。彼声闻也。我亦声闻也。闻法既同。理应不异。何授记不及于我等。以女言之。龙女女也。我等亦女也。既同其伦。必同其道。我等岂龙女不若乎。由是心虽自肯。踟蹰未决。故悱悱然。口欲言而又难其所言。但翅首目视。俟闻命焉。

　　△次与记。

　　于时世尊告憍昙弥(至)得阿耨多罗三藐三菩提。

　　我先总说。即指五百弟子品末。迦叶汝已知等。一行半偈也。今汝下。因记。当得下。果号。一切喜见者。因为法师。以法喜悦人。故果亦称之。是一切下。转次授记。六千又云菩萨者。指六千当来。具菩萨道而言也。

　　△二耶输陀罗请记。亦二。先请记。

　　尔时罗睺罗母(至)世尊于授记中独不说我名。

　　既闻总记。岂不自知有分。但见圣母觌面得记。故亦请命其名。欲以彰己德而抚群望也。

　　△次与记。

　　佛告耶输陀罗(至)佛寿无量阿僧祇劫。

　　耶输示迹。盖表大悲。法喜称适大智。智悲双运。然后万德具足。千相光严。故果号具足千万光相。取相好庄严。身光无尽之意。寿无量等。既曰善国。仁人相踵。秉命悠长。故随机之寿。住世亦永也。悲华云。姨母元为水神。生生愿为佛姨母。耶输元为须弥山神。生生愿为佛妇。求佛出家。得道受记。今与记者。满宿愿也。

　　△三尼众领解发愿。

　　尔时摩诃波阇波提(至)即于佛前而说偈言。

　　世尊导师安隐天人我等闻记心安具足。

　　诸比丘尼说是偈已(至)于他方国广宣此经。

　　欢喜偈赞。发愿弘经。文显可了。上受持竟。

　　△二明劝持。有长行偈颂。长行分二。先如来目视。

　　尔时世尊视八十万亿那由他诸菩萨摩诃萨。

　　以目视者。观诸大士。位当亚圣。道越小贤。才足以任大道。风足以维浇俗。默然心遣。令彼自荐也。又此土他土。分筹定款。不合圣意。故视诸菩萨。令其发愿也。

　　△次菩萨发愿。

　　是诸菩萨皆是阿惟越致(至)在于他方遥见守护。

　　是诸下。序德位。承目视之意。故避座向前。思欲持经。柰色在已而言未及。故作念请敕。复作下。谓今佛默然。意必有在。未闻其命。为计若何。不敢自专意。敬佛意有二。一者目视即是遣使。不待言也。二者欲人担荷此法。持说不泯故。我等继志述事。便是敬承圣意。何待言命。然后发愿也。本愿者。一乘之道。已觉于己。复以觉人。上使法鼓常鸣。下惊群迷不寐。此是本愿也。一举两得。故云敬顺自满。踌躇已定。近前举愿。任此难事。发言无畏。故云师子吼也。周旋十方者。以诸贤各司一方。分疆立界。然世间无不可化之人。亦无不可行道之处。果时清道泰。圣人何为。故发言不拣善恶。遍一切处。令一切众生。书写解说以利人。正念修行以自利也。此菩萨不同前二。前乃自持。此承如来付嘱之意。普令人持也。皆是佛力者。归功于佛。以佛三轮加被故。惟愿等者。以此法乃诸佛慧命。非余人所能。虽本愿如是。非佛力不克。故赖其护念。庶灵峰仙轸。历险直驱。浊世含灵。乘载脱苦也。

　　△二偈颂。有二十行。分三。初十七行。广明忍难。二二行。略明通经。三一行。总结誓愿。初又二。初一行。总明恶世弘经。

　　即时诸菩萨俱同发声而说偈言。

　　惟愿不为虑于佛灭度后恐怖恶世中我等当广说。

　　圣人去世。无人救正。伤风败伦者多。故云恐怖恶世。以圣道训世。令人迁善崇德。故当广说。

　　△二十六行。广明所忍之境。又四。初一行。总明忍恶。

　　有诸无智人恶口骂詈等及加刀杖者我等皆当忍。

　　正斥曰骂。傍及曰詈。下愚无信。视正如怨。嫉其法。恶其人。恶言毁之不足。加刀杖而害之。菩萨怨亲平等。不校不报。以理自责。以忠自恕。惟道是务。皆当忍之。

　　△二三行三句。邪慢行事。

　　恶世中比丘邪智心谄曲(至)假名阿练若。

　　此是弘经菩萨。拟末世邪智人之行事也。初一行。邪慢存心。或有下。异言异服。诳惑世俗。是人下。结恶显假。阿练若。此云闲静处。亦云无诤。有二。一以三昧力将护众生。令不起诤。二随顺法性。无违无诤。具四德当住此处。一多闻。总持不忘。二分别。能解妙义。三正念。常不放逸。四随顺。如教而行。宝云经云。阿练若者。不与世诤。不近不远。便于乞食。有树阴。多华果。足净水。无难事。独无侣。诵所闻。凡居此者。谓调烦恼故。自谓真道。无多闻也。与白衣说法。不解妙义也。怀恶心。无正念也。念俗事。不顺教而行也。自举蔑他。非无诤行。故云假名阿练若也。

　　△三五行三句。出过谤毁。

　　好出我等过而作如是言(至)皆当忍受之。

　　此拟恶世慢流。谤弘经菩萨。种种轻毁之语也。上假名练若。身业不善。怀恶念俗。意业不善。此中口业不善。其谤有五。一谤贪利。二谤邪说。三谤自作。四谤诳世。五谤求名。国王等。乃菩萨之檀越。对彼言过。巧用间计。令疏彼亲己耳。我等下。敬佛付托告敕之命。而忍诸恶。为斯轻言者。当面讥刺之辱。汝等是佛者。言似称赞。意实讥刺。菩萨若闻不闻。默然忍受。以至人四相皆空。是非一致。尚不知有我。况校是非哉。

　　△四五行半。敬佛忍难。

　　浊劫恶世中多有诸恐怖(至)皆当忍是事。

　　此菩萨敬佛弘经徇身忍难也。辅行云。一切行中。瞋害尤甚。故忍最难。大论云。天帝问佛。若行忍者。唯有一事最不可耐。小人轻慢。谓为怖畏。故不应忍。佛言。若以小人轻慢为怖畏欲不忍者。不忍之罪。莫甚于此。何故。不忍之人。贤圣之所轻慢。忍辱之人。小人之所轻慢。二轻之中。宁取何轻。故知宁为小人之所轻。不为圣贤之所贱。无智之人。轻于不可轻。贤圣之人。贱于所可贱。为是义故。须行忍辱也。广明忍难竟。

　　△二二行。略明通经。

　　诸聚落城邑其有求法者(至)愿佛安隐住。

　　凡有求法之处。菩萨往到其所。以无所畏。说此妙法也。我当二句。任持弘经。愿佛无虑。安隐而住也。

　　△三一行。总结誓愿。

　　我于世尊前诸来十方佛发如是誓言佛自知我心。

　　问。此诸菩萨神通智力。不可思议。纵在末世说法。谁敢不信。而说如是种种弊恶者。何也。有三意。一者欲现前发愿弘经者预知末世有此弊恶。使临难不怖故。二者欲当来听法修行者。知有此过。当反邪归正故。三者欲世尊说以御难之方。俾五种法师。皆安乐故。初明持经竟。

　　妙法莲华经大成卷第六
卍新纂续藏经第 32 册 No. 0619 法华经大成


　　妙法莲华经大成卷第七

　　金台即山居后学　大义　集

　　妙法莲华经安乐行品第十四

　　由前品诸菩萨敬顺佛意。发愿于恶世中。周旋往返。十方国土。不惜身命。忍难通经。诸大士自谓得无生忍。故能忍诸难事。新得记者。畏娑婆多诸患难。自谓未修忍行。力所不堪。愿于他方受持。文殊意谓。末世法师。流通此经。虽能忍难。不若无难。故当机请问。如来说四种安乐。以示菩萨。得此持经妙行。能悟而修。必安而乐。惟此四行。乃世尊之垂训。初心菩萨。守护家业之良规。吾人躬行是行。涉恶世而持经。入尘劳以应物。无往而不安乐矣。动静一如。身无危险。谓之安。道用充洋。心无忧恼。谓之乐。深造自得。躬行实践。谓之行。附上文。着如来衣。则法身安。入如来室。则解脱心乐。坐如来座。则般若导行而进。故名安乐行。附下文住忍辱地。故身安。不卒暴。故心乐。观诸法实相。故行进。故名安乐行。

　　△二示方轨。分二。初文殊请问。二如来垂答。初又二。初叹深位如是弘经。

　　尔时文殊师利法王子(至)护持读说是法华经。

　　难有下。指持品。深位菩萨。能于恶世。奉命弘经。

　　△次问浅行云何宣说。

　　世尊菩萨摩诃萨于后恶世云何能说是经。

　　一万四千新记之者。于恶世中。云何行履。能说是经。得无诸难。必以文殊请问者。示正智发正行也。

　　△二如来垂答。分二。先总标章门。

　　佛告文殊师利(至)欲说是经当安住四法。

　　四法下释。继三业云大悲者。以三业既正。则正智真净。既得己利。须起悲利他。必悲智相济。乃于恶世演说是经。方无诸难。四行少一。不可为人师。亦无益于己。岂持经哉。苟持已有法。诸难自远。故当安住四法。

　　△次详释四行。分四。初身安乐行。二口安乐行。三意安乐行。四誓愿安乐行。初有长行偈颂。长行分二。初总标行近。

　　一者安住菩萨行处亲近处能为众生演说是经。

　　处乃身之所践之境。行近乃身之践境之行。趋操谓之行。狎习谓之近。二者不违于道。是菩萨行近之处。此身行之要也。

　　△二别释行近。分二。初释行处。二释近处。初又二。先明事行。

　　文殊师利云何名菩萨(至)而不卒暴心亦不惊。

　　二处各有事行理行。非事无以涉俗。非理无以契真。理事兼通。真俗不碍。然后说法利生。触处安乐矣。地以持载为义。无所不载。忍辱即地。亦无不载。无取舍爱憎故。化强暴之世。以忍辱自处。故云住。下三句释。谓行处必住忍辱地者。六度虽适时为用。而涉难莫尚于忍。趋事而动。悔吝生焉。故须忍以御之。惟能忍。于刚则柔和以应之。则物不能挫。此柔和非是媚佞。以接物之时。心气温和。不施之于刚暴。不专之于乖忤也。惟能忍。于逆能善顺以接之。则物不能害。此善顺非是谄曲。乃人情活变。不拂其性。诱彼从化也。惟能忍。于事能审。而所施不暴。处事安详。外之柔和善顺也。惟能忍。于微能察。而所遇不惊。心安于理。内之柔和善顺也。所谓纵遇锋刀常坦坦。假饶毒药也闲闲。若事上见得透。则一时浮议不能惑。胸中持得定。则一时浮气不能动。此道人处世之良方。亦持经之妙诀也。

　　△次明理行。

　　又复于法无所行(至)是名菩萨摩诃萨行处。

　　法即一切行法。虽行是法。而不住相。名无所行。若有所则有能。能所角立。物我成敌。横逆有不免焉。即所行之法。而观一切诸法。如实相无相。即无所观。亦无所行。亦不分别。观无所观。行无所行。情识都忘。是非双泯。世出世法。打成一片。方名平等观法。菩萨趋操。如是而已。此中柔和即伏忍。善顺即顺忍。又复等即无生忍。不行不分。即寂灭忍。前二生忍。后二法忍。

　　△二释近处。又二。初事行。二理行。事行中先明远。次明近。初又分十。初远豪势。

　　云何名菩萨摩诃萨亲近处(至)国王王子大臣官长。

　　恐流俗阿师。窃权势而侈骄奢。取供养苟于媚幸。一有至此。则荒于苞苴肮[骨*藏]。恨有所未详。奔于掉尾乞怜。虑无所不至。为俗人拭涕不暇。何心于道哉。由是诫之不可近也。问。如来不弃十六国王。什奘等皆赖人主行道。此诫不近者。何也。答。但诫其不应为而为之。非诫其当然而不然者。况佛法付于王臣。安得一概绝之。果有弘护之王臣。必是法身大士而来。非斯人与而孰与哉。但戒党佞。不戒党贤。展缩之机。贵在活泼。不可泥言失意。然虽近有道。终不至胁肩谄笑。方为吾徒之善道也。

　　△二远邪人。

　　不亲近诸外道(至)及路伽耶陀逆路伽耶陀者。

　　不秉正教。故名外道。梵志即婆罗门。此云净行。又云净裔。其人种类。自谓从梵天口生。在家事梵天。名梵志。即在家外道。尼犍此云离系。即出家外道。牛狗之戒。断常之见。顺之妨正。逆之取怨。不若远之。息诸异见。所谓过我门而不入我室。我无憾焉。文者歌诗之流。笔者铭赋之类。显德谓之赞。寄情谓之咏。四围之典。尽非方外之谈。六书奇绝。总属雕虫之技。近之无益。避之者良。杜异端也。路伽耶。此云恶论。逆路伽耶。此云恶问。恶问非请益之机。恶论非文会之友。酬答则困于求疵。讨论则封于矛盾。道不同不相为谋。远之为计。离曲辩也。今虽戒。若欲御外侮。不妨习晓。但不可忘弃本宗。一味着耳。

　　△三远险戏。

　　亦不亲近诸有凶戏(至)种种变现之戏。

　　叉打也。扑小击也。那罗此云力。即角力戏。彩画其身。缘幢倒掷。种种变现。幻术之类。以上诸人。礼乐之家。尚有耻于纲常。出俗道者。宁无亏于篇聚。吾党当龙象之权。理合庄重。翔而后集可也。

　　△四远恶人。

　　又不亲近旃陀罗(至)则为说法无所希望。

　　旃陀罗。此云屠子。亦云严帜。谓帜然造业。而自严饰也。白虎通云。四时之畋。总名为猎。易曰。以佃以渔。注云。取兽曰畋。取鱼曰渔。此等皆有杀害之心。名恶律仪。亲近者令人无慈。如是人来。当为善巧说法。回其杀害之心。不可希望利养也。

　　△五远二乘。

　　又不亲近求声闻(至)随宜说法无所希求。

　　二乘之人。沉空滞寂。不发大心。近之者令远菩提。西方三乘人不杂居。故云或来。既未受大化。不妨顺其小志。随宜而说。亦不可有希求之心。

　　△六远欲想。

　　文殊师利又菩萨(至)不与小女处女寡女等共语。

　　欲想能杀菩提心。深防欲之过患。故戒之。尚不起想。况复形交。或有染其形容姿态。须以九想治之。处女未嫁之称。寡女无夫之谓。女非法器。难为主伴之交。授受不亲。庶免桑间之刺。不生欲想。乃临事之大节。不与共语。斯避讥之细行。不乐见者。不见可欲。使心不乱也。

　　△七远不男。

　　亦复不近五种不男之人以为亲厚。

　　不男坏乱菩提心故。五者。谓生犍妒变半也。生者。从生已来便无。犍者。以刀去其势。妒者。见他行淫方起。变者。遇男变女。遇女变男。半者。半月能男。半月不能男也。五不女者。谓螺筋鼓角脉也。

　　△八远危害。

　　不独入他家若有因缘须独入时但一心念佛。

　　昔阿难问佛。如来灭后。见女人云何。佛言。勿相见。设相见。勿共语。当专心念佛。

　　△九远讥嫌。

　　若为女人说法不露齿笑(至)犹不亲厚况复余事。

　　露齿笑。现胸臆。增他不善心故。为女说法。当避讥嫌。尚不宜亲厚。况复余事乎。

　　△十远畜养。

　　不乐畜年少弟子沙弥小儿亦不乐与同师。

　　沙弥初入佛法。多存俗情。畜养易致扰恼。所谓严训乏慈。宽待失教。是皆烦于心。同学无规箴之益。所谓和则疑其狎。切则恶其猜。是皆扰于念。不畜不近。风节自高也。先明远竟。

　　△次明近。

　　常好坐禅在于闲处(至)是名初亲近处。

　　前离十种恼乱。即戒。今坐禅是定。远离喧杂。念念与实相相应。故云修摄其心。是名一句。总结。

　　△二明理行。

　　复次菩萨摩诃萨(至)是名菩萨摩诃萨第二亲近处。

　　此即慧也。上近处以戒定为体。此以观智为体。远俗尘而戒行精严。敛游念而湛寂斯生。定力既深。智光灼发。三学备矣。六度是修。为正身之妙行。乃成佛之枢要也。观一切法空者。谓修安乐行之菩萨。从正定心中。起观照慧。观察世出世间。一切三科七大。生死涅槃。种种当体真净。不受一尘。故云空。即第一义空也。如实相者。以一切众生心境诸法。皆同诸佛所证实相。十如平等。无动无坏。离妄缘故。不颠倒者。即度一切苦危。远离颠倒。乃实相之用也。不动者。观江河竞注而不流。了知见随缘不变。乃实相之体也。不退者。众生分上实未曾退。真如随缘不减也。不转者。诸佛分上实不曾转。真如随净不增也。不颠倒。正见也。不动转。真知也。见不颠倒。诸法有无亦不分别。心无动转。摄心不动如须弥山。菩萨具正知正见。故如是观一切法也。如虚下喻也。标定虚空无性。言说不及。不生下。释上虚空无生出起名相等性。则诠示不及也。观虚空过去无所有之生性。故不生。察虚空现在无所有之出性。故不出。究虚空未来无所有之起性。故不起。三际皆无。一空独存。空无定名。壅则成色。通则成空也。亦无定相。方器则方。圆器则圆也。实无所有一定之性。诠说不及。故言语道断也。实相理境。亦如是观。实相体中。亦无所有之性。故是法不可示。言辞相寂灭。以过去不生。现在不出。未来不起。三际不迁故。察实相之无名。无生佛之假名。究实相之无相。无生死涅槃等相。故云实无所有也。无量无边者。虚空不可穷极。是实相之广大也。无碍无障者。虚空不可分辩。是实相之通达也。虚空如是。实相如是。一切诸法性自寂灭。何言说之可及哉。凡可说者。但从因缘而有。颠倒而生。故有一切言说。当知不从缘有。不从倒生。竟不可说。故云一切语言道断也。盖心体本寂。相待成摇。由见颠倒。则法有生有起。故心有动有转。若舟行而岸移也。能如实相而观。于心不动不转。于法不生不起。若风止而波澄也。心法一也。倒心观之则妄境纷拏。实相观之。则真境自寂。修安乐行者。常乐如是而观一切诸法如实相者。是名菩萨第二亲近处也。

　　△二偈颂。有二十八行三句。分二。初二十三行。颂上长行。二五行三句。结明行成。初又二。初十五行。颂二处事行。

　　尔时世尊欲重宣此义而说偈言。

　　若有菩萨于后恶世(至)以此二处能安乐说。

　　无怖畏心。即上住忍辱地心不惊也。增上者。谓于最上人法生慢。未得谓得之类。三藏者。佛在波罗柰。最初为陈如等说修多罗藏。又在罗阅祗。最初为须那提说毗尼藏。又在毗舍离猕猴池测。最初为䟦耆子说阿毗昙藏。即小乘三藏也。习近小乘。妨弘大法。故须远之。名字者。谓假名罗汉。非实证也。求现灭度者。欲速取证。非大法器。故弘大法者。不得亲近。不希望者。古有未尝为利说一句法。未尝因法受一毫财。方可谓之不希望也。屠杀也。分割其肉曰屠。脍细切肉也。贩者买贱而卖贵也。炫者卖也。此等皆非清净之行。故宜远之。入里乞食者。杂阿含云。有一羊。往粪聚饱食还群。贡高自倨。比丘亦然。得四事供养已。起染着想。不知出要。毁蔑他人。我得彼不得故。是为羊比丘乞食。若师子王。遇大兽即啖。不味不着。得小兽即啖。不鄙不薄。比丘亦然。得四事供养已。不起染着心。自知出要。无增减心。是名师子比丘乞食。又比丘未得食前。应念为修道故。补饥疮故。既得食已。为报施恩。念道不辍。宝云经云。乞食应作四分。一分奉同梵行。一分与丐人。一分施鬼神。一分自食。

　　△二八行。颂二处理行。分二。先二行半。颂行处理行。

　　又复不行上中下法(至)是则名为菩萨行处。

　　上中下三乘也。问。中下应不行。上是一乘。菩萨所当行者。今云不行。更行何法。答。即此一乘更无别法。言不行者。非竟不修一乘之意。谓修而无修。行而无行。若实有所行之法当情。即有能行之人在心。物我成。是非起。患难生。而安乐丧矣。有为世间法。故不实。无为出世间法。故实。实相本自绝言不可分别等。此颂又复于法无所行等也。不得二句。谓不得于诸法上生妄知见。当起正知见也。以理融之。无一切差别等相。法法皆同一法故也。

　　△次五行半。颂近处理行。

　　一切诸法空无所有(至)常住一相是名近处。

　　颂上观一切法空等文。无有二句。即真如实相。随缘非常。不变非断。不断不常。果生因灭也。一切诸法。本非断常有无等。但以颠倒妄想分别。是有是无等。竟不知不有不无。非实非虚。无生无灭。究竟平等也。在于下。明置心一处。不使入草。如须弥山安住不动。如实相之理观一切法。如虚空常住一相。无差别相也。

　　△二五行三句。结明行成。

　　若有比丘于我灭后(至)能于后世说法华经。

　　由事行成。则外仪无失。由理行成。则内心无滞。故说经无怯弱也。菩萨有时下。释安乐之因。因入静室修禅定。故止于过恶。得人无我。外则不损。因正忆念修智慧。故离诸取着。得法无我。内无颠倒。心安不怯。故安乐也。初法。即正身也。身安乐行竟。

　　△二口安乐行。有长行偈颂。长行分二。先标章。

　　又文殊师利如来灭后(至)应住安乐行。

　　标口安乐也。

　　△次释行法。分二。初明止行。

　　若口宣说若读经时(至)又亦不生怨嫌之心。

　　若口下。不说过。问。人有何过。经有何过。答。经有大乘小乘。人有大机小机。以乘对机。随宜难解。经有显性废权立实之过。破相隐实开权之过。人有执理不信渐修之过。执事不信顿悟之过。苟性相双融。经有何过。事理无碍。人有何过。若说有过。则恼乱其听受之人。非口安乐。故戒之。亦不下。不轻慢。言弘经者不可倚恃法华之圆。而轻蔑偏权之法师也。佛尚以异方便。助圆实之正道。后世弘经。岂可轻慢权小。须顺佛意。将护物机。故戒之。不说下。不叹毁。先不说一切人。盖受质二仪。天然之性。未尝不全。血气之情。未尝不偏。夫人之恶闻其失。故不谈人短。好誉者必善毁。故不称人长。善齐物者。不齐而齐之。则无物不齐矣。次别举声闻。此等根性不定。若赞二乘之美。令彼退大取小。若毁二乘之恶。令其小大俱失。所以毁赞都不应也。大论云。自赞。自毁。赞他。毁他。如是四法。智者不为。何以故。自赞者是贡幻人。自毁者是妖惑人。赞他者是谄佞人。毁他者是谗贼人。一有于此。非口安乐矣。又亦下。不怨嫌。若谓其所承之人。及所秉之法。妨害我道。即是怨心。若谓其人法鄙劣。即是嫌心。安乐行人。为弘大典。将护小行。怨嫌俱舍。方名正行。心机一动。声说即发。杜说过之源。故不生心。

　　△二明观行。

　　善修如是安乐心故(至)令得一切种智。

　　善修如是。承上不说过乃至不怨嫌。心无所著。必不执大而轻小。但随顺物情。不逆其意。有所难问。不以小乘济度。但以大乘训导。有二意。若见其无大机而为说小。但令得方便小益。若不见其无大机而为说小。则妨其大缘。但为说大。无二之咎。又小乘但知行布。不识圆融。难问虽多。凡圣依正之法。不出十对。一迷悟乖角难。二事理相违难。三权实未明难。四体用不合难。五性相隔碍难。六心境分别难。七智行参差难。八修证浅深难。九因果各别难。十生佛尊卑难。若未明此十对归一实相者。悉是小乘。设有此难。就其心之易明而引导之。或问一而十难皆通。令彼一言醒悟。回小入大。趋造菩提种智也。

　　△二偈颂。有十六行半。分二。初十一行半。颂上长行。二五行。结明行成。初又二。先七行半。颂止行。

　　尔时世尊欲重宣此义而说偈言。

　　菩萨常乐安隐说法(至)离诸忧恼慈心说法。

　　欲口安乐必说法。欲说法必择地。升座。澡浴。着衣。内外一如。然后随问而说。随义而答。皆使发心入道也。懒惰妨勇猛。懈怠妨精进。忧恼妨安乐。菩萨慈心说法。方能离诸障碍。上约止。今约行。故不详对上文。

　　△次四行颂观行。

　　昼夜常说无上道教(至)是则大利安乐供养。

　　说无上道。颂但以大乘解说。但念成佛。令众成佛。颂一切种智。是则大利。其利有五。一昼夜无间说。显法体常恒益。二缘喻无量说。显妙用无穷益。三咸令欢喜说。显慈悲广大益。四不望四事说。显成就四德益。五自他成佛说。显佛慧平等益。

　　△二五行结明行成。

　　我灭度后若有比丘(至)算数譬喻说不能尽。

　　心无等。内无过恶则外难不生。及骂等。详持品偈。智者下。内有善法所以行成。其人下格量。口安乐行竟。

　　△三意安乐行。有长行偈颂。长行分二。先标章。

　　又文殊师利菩萨摩诃萨(至)受持读诵斯经典者。

　　标意安乐也。

　　△次释行法。分三。初释止行。

　　无怀嫉妒谄诳之心(至)亦不应戏论诸法有所诤竞。

　　无怀下。不嫉谄。嫉者殉自名利。不耐他荣。妒忌为性。谄者为罔他故。矫设形仪。险曲为性。诳者为获供养。矫现有德。诡诈为性。小随之三。嫉妒违慈悲之心。谄诳乖智慧之道。非自行之法。若智慧被障。将何上求佛道。若慈悲有妨。将何下化众生。菩萨修意安乐行者。须戒之也。亦勿下。不轻骂。倚圆行而呵责权行。故云轻骂。倚圆教之长。求权教之短。退彼学佛道者之善根。故戒之也。若比丘下。不恼乱。疑悔者。疑其所得之非。悔其所失之大。所以下。征释。去道失智之意。厌生死懒化导。名懈怠。悲华经云。二乘为懈怠人也。又亦下。不诤竞。颠倒分别诸法有无等。名戏论诤竞。以上皆意地微细邪行。故止之。遗教经云。种种戏论。其心则乱。虽复出家。犹不得脱。是故比丘当须舍离也。

　　△二明观行。

　　当于一切众生(至)乃至深爱法者亦不为多说。

　　十二类生。都纳在吾恻隐之心。愍其沉迷。运悲思济。舍我其谁乎。慈父者。我之四十二位功德。尽在如来范围之内。檃括规正。舍如来又其谁乎。大师者。菩萨之道。皆我之成法。文殊成我智。普贤成我行。非观音不成我普门之德。舍净藏孰能与我转邪之益乎。当深心恭敬。集彼十方群贤之法。成我一身之道。非师而何哉。平等者无党心之私。顺法者乃称理之谈。不多不少者。量其机之利钝。不为多说者。贵不失人亦不失言也。爱法多说。心不平等。意岂安乐。

　　△三结行成。

　　文殊师利是菩萨摩诃萨(至)恭敬尊重赞叹。

　　意既安乐。说是经时。一切诸难。何以加焉。故云无能恼乱。得好同学者。我以贤党人。人亦以贤党我。所谓朋自远来也。得众听者。内德自充。必征信于人。人皆我从矣。所谓德不孤也。听则学我所持之道。持则咏我所诵之德。诵则思我所说之义。说则传我之道。书则笔之于文。自书人书。供养赞叹。行成感报。如是。

　　△二偈颂。有六行。分三。初二行颂止行。

　　尔时世尊欲重宣此义而说偈言。

　　若欲说是经当舍嫉恚慢(至)云汝不得佛。

　　质则朴素。直不偏此。苟能实践。则言行不枉。何谄诳之有。直乃入道之基。故常修之。不轻下。颂上可知。

　　△二三行颂观行。

　　是佛子说法常柔和能忍(至)说法无障碍。

　　忍为四行之宗。故文中每举。修慈下恭上平等之行。能破憍慢。行质直柔和忍辱之道。故无障碍之难也。

　　△三一行颂行成。

　　第三法如是智者应守护一心安乐行无量众所敬。

　　智者守口如瓶。防意如城。护机如子。敬佛如父。一心安乐。三业清净。能行是道。孰不爱敬哉。意安乐行竟。

　　△四誓愿安乐行。有长行偈颂。长行分二。初明行法。二叹经法。初又分三。初标章。

　　又文殊师利菩萨摩诃萨(至)有持是法华经者。

　　标誓愿安乐行也。四行标章。五种法师互举。

　　△二释行法。

　　于在家出家人中(至)引之令得住是法中。

　　在家出家者。四众也。四众虽有僧俗之别。同在三界之中。皆以苦为乐。安乐行菩萨。于此众中。应生大慈之心。先拔出三界分段之苦。与其三乘圣所称赞之之乐。非菩萨者。不发大心。二乘人也。虽有声缘之别。同出三界。皆以乐为苦。菩萨于二乘中。应生大悲之心。拔出变易生死之苦。与一乘诸佛智慧之乐。应作下。坚固愿力也。则为大失者。以众生具有智慧德相。小圣以小智为足。有如来宝藏而不能得。有广大威神而不能用。故云大失。此句总标。下释三失。如来随宜说法。权智也。谓三乘之法。不得已而随机敷演。实非本怀。二乘不解。执为实证。不求胜进。大失一也。不闻不知不觉者。不解一乘实相也。一乘妙法。实为二乘所说。由不闻是经。是决了声闻法。则不知如来但为教菩萨事。亦不觉自己所证非究竟灭。大失二也。不问不信不解者。谓不知先三后一说法之仪式也。由不问此三乘法。是方便逐机之谈。则不信此一乘法是平等佛慧人皆有分。而不解如来出现大事开示悟入佛知见故。大失三也。其人下。正发誓愿。谓三失之人。虽不问三乘是诸佛方便。不信一乘是众生等有。不解是经为彼所说。彼虽如是。我当起大慈悲而度脱之。得菩提。上求也。随在何地。下化也。谓彼虽无意求妙法。随彼在何地位。人天令出三界。二乘令入一乘。皆以如来自在神力。无量智慧力。引之令得住是一乘平等妙法之中。究竟得一切种智之果也。

　　△三结行成。又二。先明行成无过。

　　文殊师利是菩萨摩诃萨(至)说是法时无有过失。

　　由誓愿安乐。则无嫉恚懈怠谄曲。诸过失也。

　　△次明行成利益。

　　常为比丘比丘尼(至)现在诸佛神力所护故。

　　常为下。有大慈悲。故大众悦服。四事供养也。虚空下。行与法胜。故诸天归向。尊法敬人也。凡有问难。必有折挫。得其卫护。则正念不失。说必投机。皆得欢喜也。所以下征释。显三世佛皆护此经。不但诸天侍护也。

　　△二叹经法。分二。初法说。

　　文殊师利是法华经(至)何况得见受持读诵。

　　昔未显说。故昔不得闻。无量国中者。约处则边邦下里。不闻不见。约时四十年前。无量土中。久默斯要也。何况下。显今日得闻。

　　△二喻说。分二。初不与珠喻。喻昔未显说。二与珠喻。喻今日得闻。初又二。先喻说。

　　文殊师利譬如强力(至)王诸眷属必大惊怪。

　　喻有六。譬如下。威伏诸国喻。俱舍云。南洲人寿八万岁时。有轮王出。人寿减损。众恶渐盛。故佛出。金轮旋转应导。威伏一切。名转轮王。具说有四。若刹帝利种。受灌顶王位。于十五日。斋戒之时。东方忽有金轮宝现。其轮千辐。具足毂辋。舒妙光明。来应王所。此王定是金轮王。余三例知。四王威定诸方。亦有差别。慈恩云。金轮望风顺化。银轮遣使方降。铜轮威镇乃服。铁轮奋戈始定。今以轮王喻如来。有禅定智慧。故云强力。轮王为正统之主。握六龙以象干。参七凤以膺鼎。帝心简在。作百世之君师。四海一人。当万民之父母。故云圣王。威伏诸国者。喻阴处界等境。乃文乃武。大彰赫奕之风。来享来王。坐受玉帛之贡。乃轮王之威伏也。得法国土王于三界。说法教化。降伏烦恼诸魔。乃如来之威伏也。而诸下。小王不顺喻。小王乃傍僭之主。方命虐民。喻诸烦恼五阴等魔。未得无漏智慧调伏。名不顺命。时转下。起兵往伐喻。鸣鼓声罪曰讨伐。种钟兵者。七贤中所修方法为前军。初二果所修方法为次军。三四果所修方法为后军。所破者三毒等分八万四千之寇仇。能破者八万四千法门之官兵。王见下。有功欢喜喻。喻佛见众生修进断惑有功。亦大欢喜也。随功下。随功赏赐喻。田即三昧。宅即智慧。聚落城邑。喻四果。衣服喻惭忍善法。严身具。喻助道善法。种种七宝。即七觉支。象马车乘。即尽智无生智。奴婢即神通。得有漏善法。如人民。即七贤位也。小乘破见思有微功。佛随其精进功能。而赐诸禅定等。唯髻下。不与珠喻。髻喻权。珠喻实。言髻中明珠有。实为权所隐也。在顶上者。极果所宗也。有出分段生死之机。为小功勋。有出变易生死之机。为大功勋。未有大功。忽赐髻珠。诸眷惊怪。喻众生大机未动。忽说此经。二乘疑惑。菩萨惊怪也。所谓轮王之宝。不落余人之手也。

　　△二法合。

　　文殊师利如来亦复如是(至)而不为说是法华经。

　　次第合上六喻。如来下。合威伏诸国喻。而诸下。合小王不顺喻。如来下。合起兵往伐喻。王有象马车步种种之兵。佛有贤圣诸将。小乘初果为贤。二三四为圣。又初果为圣者。拣前凡位故。大乘住行向为贤。十地为圣。其有下。合有功欢喜喻。于四下。合随功赏赐喻。根力即七科中根力。修此根力。不漏落于六道生死。故名无漏。涅槃即小果真空。能防见思之非。御生死之敌。故名城。而不下。合不与珠喻。

　　△二与珠喻。喻今日得闻。分二。先喻说。

　　文殊师利如转轮王(至)不妄与人而今与之。

　　如转下。有大功勋。勤王有补衮之劳。征伐有勘乱之策。喻灭惑有智断之功。进修有大乘之机。故心甚欢喜也。以此下。与珠。四十余年。为权所覆。故云久。解髻即开权。与珠即显实。喻法华开显。久默斯要。秘而不谈。故云不妄与人。

　　△次法合。

　　如来亦复如是(至)乃与汝等而敷演之。

　　如来下。合大功勋。大集经云。知苦坏五阴魔。断集离烦恼魔。证灭离死魔。修道坏天主魔。即欲界主。乐着邪见。憎嫉一切贤圣道法。名天主魔。大功勋者。如来见此贤圣。已除界内烦恼。不为魔网所罩。灭三毒苦。因出三界苦果。破众魔之孽网。得自法性。证自涅槃。故大欢喜也。此法下。合与珠。一切智者。一切法能知能解也。多怨者。如五千退席。犹多怨嫉也。难信者。如中下之机。譬喻因缘方始信解也。于诸说中者。于已说今说当说中为第一也。如彼下。提喻。秘密者。诸佛心宗。如珠在髻中也。最上者。如在王顶也。四十年于生死长夜。守此时机。故云长夜守护也。

　　△二偈颂。有三十七行半。分二。初十四行半。颂上长行。二二十三行。总结行成。初又二。先四行。颂释行法。

　　尔时世尊欲重宣此义而说偈言。

　　常行忍辱哀愍一切(至)为说此法令住其中。

　　初一行。明忍辱哀愍。乃能弘经。下颂上可知。

　　△次十行半。颂叹经法。分二。初四行颂喻说。二六行半颂法合。初又二。先三行。颂不与珠喻。

　　譬如强力转轮之王(至)奴婢财物欢喜赐与。

　　前喻有六。今颂随功赏赐。余皆义含次。

　　△一行颂与珠喻。

　　如有勇健能为难事王解髻中明珠赐之。

　　力能趣实。故云勇健。依理起精进之行。故云能为难事。今佛解权赐实。如王解髻赐珠也。

　　△二六行半。颂法合。分二。初三行半。颂合不与珠喻。

　　如来亦尔为诸法王(至)以大方便说此诸经。

　　虽为法王。于法自在。先以忍辱为涉俗之大力。智慧为自利之宝藏。次以大慈悲心。观机逗教也。受诸一句。世间因果也。欲求一句。出世安乐也。与五阴魔战。破世间果。不受诸苦。与烦恼魔战。灭世间因。不受诸恼也。为是众生。说谛缘种种之法。三乘九部之经。令出三界。而得解脱也。

　　△二三行。颂合与珠喻。

　　既知众生得其力已(至)今正是时为汝等说。

　　其力者。精进力也。不妄开示者。大机未熟也。正是时者。开显时也。对长文可知。

　　△二二十三行。总结行成。分三。初一行半。结劝四行。

　　我灭度后求佛道者(至)应当亲近如是四法。

　　△二二十行半。行成感征。分二。初四行半。明三障感报。二十六行。明梦境征相。初又三。初一行。报障清净。

　　读是经者常无忧恼又无病痛颜色鲜白。

　　此转现报也。转报障者。灭顺现衰恼故。心持咒印。顾盻雄毅。由中达外。理诚然也。

　　△二二句。业障清净。

　　不生贫穷卑贱丑陋。

　　此转生报也。转业障者。灭顺生恶业故。恶业之因。应感恶果。由持经力。转业因而得好果。现在不作贫穷业。未来不生卑贱处也。

　　△三三行。烦恼清净。

　　众生乐见如慕贤圣(至)智慧光明如日之照。

　　此转后报也。转烦恼障者。灭顺后粗报故。众生下。明转贪障。多贪欲者。为人忽慢。障生梵天。今贪欲障转。故人人乐见。不敢忽慢。人人景仰。如慕贤圣。天童给使者。不障生梵天也。刀杖下。明转瞋障。瞋如刀箭。瞋似毒药。瞋能恶口。内瞋障转。内之刀杖既舍。则外刀不伤。内之毒药既除。则外毒不害。内瞋既无。不触犯于人。纵欲恶骂。非理枉加。口则闭塞。不能恶骂也。既不为人加害骂辱。则游行之处。无所畏惮。怖障永离。游优自在。故如师子王。智慧下。明转痴障。愚痴能障智慧。今愚痴既转。则智慧灼发。光明如日之照也。

　　△二十六行。明梦境征相。分六。初一行半。梦诸佛说法。

　　若于梦中但见妙事(至)诸比丘众围绕说法。

　　由前四行功成。加以弘经之力。化功归己。果相先彰。故于梦中。见种种妙事。并是未来后报之相。

　　△二一行。梦八部围绕。

　　又见龙神阿修罗等数如恒沙恭敬合掌。

　　△三二句。梦自身说法。

　　自见其身而为说法。

　　△四六行半。梦闻法得记。

　　又见诸佛身相金色(至)亦有四众合掌听法。

　　又见下。见佛放光说法。见身下。闻法欢喜供养得证。佛知下。蒙佛授记。

　　△五一行半。梦修禅见佛。

　　又见自身在山林中(至)深入禅定见十方佛。

　　△六五行。梦八相成道。

　　诸佛身金色百福相庄严(至)如烟尽灯灭。

　　初四句结前起后。又梦下。历见修进成佛始终之行也。诸佛之果。由行以致。安乐行人。先见其相。克果必矣。梦作国王。即降兜率。托阴。降生。三相。舍宫殿五欲。诣道树等。即出家之相。成道必降魔。即成道降魔二相。转法轮。入涅槃。二相如文。畑尽灯灭。喻机尽应灭也。然皆以梦而说者。欲令行人观一切法空。无所有。但以因缘颠倒生。自虽见佛闻法。乃至圆成佛果。皆为梦事。了不可得。无有常住。亦无起灭。常观是相。然后于一切处。得真实安乐行也。

　　△三一行。总结利益。

　　若后恶世中说是第一法是人得大利如上诸功德。

　　上因迹门弟子通经。文殊请问。如来示规四行已竟。

　　妙法莲华经从地涌出品第十五

　　由前安乐四行。能令行人。现生转障。当来成佛。有此胜利。恐人闻是法。无有证据。故假他方菩萨。闻四行之妙。即请娑婆弘经。佛即止之。意显此土自有能修此行之人。故从地涌出。若干等众。唱导之首。以四行立名。证佛言不虚。发事不妄。为使而今而后。谛信无疑。进修有据也。师严道尊。鞠躬祇奉。如来一命。四方奔涌。故言从地涌出。又以人显法。借事明理。以立其名。所言地者。菩萨智所住地。诸佛本所源地。一切诸法寂灭无为。实际理地。言涌出者。一切贤圣。皆以无为法而有差别。不动而变。无为而成。圆彰化育也。又前明所修四行。住忍辱地为宗。今能修之人。若干等众。皆从忍辱地涌出故。文中不许他方者。从门入者不是家珍。从地涌出者。自己胸中流出。方始盖天盖地。此品虽是结前妙行之要。实为破近显远。开本寿量之由致也。

　　△二发本门弟子通经。弥勒腾疑。如来开本寿量。分三。初从地涌出。二弥勒疑问。三如来详答。初中又三。初他土菩萨请命。二如来止他召此。三下方菩萨涌出。且初地土菩萨请命。

　　尔时他方国土诸来菩萨(至)当于此土而广说之。

　　他土菩萨。闻四行功德。发愿住此弘宣。是故请也。

　　△二如来止他召此。

　　尔时佛告诸菩萨摩诃萨众(至)护持读诵广说正经。

　　如来止他有三意。他方菩萨。各有己任。若住此弘经。废彼利益。又他土菩萨。于此土结缘事浅。虽欲弘经。必无巨益。又若许他方不得召下方。下方菩萨不出。近迹不得破。远本不得显。有此义故。止而不许。召下方菩萨亦三。以是我弟子。应弘我法。又结缘深广。必获巨益。又得开近显远。是故止彼召此也。

　　△三下方菩萨涌出。分二。初经家叙相。二赞叹问讯。初又分五。初地裂涌出。

　　佛说是时娑婆世界(至)菩萨摩诃萨同时涌出。

　　地裂者。地下覆本眷属。如迹隐本。今欲开迹显本故地裂以表之。夫圣贤之道。出处有时。地未裂之先。乃潜龙之象。故群贤之道。屈而隐之。既裂之后。乃见龙之象。群贤之道。当申而显之。此隐以处己。显以利物。悲智兼济也。承召而来。如龙吟雾起。虎啸风生之状。故云同时涌出。

　　△二菩萨身相。

　　是诸菩萨身皆金色三十二相无量光明。

　　△三菩萨住处。

　　先尽在此娑婆世界之下此界虚空中住。

　　屈子天问云。何阖而晦。何开而明。角宿未旦。灵曜安藏。周拱辰曰。安藏者。藏于何所也。山海经云。常阳之山。日月所入。穹天论云。日绕辰极。没西而还东。不出入地中。据山海则日藏地中。据穹天则日藏空中也。吾安得凌倒景。骑日月。出入天地。而一扪视乎。晋书天文志云。日昼行地上。夜行地下。苟地不空。日何行焉。是皆不知日月绕须弥也。今准内教。日月在须弥山腰。转照四洲。因娑婆是侧世界。故见日月有上下也。华藏世界。有无量幢。一幢有二十重世界。今娑婆在华藏一幢中。第十三层。涌出之众。在十三层下。十二层上。虚空中住也。晋书虽云地空。不知地下有世界也。又下方者。法性之渊底。玄宗之极地。在下不属此。空中不属彼。非彼非此。住中道也。出此不在上。亦不在此下。不上不下。住在空中。亦中道也。问能修之人。不言别世界。而言此娑婆者。何也。答。娑婆名堪忍。安乐行以堪忍为栖止之地故。问。在此界不在上方在下方空中住者。何也。答。四行以忍为宗。修忍以谦下为本。住下空中者。则谦卑忘我。以无住为空故。

　　△四闻召故来。

　　是诸菩萨闻释迦牟尼佛所说音声从下发来。

　　发来之意。闻命故来。弘法故来。破执故来。显本故来。

　　△五眷属众多。

　　一一菩萨皆是大众(至)算数譬喻所不能知。

　　唱导之首是师也。各将六万恒沙。是六万恒沙之师。一一各将六万恒沙之徒也。此一师有六万恒沙之徒。而六万恒沙之师。所有之徒不可知其数也。此是能况。况将下。是所况。文有八层。皆是前止他召此科中。自有六万恒沙等。等字中之所发出。今所况之众。是六万恒沙首领之外。更有首领。徒众之外。更有徒众。故佛以等字摄之。经家以五万四万。乃至一千一百。一十一弟子等。表而出之。所况之首领。所将之徒众。各各不同。有将五万恒沙眷属者。四万。三万。二万。一万。恒沙眷属者。此一层。徒少师多转过上也。况复乃至一恒沙。至那由他分之一者。此二层。亦师多徒少而过上也。况复千万亿那由他眷属者。此三屠。减其徒而增其师也。况复亿万眷属者。此四层亦减徒而增其师也。况复千万。乃至一万者。此五层。徒少师多也。况复一千。乃至一十者。此六屠。徒少师多也。况复将五四三二一弟子者。此七层。亦徒少师多也。况复单己者。此八层。不领徒众之人。反多于上领徒眷之数也。愈况愈多。弥显无穷无尽。故以七重况复字显出。单己乐远离者。上无佛道可成。下无众生可度。人我双忘。情识都遣。生佛平等。无二无别。故云单己。远离者。离二种生死之行。二种涅槃之行。唯乐常寂灭相。终归于空。故上云虚空中住也。此中以人情往望。谓领六万五万者为多。三二一者为少。单己者只独。若依文推寻。六万五万者为少。单己者为多。下偈云单己独处者。其数转过上。乍观之。有师弟之分。多少之别。细察其人。则后后多于前前之数。详审其行。则后后胜于前前之德。此涌出之来仪甚妙。而经家之行文更巧也。如是等众。从下发来。雍雍肃肃。如水涌云奔。塞满虚空。难以数知。故云如是等所不能知。

　　△二赞叹问讯分五。初海众赞叹。

　　是诸菩萨从地出已(至)百千万亿国土虚空。

　　种种赞法者。或赞多宝愿力弘深。处处听法。或赞本师随机敷演。不生疲劳。或赞分身神通妙用。感应自在故。默然坐者。摄尽今时。全归实际也。四众亦默然者。师资道合。不动纤毫也。五十小劫如半日者。明不思议延促之事。自在神通之力也。令众如半日者。促彼长劫。令其见短也。问。降生皇宫。入灭双林。自始至终。仅八十年。今菩萨赞佛五十小劫。如来默然亦五十小劫。令诸大众如半日。得无大荒唐乎。答。此佛不思议境界。一念即无量劫。无量劫即一念。延促自在。念劫圆融。不可心量测其长短。大经云。过去无量劫。安置未来今。未来无量劫。安置过去世。即长即短。又何疑乎。尔时四众下。即狭而见广也。凡夫肉天二眼。通碍不同。圣人法慧二眼。胜劣各别。任其自力。所见不远。今忽见远者。即如来神力也。遍满虚空者。显菩萨所证。弥法界之真理也。

　　△二上首问讯。

　　是菩萨众中有四导师(至)尔时四大菩萨而说偈言。

　　世尊安乐少病少恼(至)不令世尊生疲劳耶。

　　身乃履践。万行赖修。故正身名上行。口能宣说。无边妙义。故正语名无边行。意无嫉谄。平等说法。故正意为净行。大悲愿力。令众住是法中。故正大悲为安立行。启发法门名之为唱。引接物机名之为导。此四菩萨。乃六万恒沙师中首领。故云唱导之师。少病少恼二句。问如来安乐。已离世间有漏五阴。岂有病恼。盖欲示同人法。顺土常仪。故须问病恼耳。所应度下。问众生易度。身乃载道之器。吉凶忧豫。日用相关。故首问之。众生乃受道之资。道之穷通。盖系乎此。故次问之。偈颂二问。可知。

　　△三佛答安乐。

　　尔时世尊于菩萨大众中(至)得闻是经入于佛慧。

　　先答安乐。次答易度。所以下。征释易度之意。有二是诸下。明根利德厚者。世世已来。常受大化。正显寿量本门所化故。始见我身。即秉华严。入如来慧。果熟易落。此一类众则易度也。除先下。明根钝德。薄者。世世已来。不受大化。乐小求证。为此等人。故须开顿说渐。历前诸教。而调伏之。亦令此人。今闻法华。入于佛慧。所谓诸有所作。常为一事。去来坐立。曾无他事也。

　　△四偈颂随喜。

　　尔时诸大菩萨而说偈言。

　　善哉善哉大雄世尊(至)闻已信行我等随喜。

　　重言善哉者。赞佛权实双用。大小等利也。能问者。身子等三请也。甚深智慧者。三周开示诸法实相也。信行即信解体信。又信作佛时行菩萨行也。又能问四句。起下弥勒请问。开本寿量。我等随喜也。

　　△五如来述叹。

　　尔时世尊赞叹上首(至)汝等能于如来发随喜心。

　　嘉其能发随喜。故重言善哉。正显能于灭后。护持读诵广说此经也。上从地涌出竟。

　　△二弥勒疑问。分二。初此土菩萨疑。二他土菩萨疑。初又二。初长行疑念。

　　尔时弥勒菩萨(至)合掌向佛以偈问曰。

　　弥勒并诸菩萨。所以疑问者。自初寂场已来。至今灵山已往。十方大士来会。虽不可限。我以补处智力。悉知悉见。而于此众不识一人。然我游化十方。觐奉诸佛。所有大众。决所谙知。今就履历之处推之。亦所不识。又彼大士前进。弥勒末学。后不知前。故所不识。又彼大士本实相底。应现十方。所有真应。非弥勒境界。是故不识。又佛托弘经。召诸菩萨。密开寿量。非时众所知。故假弥勒等疑念。以发起耳。时弥勒下。意谓群贤下涌。已骇众心。多劫半日。孰能不怪。八千恒沙菩萨。既惑已然之迹。慈氏以补处之智。欲究所以然之故。故疑迹成颂而请。用释自他之疑也。

　　△二偈颂正问。十九行半。分五。初一行一句。问从所来。

　　无量千万亿大众诸菩萨(至)是从何所来。

　　问发足之处也。意谓黄河九曲。出自昆仑。人行万里。岂无原籍。依正相依。原居何地。

　　△二一行三句。问何缘来。

　　以何因缘集巨身大神通(至)为从何所来。

　　问地涌之由也。凡物之动变。犹关休咎。人之举措。能无谓乎。故云以何因缘集。巨身下。谓地涌之众。容仪挺特。智力异常。众所乐见。故耸动众问也。

　　△三九行叙数无量。

　　一一诸菩萨所将诸眷属(至)犹不能尽知。

　　△四二行问师是谁。

　　是诸大威德精进菩萨众(至)修习何佛道。

　　谁为说法教化者。谓闻思之益。非无所师。开茅塞者其谁乎。谁发心者。谓图南九万。贵在初步。指南者又谁乎。称扬佛法以利他。受持读经以利己。修之习之。非无授受。敢问所宗之师。复是谁乎。所谓师唱谁家曲。宗风嗣阿谁也。

　　△五五行半请答原委。

　　如是诸菩萨神通大智力(至)惟愿决众疑。

　　初二句叹德。住在空中。神力也。种种赞法。智力也。四方下。请答来处。如是涌众。不远而来。必自何处。愿说其国土。当何名乎。我常下。请答因缘。我所经之国。周游亦多。所师所友。会亦不少。如斯之众。曾不识一。忽从地涌。不无因由。惟愿说之。今此下。大众乐闻。是诸菩萨本末因由。不无所自。圣言一举。方释众疑也。

　　△二他土菩萨疑。

　　尔时释迦牟尼分身诸佛(至)汝等自当因是得闻。

　　其佛侍者。即他土菩萨。是分身眷属。横在八方者。与弥勒同疑。俱不知如来本地成佛甚久。于是各各以疑陈于己佛。佛皆抑待弥勒。故云汝等自当因是补处之问。得闻从地涌出之所以也。八方侍者问意。要分身。证成化迹。发起寿量之义。分身不答。意谓此事不轻。世尊一化。未曾显说。因此一问。广显寿量。一代玄秘。在佛自开之耳。弥勒疑问竟。

　　△三如来详答。分二。初诫听。二正答。初又二。初长行。

　　尔时释迦牟尼佛(至)诸佛威猛大势之力。

　　阿逸多是名。此云无能胜。如是大事者。乃开近迹显远本。三世益物。化化不绝之大事也。弥勒为补处之主。不识地涌之众。示此一问。开发诸佛甚深智慧。故双赞善哉以美之。汝等下诫。一心诫勿散乱。被铠诫勿懈怠。精进诫勿退怯。坚固诫勿疑惑。将欲说而先诫者。令其勇猛谛听。闻已信行。不可以意趣幽深。而生疑退也。如来下。明果智。诸佛智慧。甚深无量。人不能知。今借地涌之众。开示寿量。以显如来甚深智慧。故云显发等。始于一光。圆现始终。乃至七宝塔涌。三变云集。是如来今会所作佛事。名为自在神力。今涌无数菩萨。赞叹五十小劫。谓如半日。正显成佛已来。历劫所化因缘。应念自在。故云今欲显发自在神通之力。始于华严。终于法华。中开三乘。今入一乘。但知一生出世本怀。唯为一事。是师子奋迅。今地涌之众。纯是菩萨。皆得一切智。正显如来多劫出世本怀。唯为一事。故云今欲显发师子奋迅之力。而来授记声闻。有数有限。但见四十年中。为人不倦。是威猛大势。今则地涌无量无边。称性无穷。正显如来度生不息如大将威猛。故云今欲显发威猛大势之力。若发下品之意。自在神力者。即方便现涅槃。而实不灭度。令颠倒众生。虽近而不见。此过去益物也。师子奋迅者。即每自作是念。以何令众生。得入无上慧。速成就佛身。此现在益物也。威猛大势者。即亿载阿僧祇。常说法教化。无数亿众生。令入于佛道。此未来益物也。今欲宣示如此大事。故从地涌出。无数菩萨也。

　　△二偈颂。

　　尔时世尊欲重宣此义而说偈言。

　　当精进一心我欲说此事(至)汝等一心听。

　　当精进下。诫也。佛智下。颂果智也。信为道元。生之可以入道。善为道资。忍之可以成果。疑惧者。疑其所化之迹。惧其所成之大也。佛无下。诫听诚言。所谓日月堕落。须弥倾动。诸佛实言。无有异也。

　　△二正答。分二。初略开近显远。二广开近显远。初又二初开近显远。二因疑更请。初有长行偈颂。长行又二。初答师弟。

　　尔时世尊说此偈已(至)调伏其心令发道意。

　　由我教化。调伏其心。由我开导。令发道意。此答谁为说法教化。从谁发心之问。

　　△二答处所。

　　此诸菩萨皆于是娑婆(至)一心精进求无上慧。

　　此界即下方也。此答愿说所从国土名号之问。于诸下。赞地涌之德。半满之教。精练于胸中。堂奥之宗。默识于言外。故云通利。正忆念者。推穷寻逐。惟念实相也。性分之学。贵于自得。不贵人知。故不乐在众。贵得于心。不贵于辞佞。故不乐多说。贵乎内全。不贵于外为。故常乐静处。所谓真知生于恬静。妄惑起于世务。欲修正智。要须静处以宅身也。造道之要。不容玩怠。故云勤行精进。废寝忘食。不知其劳。故云未曾休息。亦不下。释住下方空中之意。人多滞着。天住净福。不依人天。表住中道义空也。常乐下。志求佛智。法乃教道。慧乃证道。教为证因。证乃教果。二者相资。故须并举耳。

　　△二偈颂。有八行半。分二。初五行半。颂长行。

　　尔时世尊欲重宣此义而说偈言。

　　阿逸汝当知是诸大菩萨(至)其心无所畏。

　　当知下。颂答师弟。依止下。颂答处所。志念下。颂叹德。金石之心。遇难益精。曰坚固。念兹在兹。克果是期。曰勤求。此自利也。说种下。利他。应机说法。纵横不一。曰种种。依言释意。皆契玄机。曰妙法。风云之辩。应物无私。曰无畏。二利之德。悲智相导。沤和般若。其在斯乎。

　　△二三行动执生疑。

　　我于伽耶城菩提树下坐(至)教化是等众。

　　此亦答前本末因缘也。此中文似近迹。实指远本。我今下。正敦信。久远二字。应下尘点劫前成道。甚大久远之文。略开近显远。正指此也。

　　△二因疑更请。有长行偈颂。长行分二。初疑念。

　　尔时弥勒菩萨摩诃萨(至)三藐三菩提。

　　弥勒等既闻菩提树下。乃教化之。又闻久远教化等。由此故动执生疑也。

　　△二陈请。分二。先法说。次喻说。初又三。初执近疑远。

　　即白佛言世尊(至)当成阿耨多罗三藐三菩提。

　　此疑成道近所化甚多也。为太子时者。佛为护明。补居兜率。驾香象日轮。托阴王宫。于四月八日。从摩夜右胁而生。名悉达太子也。伽耶此云山城。去菩提场约二十里。西域记云。城甚险固。城西南五六里。至伽耶山。溪谷杳冥。峰峦危险。印土俗呼为灵山也。云何于少时等者。观耕夫而厌浮世。游四门以求出家。参鹿豕而居木石。荫觉树而成道果。提谓睹金人而受戒。陈如闻正法以还真。方等般若已来。日居月诸。仅过四十余年。今地涌之众。德业恢宏。数过恒沙。佛之功德势力教化如是等。以时校功。难可易知。且嘉禾蒙春。秀实事由渐成。智者入道。因果理岂躐等。云何少时作莫大之佛事。化如许之多众。成无上菩提哉。

　　△二执远疑近。

　　世尊此大菩萨众(至)成就菩萨道常修梵行。

　　此疑所化多众行位深妙也。斯等下。植因非浅。以修行必经多劫。发心定非一佛。时长行远。道果始就。岂少时之可及哉。问。弥勒既不知其数。又不识一人。云何得知久植善根耶。答。正由不知不识。并由佛叹住处奇绝。故疑此等菩萨。岂近成道所化。必于久远无量佛所。植诸善根。成就梵行也。

　　△三结其难信。

　　世尊如此之事世所难信。

　　事近于诬。理涉于诞。反覆推征。疑信何决。举世不信。拒而击佛。令必有答也。

　　△二喻说。分二。先喻说。

　　譬如有人色美发黑(至)生育我等是事难信。

　　譬如下。喻上成道近意。其百下。喻上所化多意。是事一句。结其难信。如次喻上三科。当仁之道。理不容于姑息。矜式之闲。事不宜于激抗。故微婉其辞。借喻申情。刮膜欲待也。色美发黑。总在年少。比如来是父。指百岁人。比地涌是子。如来阐化甚近。地漏成德既久。化近迹久。理不相当。其犹二十五父而百岁子也。必言二十五及百岁者。取其少犹未壮。老又过耄。益见相违。恐是异姓。故言生育。生则体之所从遗。育则身之所从长。等言付业家庭之事。足显天性之不妄矣。古人以喻释喻。谓父服还年之药。貌同二十五岁。虽老而少也。子不服药。形如百岁。虽少而老也。若知药力。不疑子父。不知者怪之。合云。如来横服垂迹之药。示伽耶始生。诸菩萨直论本地。久发道迹。今住不退。若佛与佛。决所谙知。自下不达。不得不疑。故结云是事难信。以父老子少。天下之大经。容何议焉。今子老父少。人道之变常。孰能不疑。此弥勒迷寿量之远因。执伽耶之近迹也。

　　△次法合。分三。初合成道近喻。

　　佛亦如是得道已来其实未久。

　　△二合化多喻。

　　而此大众诸菩萨等(至)一切世间甚为希有。

　　此言菩萨久种善根。非止伽耶发心也。毕法性三昧为善入。谓穷法性故。首楞严为善出。能现威仪故。二十五王为善住。如王安国故。又胜进道为善入。无间道为善出。解脱道为善住也。具四弘辩。故云巧于问答。超七方便。故云人中之宝。

　　△三合难信请答。又三。初举佛语。

　　今日世尊方云得佛道时(至)乃能作此大功德事。

　　今日下。举佛言。世尊下。显疑也。

　　△二明请意。

　　我等虽复信佛随宜所说(至)而起破法罪业因缘。

　　我等下。明为现在。弥勒意谓。现在见闻。我虽未达。信佛随宜说法。变常不一。曲成物性。各有攸当也。然诸下。明为未来。今之请问。正为未来新发意等。善根未熟。逆耳之谈。多不允谐。反致其咎也。

　　△三正请答。

　　唯然世尊愿为解说(至)闻此事已亦不生疑。

　　唯然者。确定之辞。定前二段之意。希决现未之疑也。

　　△二偈颂。有十四行。分二。先五行颂法说。

　　尔时弥勒菩萨欲重宣此义而说偈言。

　　佛昔从释种出家近伽耶(至)如实分别说。

　　佛昔等。颂执近疑远。释种者。出其氏族。乃师子颊王之胄。白净王之储也。此诸下。颂执远疑近。事应今时。理游劫外。如莲华在水。香洁不染也。云何下。颂结其难信。

　　△次九行。颂喻说。分二。初二行。颂喻说。

　　譬如少壮人年始二十五(至)举世所不信。

　　△二七行。颂法合。又三。初二句。颂合成道近喻。

　　世尊亦如是得道来甚近。

　　△二三行半。颂合所化多喻。

　　是诸菩萨等志固无怯弱(至)于下空中住。

　　△三三行颂合难信请答。

　　我等从佛闻于此事无疑(至)而住不退地。

　　我等二句。颂信佛随宜所说。愿佛下。颂未来不信破法罪业。愿今下。颂正请答。上略开近显远已竟。

　　妙法莲华经如来寿量品第十六

　　由佛说弘经。能修之人。从地涌出。是佛所化。弥勒腾疑。故世尊自说寿量。竭尽本怀。以显本迹之妙。有二意。一此经初说无量义经。方便智慧无量。譬喻善巧无量。药草法雨无量。化城劫数无量。宝塔分身无量。地涌菩萨无量。悉是应化门头事。然未明法身慧命平等无量也。故此品谈寿命无量。以显如来本在尘点劫先。成道已竟。由此方知如来从无量劫。现无量身。入无量土。演无量法。化无量众。皆是方便。岂止伽耶出家。菩提成道。为方便哉。二前宝塔品云。如来不久当入涅槃。恐人生断灭之见。故下说医师一喻。发明本末究竟。平等法身。本无生灭。其寿量宁有数量哉。寿量者。诠量也。诠量十方三世诸佛之功德故。今正诠量本地三佛功德。故曰如来寿量。如来者。非因非果。有佛无佛。性相常然。法身如来也。乘如实道。来成正觉。报身如来也。处处示成正觉。转妙法轮。应身如来也。毗卢遮那。此云遍一切处。法身也。卢舍那。此云净满。报身也。释迦牟尼。此云能仁寂默。应身也。此三不一不异。非纵非横。假名如来故。寿量者。即论三如来寿量也。法身非寿非不寿。无始亦无终。故以理为命。文云。非实非虚。非如非异。此诠法身寿量。报身一得永得。有始无终。故以智慧为命。文云。我智力如是。慧光照无量。寿命无量劫。久修业所得。此诠报身寿量。应身示同生灭。有始有终。故以机缘为命。文云。数数现生。数数现灭。此诠应身寿量。又须知法身非量非无量。报身金刚喻前则有量。金刚定后则无量。应身随缘则有量。应用不断则无量也。佛本无身无寿。随顺世间。而论三身三寿。此品正轮报身寿量。智慧上冥下契。三身义具。三身功德。悉是本时。尘劫道树。先久成就。名之为本。中间今日。寂灭道场。名之为迹。非本无以垂迹。非迹无以显本。互古今而无生灭之期。迈始终而无修天之限。自本而迹。无量即量。自迹而本。量即无量。三身无碍。本迹圆融。命非一异之别。量出有无之表。尘点喻其无始。医师喻其无终。始终既无。量绝对待。方称如来之寿量也。

　　△二广开近显远。分二。先诫信。次正答。初又三。初三诫。

　　尔时佛告诸菩萨(至)汝等当信解如来诚谛之语。

　　将欲开近迹而显远本。故先诫信。佛旨严谕为诫。众机领受为信。必三诫者。显本寿量。奇特大事。殷勤珍重也。汝等当信解等者。不疑近成曰信。明了远本曰解。诚是忠诚。谛是审实。昔为众生。方便说三。随他意语。非告诚实。今法华开显。随自意语。不欺于物。言则诣真。故云诚谛之语。菩萨既奉诚诫。不敢致疑。闻必取信。信受诚言也。

　　△二三请。

　　是时菩萨大众弥勒为首(至)如是三白已。

　　如来既垂三诫。机众乃申三请。三请之殷。如渴思饮。如饥思食。仰金錍而刮膜。希玉杖以拨云。净信生焉。

　　△三重请重诫。

　　复言惟愿说之(至)而告之言汝等谛听。

　　既申三请之后。复言惟愿等。乃成四请。既垂三诫之后。复告谛听。乃成四诫。

　　△次正答。有长行偈颂长行分二。先法说。次喻说。初又二。初三世益物。二总结不虚。初又二。初明过去益物。二明现在益物。初又分二。初出执近之情。

　　如来秘密神通之力(至)得阿耨多罗三藐三菩提。

　　一身即三身为秘。三身即一身为密。又昔所未说为秘。唯佛自知为密。神通力。乃三身之用。神是天然不动之理。即法身也。通是无壅不思议慧。即报身也。力是干用自在。即应身也。一切下。出执近之情。佛于三世等有三身。于诸数中。秘之不传。故一切天人修罗。皆谓今佛始于道树。得此三身。故执近以疑远耳。

　　△二明破近显远。分二。初显远举喻。二过去益物。初又二。初正明显远。

　　然善男子我实成佛已来(至)百千万亿那由他劫。

　　成佛者。因果两圆。始本一致。位极群贤之上。名标三觉之尊。无量等者。显道越众中。非世数可比。德游物外。岂代谢可论哉。上文诚谛之诚。即为此也。如来既说成佛久远。则伽耶近成之执即破矣。

　　△二举喻格量。又三。初举喻难问。

　　譬如五百千万亿(至)可得思惟校计知其数不。

　　那由他云万亿。阿僧祇云无数。诸经说数多。以不可说尘沙为喻。今经喻寿命长远。以若干世界。抹为尘。过若干世界下一尘。明下尘之界已不可说。况不下尘之界。宁当可说。下尘不下尘之界。尚不可说。下尘不下尘世界之尘。岂可说耶。下文云。成佛已来。复过于此。又宁可说耶。于意下。难问。

　　△二答其难知。

　　弥勒菩萨等俱白佛言(至)如是诸世界无量无边。

　　文中举三人不知。阿惟越致。此云不退转地。

　　△三合显长远。

　　尔时佛告大菩萨众(至)那由他阿僧祇劫。

　　△二过去益物。分三。初益物之处。二拂迹中疑。三正明益物。且初益物之处。

　　自从是来我常在此(至)阿僧祇国导利众生。

　　上举喻中既言成佛甚久。未审久居何处。故云常在此土。及余国土。然此娑婆。即本应身所居之土。今日迹居不移于本。但今昔时异。见烧者谓近。照本者达远。故下文云。大火所烧时。我此土安隐。常在灵鹫山。及余诸住处。岂离伽耶别求常寂。非常寂外别有娑婆世界。亦于下。显益物处广多。

　　△二佛迹中疑。

　　诸善男子于是中间(至)如是皆以方便分别。

　　昔见诸教所说。处处行因不同。即疑因。又见处处得记不同。即是疑果。如此行因得记。皆不知是果后方便。故生疑也。中间者。以尘点劫前为始。尽未来际为终。于此两楹。悉名中间。今指然灯佛时行因。即拂因疑。又指然灯授记及入涅槃。即拂果疑。如此因果。非复一条。皆成方便。非实说之。故名拂疑。前三句举事。后一句为拂也。又复一句。言其中间示化及涅槃也。如是一句。于昔教所说。行因得果。皆是方便分别。故此一句为拂疑也。又既言然灯佛等。则行因得记之事。该在等字之中。又复一句。即今经唱灭。悉是方便。

　　△三正明益物。又二。先明感应。

　　诸善男子若有众生(至)诸根利钝随所应度。

　　至我所者。即是过去众生顿渐两机。冥扣法身也。佛眼观者。即久已成佛。佛眼照机。无有差谬。起胜劣两应而利益之。信等即五根也。慧即了因。余即缘因。此二善各有利钝。五乘随机应度。而现形声二益也。

　　△次明施化。

　　处处自说名字不同(至)能令众生发欢喜心。

　　处处下。形益也。横论即昔日十方国土。竖论即过去中间之处处行因国土也。名字不同者。形既现矣。则有名字。因名召体。机有大小。形有胜劣。劣是劣应。被小机。胜是胜应。被大机。此约示现佛法界身。名字不同也。若现九法界身。无量无边。可以意得。年纪大小者。此明寿命长短。大即胜应。小即劣应。劣应现寿有量。胜应现寿无量。寿命不同。名字不同。现身亦异。此皆随所应度而利益之。亦复等者。佛在世间。不生难遭之想。言入涅槃。令其恋慕渴仰而得解脱。所请应灭度者即现灭度也。又以下。声益也。小身短寿。说于渐教。故云种种方便。大身长寿。说于顿教。故云说微妙法。又一乘大法。众生无机。以种种演说。即先权后实意也。能令等。四悉施化。二益随机。投其所好。故得利益发欢喜心也。过去益物竟。

　　△二明现在益物。分二。初明机感。

　　诸善男子如来见诸众生乐于小法德薄垢重者。

　　如来见者。即佛眼照也。乐小法。即所见之机。贪于二十五有。即人天机。贪着涅槃求自解脱。即二乘机。乐于渐次。迂回佛道。即菩萨机。此等皆名乐小。德薄者。缘了二善。功用微劣。垢重者。见思二惑。未能伏断。此约迹论乐小。若约本论。乐闻出释宫近成之小。不乐闻长远久成之大也。此等小心。非始今日。若先乐大。佛即不说始成。说始成者。皆为乐小法耳。

　　△二明应化。分二。先非生现生。次非灭现灭。初又二。初明非生现生。

　　为是人说我少出家(至)令入佛道作如是说。

　　为乐小者。迹现于生。说少出家。苦行得果也。然我下。明本实不生。若斯者。如上喻。我成佛来。甚大久远。岂今日始生始成哉。问。既非实生。何故现生。答但为乐小垢重者。使得佛道。故作如是说。我少出家等。

　　△二明现生利益。又二。初明益物不虚。

　　诸善男子如来所演经典(至)诸所言说皆实不虚。

　　说即声益。示即形益。说己身者。如说过去王子。国王。不轻。皆我身也。说他身者。如说过去阿私是达多。喜见是药王。过去闻法众生。现在声闻弟子。皆他身也。示己身他身者。如集分身。地涌众多是也。示己事他事者。示自己修行成佛事。弟子修行成佛事。自己说法度生事。弟子说法度生事也。诸所二句。结言说不虚。虽偏据声益。声必兼形故。

　　△二征释不虚。又二。初照理不虚。

　　所以者何如来如实知见(至)如来明见无有错谬。

　　如实知见者。即是实智如理而照三界之实。实无三界之因相也。无有生死者。无有二种生死之苦果也。若退出者。有五住集名退。有二死果名出。结上二句因果也。亦无在世等者。亦无在生死之世。及入涅槃之灭。此二俱灭。故云亦无。非实虚者。非于灭度之实。非于生死之虚也。非如异者。非于出世之真如。非于世间之隔异。以六道众生见三界为异。异即有也。三乘见三界为如。如即空也。佛见三界非如非异。双照如异。即中道也。不如三界等者。如同也。佛具权实二智。必不同彼二种三界。凡小所见三界之相也。如斯一句。束上诸句。唯佛实智照之。亦是随自意语。亦是说示己身之事。所谓无因果。无生死。无退出。无生灭。无实虚。无如异。实际理中。一法叵得。大品云。第一义中。无所分别者此也。如来实智虽无分别。不妨权智即同三界之见。虽无二死。随他说有二死。虽无退出。随他说有退出。虽无生灭。随他说有在世有得灭者。虽无实而说涅槃之实。虽无虚而说三界之虚。虽无真谛之如。而说有如。虽无三界之异。而说有异。同于三界见于三界。皆是随他意语。说示他身事也。文中唯实智照实。今增明权智现权。显如来二智明审。形声两益。皆实不虚。无有错谬。即不虚也。

　　△二称机不虚。

　　以诸众生有种种性(至)所作佛事未曾暂废。

　　性即根性。根性不一。随机演说。为人益也。欲即乐欲。乐欲不一。随欲设化。世界益也。行者操修。所修之行有障须除。对治益也。忆想即相似解。因有善根。故乐欲。乐欲故修行。修行故得相似解。随其忆想之解。更为说法。令得入理。第一义益也。习以成性。何先性而后欲耶。因有本日根性。能起今日乐欲。如有烦恼。故有五阴。复因五阴。更有烦恼。性欲亦尔。众生性欲等。种种差别。令生善根。故以若干等也。所作二句。随根说法。皆令入佛知见。不为人天二乘小事。故云佛事。若一人独得灭度。余人不得者。佛事即为有废。岂云真实不虚。今七方便咸入一实。所以得云皆实不虚。佛事无暂废也。上非生现生竟。

　　△二非灭现灭。分二。初非灭现。灭二现灭利益。初又二。初本实不灭。

　　如是我成佛已来(至)今犹未尽复倍上数。

　　如是下。明果位常住。成佛是果。甚大久远是常。常故不灭。既不灭。益至未来。故寄此四字。明未来益物也。诸善下。举因况果。以明常住。本行菩萨道者。若取大通威音然灯等为本。皆是迹中之本也。要取五百千万亿那由他阿僧祇三千大千之微尘。过五百千万亿那由他阿僧祇国。乃下一尘。尽尘着国。复为微尘。一尘一劫。成佛已来。复过于此。溯推其源。本初发心之际。行菩萨道为本也。本行菩萨道时。所感因寿。尚自未尽。已倍上无量阿僧祇数。况果寿乎。故知以不尽之因寿。况不尽之果寿。以明因果俱常也。

　　△二迹中唱灭。

　　然今非实灭度(至)如来以是方便教化众生。

　　迹中三身。并有非灭唱灭之义。法身非灭唱灭者。如净名云。法本不生。故无可灭。即法身不灭意。又云。是寂灭义。即唱灭也。报身非灭唱灭者。谁有智慧。谁有烦恼。而言智慧能破。即报身非灭意。众生未了。闻此便谓是佛。而生憍恣。不复修道。故复唱言。道能灭惑。即唱灭也。应身非灭唱灭者。应是法报之用。体既不灭。用岂有穷。即应身非灭意。但为众生常见憍恣。故唱云。我于中夜当取灭度。即唱灭也。如来下。结非灭现灭。方便教化。

　　△二现灭利益。又二。初不灭众生有损。二唱灭于物有益。初又二。先不灭有损。

　　所以者何若佛久住于世(至)入于忆想妄见网中。

　　如上薄德乐小之人。见佛常住。不种善根。贫穷下贱。不生二善。不断二恶。不灭常在。无益有损也。五欲即思惑。忆想即见惑。由此垢重。故须唱灭也。

　　△二释有损意。

　　若见如来常在不灭(至)不能生难遭之想恭敬之心。

　　若见佛常在世便起憍怠。故有损。不生难遭恭敬。故无益。憍恣即增见惑。厌怠即生思惑。不生想。即不能生见谛解。故不能断见。不恭敬。不能生思惟道。故不能断思。为是义故。宜应现灭也。又闻三佛不灭。悉有憍恣义。闻法身不灭者。便谓一如无二如。由是生于憍心上慢。言一切烦恼。本自不生。今亦无灭。何须修道。即便恣情放逸。为是唱言。法身是寂灭义。闻报身不灭者。便谓一切众生即涅槃相。涅槃相即烦恼相。由是复起慢恣。不复修善。懈怠放逸。为是唱言。报身智慧能灭烦恼。闻应身不灭者。便谓佛大慈悲。常覆护我。由是复起憍恣。贪着弊欲。怀厌怠心。不种善根。为是唱言。我今当入涅槃。众生闻此唱灭。便于三佛生难遭想恭敬心也。

　　△二唱灭于物有益。又二。初叹佛难值。

　　是故如来以方便说比丘当知诸佛出世难可值遇。

　　诸佛难值遇者。众生乐小法。见思障重。闻三身不灭。则不修道。故难得契会于佛也。

　　△二征释难值。

　　所以者何诸薄德人(至)虽不实灭而言灭度。

　　若见三佛。其人多善少恶。不为斯人唱灭。是人见佛常在灵山也。或不见佛者。其人障重善轻。为说三佛难遇也。众生闻之。便作是念。三佛虽复非生非灭。必须生善灭恶。乃得证见。此事不易。故云难遭。心怀下。现灭无损有益也。是故下。总结非灭现灭。上三世益物已竟。

　　△二总结不虚。

　　又善男子诸佛如来法皆如是为度众生皆实不虚。

　　诸佛出世。先三后一。开近显远。三世益物。法皆如是。为度众生。说本来常住。又复示现涅槃。无非以佛寿命。示悟众生。皆实不虚也。上法说竟。

　　△二喻说。分二。先喻说。次法合。初又二。初良医治子喻。喻三世应化所宜。二治子实益喻。喻三世利物不虚。初又分三。初医师远行喻。喻过去益物。二还已复去喻。喻现在应化。三寻后来归喻。喻未来应化。初又二。初喻应化。二喻现灭。初又二。先喻应化。

　　譬如良医智慧聪达明练方药善治众病。

　　此喻我以佛眼观。有能应之智也。良善也。医有庸时名良之别。佛未出世。外道众苦之行。不得禅定。不能断结。如世之庸医也。二乘断见思。证有余。治一两种有缘者。如世之时医也。渐教菩萨。虽能治病。不能一时遍治一切病。如世之名医也。此三虽能疗病。所治不遍。不得喻如来。唯良医善能应病与药。一时遍治一切病。喻如来随机说法。广度一切众生也。智慧聪达者。喻佛实智甚深无量也。明练方药者。喻佛权智难解难入也。教如医方。理如妙药。如来内有三达洞照。五眼圆明。妙得药性。外识一切众生起病之根源。说十二部教法药方。遍治众生种种性欲行想分别烦恼众病也。如来说法。原为治病。若众生无病。如来亦不说法也。

　　△次喻机感。

　　其人多诸子息若十二十乃至百数。

　　其人喻佛也。多子息等者。十喻菩萨。二十喻二乘。百数喻十类众生。言受化少。不受化多也。子义有三。一正因子。就一切众生。皆具正因佛性。即是佛子。故云其中众生悉是吾子。今文多诸子息是也。二缘因子。如王子覆讲。闻法生解起行。资助了因之解。开发正因之性。在昔结缘。并属缘因也。三了因子。即今法华。安住实智中。我定当作佛。从佛口生等。名为真子也。

　　△二喻现灭。

　　以有事缘远至余国。

　　此喻过去应化中现灭也。以此土机尽。彼方缘熟。此土应灭。彼土现生。故云有事缘至余国也。医师远行喻喻过去益物竟。

　　△二还已复去喻。喻现在应化。又二。初喻机感。

　　诸子于后饮他毒药药发闷乱宛转于地。

　　此喻机应相关。见诸众生。德薄垢重。于佛灭后。乐着邪师之法。故云于后饮他毒药也。不知出世要道。故云闷乱。堕于三界。轮转诸趣。故云宛转于地。

　　△二喻应化又二。初非生现生。二非灭现灭。初又二。初喻形声二益。二喻利益不虚。初又二。先明形益。

　　是时其父还来归家(至)愿见救疗更赐寿命。

　　还来归家者。喻佛复应生此土。正是形益。非生现生也。言受邪法。名为饮毒。失不失者。贪着三界五欲。失先所种三乘善根。不成大小机感。佛为是人非灭唱灭也。又虽着五欲。而不失三乘善根。有大小机感。佛为是人非生现生也。遥见者。佛出世时。众生亦见佛身。但为见思障却五分。不得奉觐法身。故云遥见。见闻佛出。皆有喜敬之事。故云欢喜拜跪。善安下。求救之辞。例诸梵王之偈。

　　△次明声益。

　　父见子等苦恼如是(至)速除苦恼无复众患。

　　诸经方者。十二部教也。药草即教中所诠八万法门也。从佛出十二部。即顿药草也。出九部。即渐药草也。色喻戒。戒防身口。事相粗显故。香喻定。功德妙香。熏一切故。味喻慧。能得理味故。空三昧如捣。无相三昧如筛。无作三昧如合。一一三昧。具戒定慧。以此法说与众生修行。故云与子令服。而作下。劝服法药。因服他毒。则苦患日增。服此法药。则苦患速除矣。

　　△二喻利益不虚。

　　其诸子中不失心者(至)即便服之病尽除愈。

　　既不失心。有三乘机感。一秉法药。病皆除愈。其利益岂虚妄哉。非生现生竟。

　　△二非灭现灭。分二。初不久应死喻。二诸子醒悟喻。初又二。先明唱灭之由。

　　余失心者见其父来(至)如是好药而不肯服。

　　此现灭之由。由众生德薄。见佛常在世间。但增憍恣。而不修行。即不肯服药也。所以下。征释。父作下。愍众颠倒。不求正法也。

　　△次正唱应死喻。

　　我今当设方便(至)遣使还告汝父已死。

　　我今二句。喻佛住世有损。现灭有益也。即作下。喻现灭。化期将竟。故云衰老。死时已至者。当入涅槃也。佛虽灭度。留经教住世。故云良药在此。复至他国者。即此方现灭。他方现生也。遣使等者。四依菩萨。语众生言。佛已灭度。但留此法。我今宣说汝。当受行也。后世若无四依。传述经法。众生岂能自知。故四依菩萨。即如来遣使也。

　　△二诸子醒悟喻。又二。初现灭利益。

　　是时诸子闻父背丧(至)今者舍我远丧他国。

　　诸子因知父丧。方能醒悟。喻如来现灭。众生方始忧恼感念也。

　　△。

　　二未来机感。

　　自惟孤露无复恃怙(至)即取服之毒病皆愈。

　　良由如来灭后。众生醒悟。服药修行。以作因缘。能感未来应化。如遗教云。其未度者。皆悉已作得度因缘。上还已复去喻。喻现在益物竟。

　　△三寻后来归喻。喻未来应化。

　　其父闻子悉已得差寻便来归咸使见之。

　　此喻未来益物也。父闻子差。即成能感之机。咸使见之。是起未来之应。方将形声二益也。此中得差之言。不全断惑。但有三乘之机。不论断与不断。皆名得差。上良医治子喻。喻三世应化所宜竟。

　　△二治子实益喻。喻三世益物不虚。

　　诸善男子于意云何(至)虚妄罪不不也世尊。

　　良医为治狂子。实在言死。如来为度众生。非灭现灭。事似虚妄。利益弘深。故云颇有等。不也一句。直答不虚。假死而救将死之毒。斯须之权。真良医哉。圣人之心。以百姓为心。益物之道。有经有权。无可不可。但于众生有益。何法而不可施乎。是知示生示灭之大权。皆是曲顺时机。岂虚妄哉。上喻说竟。

　　△次法合。

　　佛言我亦如是(至)亦无有能如法说我虚妄过者。

　　成佛已来。已经尘劫。为诸众生。方便言灭。本实不生。处处现生。本实不灭。处处现灭。三世益物。化化不绝。真实不虚。故云亦无有能等。长行竟。

　　△二偈颂。有二十五行半。分二。初二十行半。颂法说。二五行。颂喻说。初又二。初十九行半。颂三世益物。二一行。颂皆实不虚。初又分三。初四行。颂过去益物。二五行。颂现在益物。三十行半。颂未来益物。且初四行。颂过去益物。

　　尔时世尊欲重宣此义而说偈言。

　　自我得佛来所经诸劫数(至)虽近而不见。

　　自我下。颂成道已久。补注云。百生千。千生万。万生亿。亿生兆。兆生京。京生秭。秭生垓。垓生壤。壤生沟。沟生涧。涧生正。正生载也。常说下。颂中间益物。自从是来。常说法教化。既云常说。奚啻水流风动。即至尽未来际。尘说刹说也。为度下。颂住处。昔日娑婆。即今日忍土。众生秽邦。即诸佛净域。无古无今。故云常住于此。虽常住于此。而众生不见者。颠倒障隔也。

　　△二五行。颂现在益物。分二。初三行。颂非生现生。

　　众见我灭度广供养舍利(至)常在此不灭。

　　众见下。明机感。以供养渴仰。心意柔软。苦刻精勤。欲见如来也。时我下。明现生。令彼见灵山一会未散。即告言。我常在此说法。实不灭也。

　　△二二行。颂非灭现灭。

　　以方便力故现有灭不灭(至)但谓我灭度。

　　众生渴恋。故现生。憍恣怠逸。又复现灭。皆以方便。有灭不灭。本何生灭也。为应余国。此土现灭。于彼说法。汝等不闻不知。谓我实灭度耳。

　　△三十行半。颂未来益物。上长文但寄常住不灭四字。今偈广出。分四。初一行半。未来机感。

　　我见诸众生没在于苦恼(至)乃出为说法。

　　因众生渴仰。故出世现身。因度苦恼。复为说法。

　　△二四行明常住不灭。

　　神通力如是于阿僧祇劫(至)散佛及大众。

　　灵鹫。指实报土也。余住处。指方便有余土。即上余国。报土即他受用土。若据常在之言。即自受用土。若据宝庄严之言。即本时他受用土也。他受用者。即他报身所居之土。名实报土。属事也。他报是胜应身。从机感见。故名他报。自受用者。即自受用所。居之土。名常寂光。属理也。他报即智慧。文云。久修业所得。慧光照无量也。劫火洞然。大千俱坏。众生土也。此土安隐不坏。诸佛土也。常寂乃大寂灭之场。大安乐之乡。故云此土安隐。天人下。十圣三贤。总持禅观。天鼓无问自说。天华贤圣因行。可思。

　　△三二行。明不见因缘。

　　我净土不毁而众见烧尽(至)不闻三宝名。

　　净土如上三变。忧怖等。如三途山林等。三宝者。四生导首。六趣舟航故。有六。一最初三宝。谓如来。四谛。五人也。二小乘三宝。谓丈六佛。谛缘法。果向僧也。三大乘三宝。谓三身十身佛。二空理等法。三贤十圣僧也。四住持三宝。谓刻绘图形佛。贝叶黄卷法。剃发染衣僧也。五别相三宝。谓法报应化佛。教理智断法。三乘阶次僧也。六一体三宝。谓真如觉了佛。全体轨持法。事理和合僧也。大方便经云。三宝为所归。以救护为义。如有罪人。投向异国。以求救护。异国王言。汝来无畏。莫出我境。莫违我教。必相救护。众生亦尔。系属于魔。有生死罪。归向三宝。以求教护。若诚心三宝。更无异向。不违佛教。魔王邪恶。无如之何。

　　△四三行。得见因缘。

　　诸有修功德柔和质直者(至)久修业所得。

　　诸修功德者。以缘了二因具足。则得见。实报土他报身。为此等说寿无量。五浊垢重者。为说难值。久久乃见。我智下。结。智慧寿命。无量无数。皆久远修诸行业之所报得也。上颂三世益物竟。

　　△次一行颂皆实不虚。

　　汝等有智者勿于此生疑当断令永尽佛语实不虚。

　　旧疑当断。新疑勿生。如来诚谛之语。皆不虚也。

　　△二五行。颂喻说。又二。初一行。颂喻说。

　　如医善方便为治狂子故实在而言死无能说虚妄。

　　长行既广。今颂略点。

　　△二四行。颂法合。

　　我亦为世父救诸苦患者(至)速成就佛身。

　　我亦下。颂合三世益物。每自下。足成上义。谓常作是意。以何等法。令诸众生。得无上慧。速成佛身也。大章第三悟佛知见已竟。

　　妙法莲华经分别功德品第十七

　　此品至常不轻。四品为入佛知见。由前佛说寿命长远。三世益物。化化不绝。法会大众。已悟法身常住。不生不灭。又闻净土不毁。众见劫尽。以了三界唯心。不离当处。到此生灭情忘。净秽见泯。深心信解。妙悟已极。个个入佛知见。有证入解入之别。故如来与之分别焉。下随喜一品。亦是解入之余。所得功德。殊胜无比。一念随喜尚然。况五种法师。所以继下又明法师功德。六根清净。内外庄严。此但明证入之法。不轻一品。引自往昔之事。正显能证入之人。以劝当来进修。故此四品为入佛知见。甄别行位。疏通闻证。谓之分。造道证性。浅深不同。谓之别。地涌过去弟子。灵山现在弟子。闻寿命长远。得种种益。谓之功德。群贤闻法。默识心融。龙蛇莫辨。彼此相蒙。佛为分别称扬。则物色自分。如剖璞出玉。博沙见金。有如是人。如是法。机教两妙。故天人兴供。庆法庆人也。

　　△大章第四入佛知见。文有四品。分三。初明证解功德。二明持经根净。三显能证之人。初又二。先明证入。次明解入。初有长行偈颂。长行分三。初经家叙益。

　　尔时大会闻佛说寿命(至)阿僧祗众生得大饶益。

　　寿命如是。指上一品。三世益物。非生现生。非灭现灭。真实不虚等。无量下。总标得益之众。

　　△二如来分别。分三。初入道功德。二得果功德。三发心功德。且初入道功德。

　　于时世尊告弥勒菩萨摩诃萨(至)能转清净法轮。

　　此中人数有多小不一。所证有浅深不同。如来三达洞照。皆实不虚也。每条先举人数。次明所证。闻佛寿量。了无生灭。顿悟自心。即获无生法忍。此忍不同楞严三渐后之忍。彼是实教次第修进之位。此是圆教顿入圣道之悟。即准仁王五忍中。第四无生忍也。证此理时。了诸法空寂。不见少法生灭。忍可于心。故云无生法忍。此得七地八地功德。下偈或住不退地。是颂此忍也。文义双持。得大总持。诸余总持。自此而出。故名为门。此得陀罗尼。乃五地难胜之功德也。乐说无碍。左右逢源。诲人不倦兼法义词。此得无碍辩。乃九地善慧之功德也。转破无明。显出性德。于一切法返本还源。方便度生。逆顺自在。故云百千等。乃得十地法云之功德也。转不退法。迥超二乘。方便利生。无复退转。亦是八地功德。修证不无。染污不得。即离心垢。顿圆净戒。故能转清净法轮。此得二地离垢之功德也。

　　△二得果功德。

　　复有小千国土(至)当得阿耨多罗三藐三菩提。

　　八生当得菩提者。超入圣位。如生佛家之生。非出没生死之生也。言八生者。谓闻佛寿量之法。即超入四地功德。取妙觉之位有八。故下偈云。余各八生在。当得成佛道是也。四生当得者。即超入八地功德。取妙觉之位有四生也。三生当得者。即超入九地功德。取妙觉之位有三生也。二生当得者。即超入十地功德。取妙觉之位有二生也。一生当得者。即超入等觉。取妙觉之位。一生直入也。故曰余有一生在。当成一切智也。如来寿量。是本觉不坏之实相。即前如是大果报。种种性相义。我及十方佛。乃能知是事。至上品和盘托出。彻底掀翻。无复余蕴。故有如许等众。悟入实相。随根各证。而如来与之分别。问。古以信住行向次第配释。今不用者。何也。答。一此经圆顿大教。本无位次。一超直入不论利钝。闻即悟证。虽有浅深。皆是顿超。非渐次修进故。二灵山大会。无有凡材。闻此妙法。即得授记。超入圣位故。三得益之人。乃地涌之众。皆是尘点劫前。所化所修。岂有三贤十信之类。文云菩萨身金色。具三十二相。已具佛德矣。

　　△三发心功德。

　　复有八世界(至)皆发阿耨多罗三藐三菩提心。

　　如许众生。闻即娑婆而显华藏。就堪忍以明净土。即今时而显远本。就三身以明寿量。故各发正因心。同求正觉果也。如来分别竟。

　　△三时众供养。

　　佛说是诸菩萨摩诃萨(至)歌无量颂赞叹诸佛。

　　时众闻深远法。得大饶益。故献种种供养也。事论。当佛分别已竟。虚空雨香雨华。供养三佛。大众。天鼓音声深远。天衣缨络垂下。执盖际天。妙音赞佛。俨然华藏世界。主伴重重。亦是借事显理。从性空中发四种因行。上契三身果佛。下遍九界因人也。幡者转义。盖者覆义。表智断番番转。慈悲番番覆。高下浅深。不失次第。际于梵天者。表菩萨闻法顿证。邻于极果也。

　　△二偈颂。有十九行。分二。初十一行颂如来分别。

　　尔时弥勒菩萨从座而起(至)合掌向佛而说偈言。

　　佛说希有法昔所未曾闻(至)如虚空无边。

　　世尊说长文。弥勒说偈颂。以世尊是现在果佛。弥勒是未来因佛。子承父业。父作子述。同条共贯。接拍成令。师资成办利益故。佛说下。颂大会蒙益。无数下。颂入道功德。复小千下。颂得果功德。随数生成佛者。随四四三三二二生。入妙觉而得成佛也。如是一行。结上顿悟渐证等众。闻佛寿命长远之妙法。三身清净之果报。各得证入无量无边清净法身。当得修证无漏无为圆满报身。亦得应用非生非灭千倍化身。故曰得无量等。复有下。颂发心功德。世尊下一行。总结利益弘广。

　　△次八行颂时众供养。

　　雨天曼陀罗摩诃曼陀罗(至)以助无上心。

　　如鸟一句。状上香华之乱坠也。如是种种下。时众饶益。具善发心也。上证入竟。

　　△二明解入。分二。初明理在解入。二明未来解入。初又分四。初一念信解。二略解言趣。三广为人说。四深信解相。初有长行偈颂。长行分三。初标举其人。

　　尔时佛告弥勒菩萨(至)乃至能生一念信解。

　　无疑曰信。信本成寿量。明了曰解。解法身常住。谓随所闻处。豁尔开明。无有挂碍也。

　　△二格量功德。又三。初标德无量。

　　所得功德无有限量。

　　△二举格量本。

　　若有善男子善女人(至)除般若波罗蜜。

　　举前五度为格量本也。般若是智慧。即一念信解。故除之。檀云布施。尸罗云戒。羼提云忍。毗黎耶云精进。禅云静虑。此五非是彼岸。由此勤求无上菩提。故亦是彼岸也。

　　△三格量多少。

　　以是功德比前功德(至)乃至算数譬喻所不能知。

　　一念信解功德。比上长时行五度之功德。不及其一者。五度之福有限。而信解之智无量故也。

　　△三结明不退。

　　若善男子善女人(至)三菩提退者无有是处。

　　闻寿量功德。自外而资。一念信解。自内而熏。所以于佛果菩提不退也。

　　△二偈颂。有十九行半。分三。初十四行。颂格量功德。

　　尔时世尊欲重宣此义而说偈言。

　　若人求佛慧于八十万亿(至)其福为如此。

　　若人下。颂为求佛果。行前五度也。于是下。明檀度。若复下。明戒度。若复下。明忍度。若复下。明进度。又于下。明禅度。是人下。结上五度功德。有善下。格量多少。

　　△二四行。颂结明不退。

　　其有诸菩萨无量劫行道(至)说寿亦如是。

　　无量劫行道者。久修诸度也。愿我下。起慈悲愿也。既闻长寿。一念信解。愿同如来说法寿命等。于佛果菩提。岂有退转。

　　△三一行半深心信解。

　　若有深心者清净而质直(至)于此无有疑。

　　深心。谓穷理不二。质直。谓始终一揆。多闻生信。随义演说。一念信解。功等久行。深心信解。能有疑乎。

　　△二略解言趣。分二。初标举其人。

　　又阿逸多若有闻佛寿命长远解其言趣。

　　前但一念信解。不能为人演说。今此少为人说。所闻义趣故。

　　△二格量功德。

　　是人所得功德无有限量能起如来无上之慧。

　　闻本寿量。少为他说。说法之力。能起如来无上之慧。功德宁有限量。

　　△三广为人说。又二。初况举人相。

　　何况广闻是经(至)香油苏灯供养经卷。

　　广闻广解。广为他说。广修供养。令他亦尔。

　　△二格量功德。

　　是人功德无量无边能生一切种智。

　　能以一种智。知一切诸佛道法。知一切众生因种。广为人说。非具佛慧不能也。

　　△四深信解相。又二。初举示其人。

　　阿逸多若善男子(至)闻我说寿命长远深心信解。

　　深心者。拣前一念信解也。

　　△二极显观成。

　　则为见佛常在耆阇崛山(至)当知是为深信解相。

　　见佛等。有余土相也。又见等。实报土相也。若有下。结其深解。当知如来常在灵山说法。忍土本来平坦。唯开示悟入佛知见者。则能见此境界。一切众生。无明深厚。谄曲浊心。故不能见。昔智者大师。见此一会。可为深信解相矣。现在解入竟。

　　△二明未来解入。分二。初五种持经功德。二格量随喜功德。初有长行偈颂。长行分五。初直起随喜。

　　又复如来灭后(至)当知已为深信解相。

　　随者随顺。喜者喜悦。谓如来灭后。从善友处。闻此妙经。直起随喜心。毫无拂逆。不生毁訾也。当知一句。判定深解。言灭后闻经。起随喜者。即同现在闻经。深信观成也。此科但标人相。至下品方校功德。又上科但明观成。不曾校量。下品校随喜功德。亦即校深信解相功德也。

　　△二加自受持。分二。初况举人相。

　　何况读诵受持之者斯人则为顶戴如来。

　　以上随喜。况出受持之人也。顶戴者。此经是如来全身。若专心诵持。则为顶戴义也。

　　△二格量功德。

　　阿逸多是善男子(至)千万亿劫作是供养已。

　　不须下标。所以下征释。经是能诠。如塔能盛。故不须起事相塔。实相是所诠。即法身舍利。故不须安生身舍利。经文能容第一义僧。专心诵持。即供养僧。故不须供养相从僧。云相从者。以从佛有法。从法有僧故。则为下。明供养舍利起塔。但专持诵此经。即是于无量劫。作种种供养舍利也。

　　△三加他受持。分二。初标举人相。

　　阿逸多若我灭后(至)若自书若教人书。

　　上但自诵持。今复教他人。受持书写也。

　　△二格量功德。

　　则为起立僧坊(至)及造僧坊供养众僧。

　　则为下。明教他受持书写。就是起僧坊殿堂。种种供养我及僧也。多罗亦云贝多罗。此翻岸形。如此方棕榈。直而且高。极高者长八九尺。果熟赤色。大如石榴。人多食之。有云。一多罗树高七仞。七尺为一仞。是则树高四十九尺。西域记云。南印建那补罗国北不远。有多罗林。三十余里。其叶长广。其色光润。诸国书写。莫不采用。八表八正道。园林表总持。浴池表解脱。大涅槃为禅窟。忍为衣服。法喜为饮食。是故下。结显。

　　△四兼行六度。分二。初况举人相。

　　况复有人能持是经(至)忍辱精进一心智慧。

　　其人持经为正。于六度亦行。但未全备。为兼也。

　　△二格量功德。

　　其德最胜无量无边(至)疾至一切种智。

　　先标德胜。次喻。后合。十方虚空。有三不思议。一过去无始不思议。二现在广大不思议。三未来究竟不思议。疾至一句。明近佛果也。

　　△五备行六度。分二。初标举人相。

　　若人读诵受持是经(至)利根智慧善答问难。

　　若人下。明自利利他。供养赞叹说法也。复能下。备行六度。清净持戒者。五篇轻重无违犯也。柔和者。忍度也。志念等禅度也。精进等进度也。利根等。智度也。此中起塔供养。为人说法。施度也。

　　△二格量功德。

　　阿逸多若我灭后(至)皆应供养如佛之塔。

　　如来于树下成等正觉。是悟此妙法也。今行人持诵此经。已趣成道之场。已近无上菩提。已坐道树之下也。问。古判五品。今何不尔。答。兼行六度。疾至种智。备行六度。道树成觉。五品尚在凡位。若得是功德。未审三贤十圣。更修何行。得何功德。坐何道场。成何果觉耶。岂未来男女等。皆贤圣耶。但格量功德。欲人末世弘经。不论贤圣。岂局凡品。是善下四仪之处应起塔。一切供养如佛之塔。长行竟。

　　△二偈颂。有十九行半。分四。初五行半。颂加自受持。

　　尔时世尊欲重宣此义而说偈言。

　　若我灭度后能奉持此经(至)具足诸供养。

　　△二三行。颂加他受持。

　　若能持此经则如佛现在(至)种种皆严好。

　　慈恩云。栴檀树似白杨。其质凉冷。蛇多附之。大经云。摩罗耶山出之。涂身入火不烧。正法念云。北洲有高山。山峰如牛头。山中有此香。故名牛头栴檀。若诸天与修罗战。为刀所伤。以此涂之即愈。故翻与药。

　　△三三行颂兼行六度。

　　若有信解心受持读诵书(至)其福亦如是。

　　须曼具云须曼那。又云苏摩那。此云善摄意华。其色黄白。极香。树高三四尺。下垂如盖。瞻卜此云黄华。小而极香。阿提目多伽。此云善思惟。草华也。形如大麻。赤华青叶。子堪为油。亦堪为香。

　　△四八行颂备行六度。

　　况复持此经兼布施持戒(至)经行及坐卧。

　　生心如佛者。所谓若有能持则持佛身。又具如上之德。决定成佛故也。法胜人尊。践履之处。皆植福之地。故当种种供养。佛子下。明所住之处。则为有佛之意。上五种持经功德已竟。

　　妙法莲华经大成卷第七
卍新纂续藏经第 32 册 No. 0619 法华经大成


　　妙法莲华经大成卷第八

　　金台即山居后学　大义　集

　　妙法莲华经随喜功德品第十八

　　由前分别持经功德。已为殊胜。未尽其极。此品以一念随喜功德校量。方为极则也。又上品直起随喜科中。但举人相。至此方明功德。显一念随喜之功德尚然。况受持读诵者哉。随非用意在先。乃不期而遇。随其所闻也。喜者非但形色。乃心悦诚服也。功者行之所趣。即一念随喜之功。德者功之所归。即行随喜之功。所得福报之德也。谓如来灭后。有人偶至法会。见人说法。一入耳根。毫无违逆。不生毁訾。随喜于心。能生欢喜。名自利之随喜。随其所闻。喜为人说。名利他之随喜也。又前八部诸天。见身子授记。生随喜心。即得授记。地涌菩萨。闻如来度生之事。亦生随喜。即得付嘱。此由如来说法。色心业胜。易生随喜也。若如来灭后。后五百岁。虽有说经之人。或解行未能相应。或典章尚乏稽古。因人轻法。易生毁訾。随喜实难。此随喜功德。所以必校量也。

　　△二格量随喜功德。分二。初弥勒请问。

　　尔时弥勒菩萨摩诃萨(至)而说偈言。

　　世尊灭度后其有闻是经若能随喜者为得几所福。

　　弥勒意谓。前来受持读诵。具行六度者。既有如上功德。如来灭后。闻是经者。生喜信受。义理染神。舞蹈之庆。发于天然。一念随喜。岂无功德。故云得几所福。

　　△二如来垂答。有长行偈颂。长行分二。初明随喜能说功德。二明听法劝人功德。初分四。初展转相教。

　　尔时佛告弥勒菩萨(至)如是展转至第五十。

　　先标四众。内摄人天三乘。归依三宝者。及余智者。乃未归三宝之人也。或治世名贤。隐士高流。好闲野叟。旁门异道。故云余智。若长若幼。若男若女。或有意来法会。或无心到讲堂。或听一章一段。一句一偈。直起好乐之心。故云闻经随喜已。从法会出。遇处相传。随力所能。为人演说者。标猥褺之处。以况法会之精严。听众非诚。以况深信之随喜。在法会时。其说处辉煌俨焕。而说者临之以庄。具四辩之弘宣。详而文也。其听者视之以诚。摄一心之谛审。精而思也。至洁者僧坊闲地。至陋者聚落田里。或都城县邑。华街柳巷。乡党闾阎。猥亵之处。其说者或弟男子侄。随力演说。其听者或父母宗亲。人事杂乱。校法会之详文精思。犹云泥之隔也。是诸人等。展转至第五十人者。此标第二辈闻经。转教至第五十辈。方为校量也。诸人等。即前父母宗亲等人也。闻已随喜者。是在僧坊田里处。闻最初从法会出之人随力演说而闻已。亦随喜于心。喜为人说。复行转教第三之余人也。此诸余人闻已。心生欢喜。又复转教四辈五辈。展转相传。至一十二十。乃至最后第五十人。其中说听之人。或高僧名士。良朋善友。或黄童白叟。愚夫愚妇。其间相传之处。或茶坊酒肆。旅店游场。或豆棚菜园。樵径渔舟。如斯展转相传。渐传渐远。至第五十人。人愈卑而处愈猥。说愈乖而听愈淡。尚得向下如是功德。况最初在法会中。诚意之精勤。信力之坚固。岂第五十人可同日语哉。必以五十为论者。由一念随喜。溪尔开明。与实相相应。断除五阴中五十种恶也。

　　△二举格量本。又三。初诫听许校。二举受施之人。三举能施之人。且初诫听许校。

　　阿逸多其第五十善男子(至)我今说之汝当善听。

　　意谓汝云一念随喜得几所福。姑且不论。如展转相传。第五十人之功德。我今说之。知五十人之功德。则知一念随喜之功德矣。

　　△二举受施之人。

　　若四百万亿阿僧祇世界(至)如是等在众生数者。

　　六趣者。随所作之业趣向六道也。卵唯想生。胎因情有。湿以合感。化以离应也。俱舍云。人旁生具四。地狱及诸天。中有唯化生。鬼通胎化二。若有等。示四生体性及住止之处。有形欲色也。无形无色也。有想空处识处也。无想无所有处也。非有非无者。非识处之有想。非无所有处之无想。即无色第四天也。尔雅云。有足谓之虫。无足谓之豸。二足四足多足。可知。

　　△三举能施之人。

　　有人求福随其所欲(至)皆得自在具八解脱。

　　有人下。随上若干众生所欲出所施之物也。是大下。出行施之时也。作是念下。念其衰老。训以佛法各得道果也。金光明云。法施有五胜利。一者法施兼利自他。财施不尔。二者法施能令出于三界。财施不出欲界。三者法施能净法身。财施唯增色身。四者法施无穷。财施有尽。五者法施能断无明。财施唯伏贪爱。举格量本竟。

　　△三问答显胜。

　　于汝意云何是大施主(至)何况令得阿罗汉果。

　　宁为多不者。谓如许之宇宙。土俗不同。若干之众生。好恶各异。博施济众。圣所病诸。是为难事。是大施主。行惠布德。依正两事。享用之资。馈给不绝。经长年而不厌怠。使天下之遂生若此。复念财施有益于生。不益于死。给于世。不给于道。又训导以法。均证四果。庶免沉溺之患。使天下之复性又若此。所谓先天下之忧而忧。后天下之乐而乐。斯人矣乎。以因推果。所得功德。感报何如。弥勒意谓。桴鼓一接。击重而声洪。鸾镜交涉。形妍而像丽。其人因深果大应若影响。其福无量无边。可涯量哉。但资身之施。德已难尽。况益之于圣道乎。

　　△四正为格量。

　　佛告弥勒我今分明语汝(至)阿僧祇不可得比。

　　不如是等。者以多寡相形。则舆薪安比寸金。贵贱相校。则连城不易尺璧。如是布施。不如闻经一偈。彼以其福。我以其慧。彼有其权。我有其实。即施充满四百万亿世界之诸珍。施有漏也。然一念含裹十虚之深信随喜无涯也。论其教。则偏果岂敌圆因。论其行。则事度安等理度。论其理。则渐明焉同顿悟。论其人。则粗人莫贵妙人。论法施。说十二部经则易。说一乘妙法则难。论法门。则小乘与大乘迥别。如斯校量。彼布施之功狭。而短也。此随喜之德。广而长也。其功德岂算数所能知哉。如是第五十人。况显最初随喜者。字经三写。乌焉成马。况五十人之道听涂说。其处之陋。人之卑。说之讹。听之乖。信之浅。解之谬。尚获如是功德。何况最初法会中亲闻耶。其福胜无比。又何况受持读诵耶。为人解说耶。其福愈校。愈不可穷矣。

　　△一二明听法劝人功德。分四。初自往听经。

　　又阿逸多若人为是经故(至)珍宝辇舆及乘天宫。

　　为是经故往诣僧坊。重道之精昭然。坐立听受。寸诚之心斯显。故转生得自受用之功德也。车马士夫所乘者。象辇王种所乘者。天宫天人所乘者。须臾听经有专心散心随喜不同。故功报有天人君王士夫之异也。

　　△二分座与人。

　　若复有人于讲法处坐(至)若转轮圣王所坐之处。

　　劝坐分座不同。故报有天上人间之别。一坐之间。揖让之德。尚感天位其创席弘经之福。又何如哉。

　　△三劝往听经。

　　阿逸多若复有人(至)见佛闻法信受教诲。

　　若复下。生善处报。合伴往听。须臾闻法。其事甚微。其益弘大。心与圣相冥合。形与法身共处。形神俱胜。道果可知也。十地论。陀罗尼菩萨居五地。利根下。六根好报。言不成音。声不出口。曰喑哑。不喑哑。音声清彻也。不臭者。常出香也。舌无病。语言敏捷也曰无病。不歪斜也。齿不等。白净齐密也。亦不等。坚固端正也。不下垂。不脱唇也。不褰缩。不短唇也。不粗等。色赤而润。无病。不缺唇也。不呙钭。口不戾也。鼻非平薄塌鼻。亦非窊陷歪鼻也。面不等。面如满月也。文中具六根功德。利根智慧。意根也。不喑哑。舌根也。鼻修高直。鼻根也。见佛。眼根也。闻法。耳根也。余皆身根。

　　△四具听修行。

　　阿逸多汝且观是(至)为人分别如说修行。

　　△二偈颂。有十八行。分二。初九行。颂随喜能说功德。二九行。颂听法劝人功德。初又三。初一行半。颂展转相教。

　　尔时世尊欲重宣此义而说偈言。

　　若人于法会得闻是经典(至)至于第五十。

　　△二五行半。颂举格量本。

　　最后人获福今当分别之(至)三明八解脱。

　　不牢固二句。如云是身无常无坚。速朽之法。身如聚沫。不可撮摩。身如泡。不得久立。身如𦦨。从渴爱生。

　　△三二行颂正为格量。

　　最后第五十闻一偈随喜(至)初闻随喜者。

　　△二九行。颂听法劝人功德。分四。初五行。颂劝往听经。

　　若有劝一人将引听法华(至)常从其口出。

　　昔育王请僧入宫供养。有一比丘。名优钵罗。口中乃出优钵华香。王疑比丘年少。何以口中含香。即敕水洗。洗已倍香。王曰。久近含此香也。曰非也。过去迦叶佛时。人寿二万岁。我为高座法师。赞扬佛法。故四十九亿岁。生人天中。口出此香。王闻益敬。今劝人往听。复赞此经深妙。得如是报。法华神功。岂思议哉。

　　△二二行。颂自行听经。

　　若故诣僧坊欲听法华经(至)及乘天宫殿。

　　△三一行颂分座与人。

　　若于讲法处劝人坐听经是福因缘得释梵转轮座。

　　△四一行颂具听修行。

　　何况一心听解说其义趣如说而修行其福不可限。

　　上二品明证解功德已竟。

　　妙法莲华经法师功德品第十九

　　此品明末世法师。内有宿因种子。外借佛法熏习。恒常精进。一心勇猛。受持此经。会旨情忘。根尘两净。六根互用之妙。发于藏性。故云以是功德庄严六根。皆令清净也。法指教体。有轨持义。师谓模范。取陶铸义。以法律己。为己之师。推以训物。为人之师。五种功备。曰功。于五种功中。而得六千德圆。曰德。前法师品。依持经之人以彰圆记。此品依持经之人以彰圆德。名同意异。故加功德二字别之。

　　△二明持经根净。分二。初总列六根清净。

　　尔时佛告常精进菩萨(至)庄严六根皆令清净。

　　六根清净功德。自非精心不杂。进道不倦者。未易能致。故常精进为此品之当机也。受持则坚守不失。读则熟文陶义。诵则吟味资神。解说忘诠荐己。书写润于竹帛。是五种法师之行。是人下。明所得功德。若论六根功德。总括始终。六根各各功德有千二百。若论互用之妙。则一根能作诸根用。一识能缘一切境。六根各各圆满六千功德。且依常眼等世数论之。故有千二八百之盈缩也。如眼观见。后暗前明。前方全明。后方全暗。左右旁观。三分之二统。论所作功德不全。三分言功。一分无德。当知眼唯八百功德。如耳周听。十方无遗。动若迩遥。静无边际。当知耳根圆满一千二百功德。如鼻嗅闻。通出入息。有出有入。而阙中交。验于鼻根。三分阙一。当知鼻唯八百功德。如舌宣扬。尽诸世间出世间智。言有方分。理无穷尽。当知舌根圆满一千二百功德。如身觉触。识于违顺。合时能觉。离中不知。离一合双。验于身根。三分阙一。常知身唯八百功德。如意默容。十方三世。一切世间出世间法。惟圣与凡。无不包容。尽其涯际。当知意根圆满一千二百功德。皆令清净者。以法师精持此经。开示悟入。则见闻觉知。无非真觉。证诸实相。则色香味触。无非真法。故云清净。既云清净。无盈无缩。六根互用。得大自在。不可思议也。

　　△二别作六章解释。分六。初眼根功德。有二。先长行。

　　是善男子善女人(至)果报生处悉知悉见。

　　清净即互用自在也。肉眼即浮尘根也。谓眼如蒲萄朵。耳如新卷叶。鼻如双垂爪。舌如初偃月。身如腰鼓颡。意如幽室见。俱舍云。眼根极微在眼星上。傍布而住。如颇胝迦。耳根极微在耳穴内。旋环而往。如卷桦皮。鼻根极微在鼻颇内。背上面下。如双垂爪。舌根极微布舌上。形如满月。身根极微遍在身分。如身形量。浮根五尘。即扶清净根照境。自体不能照。以浮根是粗显色。为清净根之所依故。此中清净。亦即胜义根也。浮尘意根。即肉团心。由最初吸取附著于中。以奔法也。见是能见分。山河等。是所见相分也。三千等者。一日月。一须弥。六欲。初禅。为一世界。外一铁围绕之。如此倍增千数。上覆一二禅天。外一小铁围绕之。名小千。增小千千倍。为中千。即百万日月等。一千二禅。一个三禅上覆。外有中铁围绕之。合千个中千名一大千。即百亿日月等。百亿二禅。千个三禅。上覆一四禅天。外有一大铁围绕之。总名三千大千世界。业缘果报。即善恶业缘。受报好丑等。

　　△次偈颂。

　　尔时世尊欲重宣此义而说偈言。

　　若于大众中以无所畏心(至)肉眼力如是。

　　弥楼山。此云光明山。以金色光明故。即七金山也。肉眼所见不远。天根见大千内外。今因经之力。有胜根用。即此肉眼作天眼之功也。文中具五眼之用。见大千。天眼也。众生业报。法眼也。其目清净。慧眼也。一切悉见。佛眼也。此中父母所生。即人人本具者。清净肉眼。即众尘不隔者。不隔即正智现前。故大千内外。一切色像。悉知悉见。所谓应眼时。如千日。万象不能逃影质也。问。理则然矣。事如之何。答。六湛圆明。本所功德。现量如是。但随所证耳。夫小罗汉见小千。大罗汉见大千。支佛见百佛界。菩萨见千佛界。如来见微尘界也。非独果体。那律不离父母生身。观大千如掌果。则其中一切。乌乎不见。盖尘消觉净。冥远则一。何理然事不然乎。眼根功德竟。

　　△二耳根功德。有长行偈颂。长行分二。初总标耳闻。

　　复次常精进(至)其中内外种种语言音声。

　　△二别列诸声。分八。初明杂类声。

　　象声马声牛声车声(至)钟声铃声笑声语声。

　　△二明六对声。

　　男声女声童子声童女声(至)喜声不喜声。

　　循道合理。曰法声。无道无义。曰非法声。

　　△三明八部声。

　　天声龙声夜叉声(至)紧那罗声摩睺罗伽声。

　　△四明三灾声。

　　火声水声风声。

　　△五明恶道声。

　　地狱声畜生声饿鬼声。

　　△六明二众声。

　　比丘声比丘尼声。

　　七明四圣声。

　　声闻声辟支佛声菩萨声佛声。

　　△八结其功德。

　　以要言之三千大千世界中(至)而不坏耳根。

　　皆悉闻知者。以圣凡杂类之音。有情无情之声。一闻顿知。了然不错。于圣人声。则知宗旨何如。于鸟兽声。则知哀乐何如。于乐音风动之声。则知吉凶何如。古之观牕草。听驴鸣。秀支替戾冈。仆谷劬秃当。是其验也。三千大千世界。一切音声。万籁俱作。一闻尽解。非称性之用。焉能如是。细研其意。实有骇域之奇。大矣哉法华之学也。问。分别音声不坏耳根。如何是坏不坏义。答。常人闻声聒耳。不能分别。是坏义。今此行人。闻三千大小之音。善恶之声。如在耳边。分别不错。不致混乱。是不坏义。又欲闻即闻。不欲闻即不闻不能聒耳。不昧诸声。动静自在。方是耳根不坏也。

　　△二偈颂。有十八行。分二。初一行颂总标耳闻。

　　尔时世尊欲重宣此义而说偈言。

　　父母所生耳清净无浊秽以此常耳闻三千世界声。

　　△二十七行。颂别列诸声。分七。初一行半。颂杂类声。

　　象马车牛声钟铃螺鼓声(至)听之而不着。

　　△二一行半。颂六对声。

　　无数种人声闻悉能解了(至)童子童女声。

　　△三五行颂恶道声。

　　山川险谷中迦陵频伽声(至)于此悉闻之。

　　迦陵此云好声鸟。灵山有鸟。名共命。一身二头。神识各异。报命则同。故云命命。弥陀经云。共命。胜天王经云生生。涅槃经云耆婆耆婆。皆此鸟也。楞严云。四种修罗。一分下劣者。生大海心。沉水穴口。旦游虚空。暮归水宿。今云大海边。拟此类也。

　　△四一行半。颂诸天声。

　　其诸梵天上光音及遍净(至)悉皆得闻之。

　　五一行半。颂二众声。

　　一切比丘众及诸比丘尼(至)悉皆得闻之。

　　△六三行。颂四圣声。

　　复有诸菩萨读诵于经法(至)悉皆得闻之。

　　△七三行。颂结其功德。

　　三千大千界内外诸音声(至)功德已如是。

　　略三灾不颂。八部义含。耳根亦具五耳之用。故能遍闻十界音声也。闻六道。即肉天二耳。闻二乘声。即慧耳。闻菩萨声。法耳。闻佛声。即佛耳。又父母所生。即肉耳。能闻内外。即天耳。听之不着。即慧耳。悉能分别。即法耳。一时互闻。即佛耳。耳根功德竟。

　　△三鼻根功德。有长行偈颂。长行分二。初总标鼻闻。

　　复次常精进(至)上下内外种种诸香。

　　△二别列诸香。分五。初人间无情香。

　　须曼那华香阇提华香(至)于此间住悉能分别。

　　须曼那。此云善摄意华。阇提。此云金钱华。末利。此云鬘华。堪作鬘故。瞻卜。此云黄华。波罗罗此云薰华。多摩罗䟦。此云性无垢。多伽罗。此云木香。

　　△二人间有情香。

　　又复别知众生之香(至)悉皆得闻分别不错。

　　△三天上无情香。

　　持是经者虽住于此(至)和合所出之香无不闻知。

　　波利质多罗。此云圆生树。在帝释殿前。根茎枝叶。逆风熏五十由旬。顺风百由旬。拘鞞陀罗。此云大游戏地树。天诸采女。与帝释共游戏娱乐处也。

　　△四天上有情香。

　　又闻诸天身香(至)并闻诸天所烧之香。

　　帝释受娱乐时。每夜有八千天女侍奉。帝化八千身以娱之。妙法亦云善法。帝释所居之处。四斋日。帝释与诸天在此堂中。集议人间如法不如法事。

　　△五四圣人香。

　　及声闻香辟支佛香(至)为他人说忆念不谬。

　　问。鼻根不坏不错如何。答。常人闻香臭诸气触鼻。法尔不禁。是坏义。不能分别。香臭。是错义。今此行。人远闻三千世界香气。如在鼻端。然不使触鼻受熏。是不坏义。又分别远近。历然明白。是不错义。又欲闻即闻。欲不闻即不闻。虽不使触鼻。亦不昧香臭。有无自在。为不坏不错也。

　　△二偈颂。有三十行。分二。初一行。颂总标鼻闻。

　　尔时世尊欲重宣此义而说偈言。

　　是人鼻清净于此世界中若香若臭物种种悉闻知。

　　△二二十九行。颂别列诸香。分三。初十六行。颂人间无情有情香。

　　须曼那阇提多摩罗栴檀(至)出处及所在。

　　须曼一行。颂无情香也。及知下。颂有情香也。诸天一行。天上有情香也。此应在后。译者误也。诸树下。无情香。有情香也。阿修一行。长行无而偈颂有也。旷野下。异类有情香也。问。象马牛羊等有何香耶。答。持经法师。得清净鼻根。正知独露。不二体现。观一切有情。具有智慧。无不具法身功德之香也。若有下。有情生产香也。投胎生产。今何详明。欲人知虚妄因缘。轮回根本故。地中下。知伏藏。贵贱出处也。

　　△二七行。颂天上无情有情香。

　　天上诸华等曼陀曼殊沙(至)闻香悉能知。

　　天上等。无情香也。上中下者。六欲四禅各别。天王臣民有异也。天园下。有情娱乐等种种香也。初生者。初生天上也。退没者。天福受尽也。亦是此天退没。初生彼天故。

　　△三六行。颂四圣人香。

　　诸比丘众等于法常精进(至)先得此鼻相。

　　诸比丘等。声闻也。或在林树等。支佛也。菩萨下。菩萨也。在在下。佛说法香。众生闻法修行香也。虽未下结。菩萨离分段生。六根皆依无漏法生。故鼻身意皆言无漏也。鼻根亦具五鼻之用。父母所生。肉鼻也。闻内外香。天鼻也。不染不着。慧鼻也。分别不谬。法鼻也。一时互用。佛鼻也。鼻根互用。经文显然。知好恶。别贵贱。睹天宫等。有眼用也。读经说法。闻香能知。有耳用也。知诸华苏油香。有舌用也。入出生没。五欲戏嬉。即触。闻香能知。有身用也。知染欲痴。亦知修善。有意用也。鼻根自在。胜用若此。鼻根功德竟。

　　△四舌根功德。有长行偈颂。长行分二。初总标舌净。

　　复次常精进(至)如天甘露无不美者。

　　△二别明说法。分四。初闻法欢喜。

　　若以舌根于大众中(至)能入其心皆令欢喜快乐。

　　△二八部供养。

　　又诸天子天女(至)皆来亲近恭敬供养。

　　△三王民供养。

　　及比丘比丘尼(至)尽其形寿随侍供养。

　　王有小大。轮有四异故。七宝者。若金轮王出世。七宝自然而现。一轮。二珠。三象。四马。五主兵臣。六主藏臣。七玉女。以是下。菩萨善巧说法。四众尽形供养也。

　　△四佛圣护念。

　　及诸声闻辟支佛菩萨诸佛(至)又能出于深妙法音。

　　此结舌根利益也。

　　△二偈颂。有八行半。分二。初一行。颂总标舌净。

　　尔时世尊欲重宣此义而说偈言。

　　是人舌根净终不受恶味其有所食啖悉皆成甘露。

　　△二七行半。颂别明说法。分五。初一行半。颂闻法欢喜。

　　以深净妙声于大众说法(至)设诸上供养。

　　△二一行。颂八部供养。

　　诸天龙夜叉及阿修罗等皆以恭敬心而共来听法。

　　△三二行。颂王民供养。

　　是说法之人若欲以妙音(至)常来听受法。

　　文中欢喜听法。供养互现。长行偈颂。有无可知。

　　△四二行。重颂八部诸天。

　　诸天龙夜叉罗刹毗舍阇(至)常来至其所。

　　△五一行。颂佛圣护念。

　　诸佛及弟子闻其说法音常念而守护或时为现身。

　　五舌之用。文不明显。能作六道语。即肉天二舌。能作二乘语。即慧舌。能作菩萨语。即法舌。一时互用。即佛舌。舌根功德竟。

　　△五身根功德。有长行偈颂。长行分二。初总标身净。

　　复次常精进(至)众生喜见其身净故。

　　△二别明现像。分二。初身中现六趣。

　　三千大千世界众生(至)所有及众生悉于中现。

　　△二身中现四圣。

　　若声闻辟支佛菩萨诸佛说法皆于身中现其色像。

　　△二偈颂。有七行半。分二。初二行半。颂总标身净。

　　尔时世尊欲重宣此义而说偈言。

　　若持法华者其身甚清净(至)余人所不见。

　　又如下。法喻合明。以显菩萨净身现相。犹如明镜。照物。历历分明。本无染着。长行其身净故。是也。

　　△二五行。颂别明现像。分二。初三行。颂身现六趣。

　　三千世界中一切诸群萌(至)皆于身中现。

　　△二二行。颂身现四圣。

　　诸佛及声闻佛子菩萨等(至)一切于中现。

　　若独者。住禅定中。现光明身也。在众者。现身为众说法也。悉皆现者。皆于行人身现其色像也。无漏性身离于分段。常体不离分段。惟清净故现一切也。身根亦具五身之用。世界所有身中现者。肉身用也。上至有顶身中现者。天身用也。二乘于身中现者。慧身用也。菩萨于身中现者。法身用也。佛于身中现者。佛身用也。夫十界顿现。海印森罗。一多相容。大小无碍。各不坏相。即事事无碍义也。身根功德竟。

　　△六意根功德。有长行偈颂。长行分二。初标意根净解。

　　复次常精进(至)通达无量无边之义。

　　闻一偈一句。通达无量无边义者。获大总持。豁然贯通。一闻千悟也。

　　△二明净意说法。

　　解是义已能演说一句一偈(至)亦是先佛经中所说。

　　西域岁分三际。谓雨际。热际。寒际。四月。即一际。如此方一季意。演一句偈至一岁者。一真如性。无法不摄。称性之谈。岂止一季一岁哉。剖一尘经。能书三千界事。演一字义。海墨不穷者此也。不违实相。皆顺正法者。万法唯心。以实智了知。无非正法。瞬目扬眉。语默动静。皆合乎道也。宝积见屠子而有省。楼子闻淫辞而悟道。知一切法。即自心性。世谛语言。皆顺正法也。三千下。观机由于意净。言说皆合佛说也。

　　△二偈颂。有十一行。分二。初一行半。颂意根净解。

　　尔时世尊欲重宣此义而说偈言。

　　是人意清净明利无浊秽(至)通达无量义。

　　△二九行半。颂净意说法。

　　次第如法说月四月至岁(至)持法华经故。

　　次第下。颂上可知。十方下。广前闻解。是人下。结显利益。意根亦具五意之用。世间治世皆顺正法。即人意净。天所行天所作。即天意净。闻一句通无量义。即慧意净。与实相不违背。即法意净。筹量皆佛说。即佛意净。详此品。虽谈所得功德。皆归功于此经。由持说此经。冥契实相。入佛知见。脱去情尘。六根清净。以清净根。照清净境。遂见山林周匝。禽兽鸣叫。殊形异意。无非实相。无非妙法。即一身而圆证。遍六处而常彰。本不欠缺。曾无窒碍受持读诵妙法华经者。于此宜尽心焉。上持经根净竟。

　　妙法莲华经常不轻菩萨品第二十

　　由前精进持经。得六根清净。但明证入之法最妙。此品显能证之人为希有也。以此妙法。悟入为难。既悟守之为难。若于恶世。弘持此经。尤为难也。所以世尊忧悬意深。叮宁情切。引自往昔之事。劝人当来进修。自持品已来。皆明持经之功。文虽不一。意实一贯。此品摄前数品之义。以显能证之人也。云常不轻者。二执已尽。四相不生。虚心弘道。忘己利物。内怀不轻之解。外敬不轻之境。身立不轻之行。口宣不轻之教。人作不轻之目。故名常不轻。即释迦多劫之前身。于威音王时。精持妙法。以一声佛号。遍记四众。不专读诵。见人则拜打掷骂詈。欢喜忍受。菩萨不专读诵。持无相经。忍辱骂詈。修无我行。遍记成佛。生佛平等。非入佛知见。深达实相。人法双空者。不能也。正宗之唱。毕于此品。

　　△三显能证之人。有长行偈颂。长行分三。初双举前品罪福。二双开今品信毁。三双明信毁果报。且初双举前品罪福。

　　尔时佛告得大势菩萨(至)眼耳鼻舌身意清净。

　　告得大势者。此品一声佛号。遍记四众。经历多年。常被骂詈。非人法两忘。得大法势者。不能也。如前所说者。如法师品云。若有恶人。以不善心常毁骂佛。其罪尚轻。若人一言毁訾在家出家读法华经者。其罪甚重也。亦如二卷所明。如向所说者。即上品所说六根清净也。

　　△二双开今品信毁。分二。初明事本。

　　得大势乃往古昔(至)有二万亿佛皆同一号。

　　此云事本者。通举往昔威音王时。为不轻事之本也。乃往下。明时节长远。有佛下。举佛名号。威音王者。以形声二益。得大自在故。劫名二句。劫国庄严。离衰者。时清道泰。正法兴隆。离诸衰恶故。大成者。说法利物。所益弘多。究竟佛慧。集大成故。其威下说三乘教法。得大下。明寿命无量。正法下。明法住久近。正法像法下。有二万亿佛出世。同一名号。

　　△二明本事。分二。初标时节人名。

　　最初威音王如来(至)尔时有一菩萨比丘名常不轻。

　　云本事者。以最初佛时。不轻菩萨所行之事。为本事也。增上慢有大势力者。末法之人。身虽出家。性具三恶。意中未得谓得。身有打掷之势。口有骂詈之力。为三恶也。更加留连浊世。时风熏习。妆饰画瓶。出入豪门。结交权贵。我慢贡高。不肯进修。非得大法势。三业至善者。不能化导。所以告大势也。不轻菩萨。是其人矣。

　　△二征释不轻之名。又二。先明不轻之行。

　　得大势以何因缘(至)汝等皆当作佛。

　　深敬二字。是菩萨入道之基本。苟敬之不深。安能视彼如佛。又安能受其骂杖哉。末法僧徒。役役权豪。栖心世务。无所不至。岂是菩萨道。但菩萨以等心观之。无非菩萨道耳。所谓治世语言等。皆顺正法也。深敬不慢。意业善也。故往礼拜。身业善也。我不轻于汝等。口业善也。三业至善。具大忍力。方名常不轻也。

　　△次明得名所以。

　　四众之中有生瞋恚(至)号之为常不轻。

　　四众以瞋恚心。骂詈打掷。菩萨以慈忍力。遍记成佛也。昔国清诵戒。众集。拾得拍手曰。聚头喧喧。那事如何。维那叱之。拾曰。大德。无瞋即是戒。心净即出家。我性与汝合。平等元无差。所谓瞋来慈应也。常作是语故者。结信者深信不休也。四众为作名者。结毁者毁訾不止也。问。释迦出世。踟蹰不说。不轻一见。造次而说者。何也。答。释迦所化者。昔曾下种。本已有善。故以小乘而将护之。不即为说大也。不轻所化者。本未有善。欲与下种。故以大法而强毒之。

　　△三双明信毁果报。分二。初信者果报。二毁者果报。初又二。初正明果报。二结会古今。初又三。初明现报。

　　是比丘临欲终时(至)闻其所说皆信伏随从。

　　临终具闻。更增寿命。六根清净。现报也。威音虽灭。法音不灭。故先所说经。可以具闻。于空中闻者。示忘能所。绝影像。无人无我。方能具此法故。四众闻经信伏者。始而身业至善。故往礼拜。终则得大神通。六根清净。始而口业至善。不专读诵。终则得大辩才。广说妙法。始而意业至善。深敬不慢。终则得大善寂。寿命无量。慢流见菩萨有如是力。皆深信敬从。随法化矣。

　　△二明生报。

　　是菩萨复化千万亿众(至)于其法中说是法华经。

　　△三明后报。

　　以是因缘复值二千亿佛(至)功德成就当得作佛。

　　前云为十六王子说经。此中威音像法中。日月灯佛。云自在灯王佛。为比丘。皆说此经。足见然灯授记。王子覆讲。皆方便也。又此引威音日月云自在者。意明释迦远从尘劫。直至今生。宣布法华。流通此道。要使现前末世。说是经者。如威音王。得大无畏。明是道者。如日月灯。相继无穷。布是利者。如云自在。覆润无极也。得大势下。明因圆果满。

　　△二结会古今。

　　得大势于意云何(至)疾得阿耨多罗三藐三菩提。

　　于意下。结会。若我下。明得果由于此经。以此经乃佛果之直径。未有不由此经而证果者。未有由此经而不证果也。然此果报一科。文虽淡。其意最深。序中文殊答弥勒。溯其原委。文殊乃释迦九代师翁。今不轻既是释迦。历二万亿威音。二千亿灯明。二千亿云自在灯王。复值千万亿佛。则释迦又不知是文殊几许代之师翁矣。又大通时结缘。今据此文。则结缘在威音时矣。又授记诸子文中。皆云过无数劫。恐佛道长远之计不除。故引不轻菩萨。经无数佛无数劫。方得成佛也。

　　△二明毁者果报。分二。初正明果报。

　　得大势彼时四众(至)教化阿耨多罗三藐三菩提。

　　此明毁者得善恶两报。由谤骂故。千劫地狱受苦。恶报也。由闻佛名。下一乘种。复遇教化菩提。善报也。以是义故。上慢尚成远因。闻信宁无现益。问。若因谤堕苦。菩萨何故为作苦因。答。其无善因。不谤亦堕。因谤堕恶。必由得益。如人倒地。还从地起也。

　　△二结会古今。又二。初结会。

　　得大势于汝意云何(至)三藐三菩提不退转者是。

　　䟦陀婆罗。此云善守。思益经云。若众生闻名。毕竟得菩提故。或云贤首。位居等觉。为众贤之首故。有将尼字连上句者。据正法华云。师子月等五百比丘比丘尼。则师子月自是比丘。不应称尼。有将尼字连下句者。考因缘经云。思佛千优婆塞等。则又不应连下。姑存俟考。私谓连下意顺。于出家举比丘。等比丘尼。于在家举优婆塞。等优婆夷也。此等昔为慢众。今为哲人。昔人岂昔人哉。形骸虽异。秉性是一。谓菩萨之名起自闻谤之日。骂药服之愈病。打沉烧已还香。依经所化者。岂思议哉。盖昔迷今悟。由迷悟不由人也。然迷者其谁乎。悟者其谁乎。作昔人者其谁乎。作今人者又其谁乎。此由人不由迷悟也。昔人非昔人。非不昔人哉。噫。人性皆善。习迷有殊。善缘相熏。其善可复。阐提不断性善。即斯众矣。

　　△二劝持。

　　得大势当知是法华经(至)读诵解说书写是经。

　　经有大功。终成大果。应当勤修五种之行也。

　　△二偈颂。有十九行半。分二。初五行半。颂双开今品信毁。二十四行。颂双明信毁果报。初又分三。初一行半。颂事本。

　　尔时世尊欲重宣此义而说偈言。

　　过去有佛号威音王(至)天人龙神所共供养。

　　后曰将。前曰导。言威音以神智妙力。前后导达群生。使趋于道也。天人二句。八部恭敬。

　　△二一行半。颂时节人名。

　　是佛灭后法欲尽时(至)时诸四众计著于法。

　　是佛一行。时节人名也。时诸二句。颂增上慢也。是法不可示。若定谓是有。即是着法。乃至定是非有非无。亦是着法。大论云。执有与无诤。如牛皮龙绳。俱不免患。龙绳入水。牛皮向日。弥益坚紧。如着法慢流也。

　　△三二行半。颂不轻之行。

　　不轻菩萨往到其所(至)不轻菩萨能忍受之。

　　△二十四行。颂双明信毁果报。分三。初四行半。颂信毁果报。

　　其罪毕已临命终时(至)渐具功德疾成佛道。

　　初一句。准长行当在诸着法众之下。明慢众毕是罪已。复遇菩萨。闻经教化。成就菩提也。古以此句谓菩萨罪毕也。以由四众轻贱。作不轻之名。又以瓦石打掷。悉能忍受。所有宿罪。因此罪毕。是故临终闻经根净。如金刚经云。是人先世罪业。应堕恶道。以今世人轻贱故。先世罪业。即得消灭同也。临命终下。颂上菩萨现报。诸着法下。颂毁者果报。不轻命终下。颂菩萨生报后报也。此文错讹。将不轻命终等。置广说是经下。颂信者果报。将诸着法众。移疾成佛道下。颂毁者果报。其义与长行方合。

　　△二三行半。颂结会古今。

　　彼时不轻则我身是(至)今于我前听法者是。

　　彼时二句。颂信者古今。时四部下。颂毁者古今也。

　　△三六行。举益劝持。

　　我于前世劝是诸人(至)世世值佛疾成佛道。

　　我于下。举经益。由闻此经令住涅槃。世世下。明妙法难遇。众等亿亿万劫得闻。诸佛亿亿万劫方说也。是故下。正颂劝持。末世之中。闻经生信。一心受持。解说书写。流通此经。斯人者。世世值佛。速成佛道。上十九品正宗分已竟。

　　妙法莲华经如来神力品第二十一

　　此品来意。总收正宗。三周法竟。宝塔涌出。显平等大慧。唱灭募人。故药王等。二万菩萨。发愿此界弘经。五百声闻。八千比丘。六千尼众。发愿他土持经。其次他方八十万亿那由他菩萨。十方世界。往返游行。如来示以四行。召本弟子。开本寿量。显师弟之远本。破人天之近迹。五种校计。持经之胜。六根清净。法师之胜。不轻菩萨。得益之胜。开示悟入佛知佛见。正宗既讫。意将流通。利泽万古。故此品地涌之众。愿分身所在国土。持说此经。如来现大神力。嘉赞经德。发起群心。将此一部法华。遍空遍界。显说密说。尘尘刹刹。一切大众。见闻信受。大喜充身。故流通分首。而明如来神力。神名不测。力名干用。不测天然之体深。干用则转变之力大。为付嘱则深法。现十种大用。故名神力品。

　　△大章第三流通分。文有八品。就分八段。且初神力嘉赞。有长行偈颂。长行分三。初菩萨受命。二佛现神力。三结要劝持。初又二。初经家叙仪。

　　尔时千世界微尘等(至)瞻仰尊颜而白佛言。

　　△二发愿弘经。

　　世尊我等于佛灭后(至)解说书写而供养之。

　　举其处。则曰于佛灭后分身所在国土灭度之处。如来分身无量。国土无量。灭度之处亦无量。悉能周遍广说此经。无来往之相。则与周旋往返者不同。举其意。则曰亦自欲得是真净大法。而供养之。上不恃佛。下不畏众。则与敬信忍恶。遥见守护者。又不同也。法乃一乘妙法。曰真。非四十年前之谈。曰净。如莲华之在秽。曰大。囊括十虚。包罗群品。此地涌之众。非但奉命益他。亦欲自得持说供养。自他兼济。二利并隆。如来召本门弟子者。正为此也。

　　△二佛现神力。分二。初明所对众。

　　尔时世尊于文殊师利等(至)人非人等一切众前。

　　文殊等。迹中所化之众。旧住乃十方本化之众。即下方住者。一切众。即他方来者。及从分身来者。并此土四部众。皆是也。

　　△二正现神力。分十。初舌相上舒。

　　现大神力出广长舌上至梵世。

　　此第一神力也。舌相出现者。显今经所演。开三显一。开近显远。三世益物。诚谛不虚也。福德人舌至鼻。三藏佛舌至发际。今至梵天者。出过凡圣之外。极于净天之顶。相既殊常。说弥可信。

　　△二通身放光。

　　一切毛孔放于无量(至)现神力时满百千岁。

　　第二神力也。通身毛孔。遍体放光。周遍十方。无处不照。显智境究竟也。众宝下。分身诸佛亦然。显此智光。自我而人。自人而我。塞乎天地。无入而不自得也。满百一句。光相时节。

　　△三摄舌謦欬。

　　然后还摄舌相一时謦欬。

　　第三神力也。謦欬者。将语之状。亦是通畅之相。四十余年。隐秘真实。今得申舒。无复遗滞。出世大事。于今通畅。是故謦欬。又欲以此妙法付诸菩萨。令于末世。导利众生。将语斯事。是故謦欬。一謦欬事了。一謦欬付他也。

　　△四诸佛弹指。

　　俱共弹指。

　　第四神力也。弹指者。随喜也。随喜得记证解。菩萨持真净大法。将来获无上法宝。此一弹指。横竖彻亘也。

　　△五十方震动。

　　是二音声遍至十方诸佛世界地皆六种震动。

　　第五神力也。二音声者。謦欬弹指声也。六动者。开会表六番破无明惑。今正宗已竟。又动者。表法会大众。开示悟入。六根清净也。

　　△六普见大会。

　　其中众生天龙夜叉(至)皆大欢喜得未曾有。

　　第六神力也。

　　△七诸天唱劝。

　　即时诸天于虚空中(至)亦当礼拜供养释迦牟尼佛。

　　第七神力也。

　　△八众生归命。

　　彼诸众生闻虚空中声已(至)南无释迦牟尼佛。

　　第八神力也。

　　△九遥申供养。

　　以种种华香缨络幡盖(至)遍覆此间诸佛之上。

　　第九神力也。诸物变帐。覆诸佛者。心通法变。合众物而成一也。问。众生见会。诸天唱劝。然后归依兴供。此四何得为如来神力耶。答。不由如来光明遍照。震动十方。发起群心。彼十方众生。何能见闻此会。归依兴供哉。

　　△十世界合一。

　　于是十方世界通达无碍如一佛土。

　　第十神力也。通为一者。情消理融。合众界而为一也。开会至此。将此一卷大经。普覆世界。彻上彻下。无有丝毫覆藏。故下文叮宁赞叹。令其一心受持也。

　　△三结要劝持。分三。初称叹付嘱。

　　尔时佛告上行等(至)说此经功德犹不能尽。

　　告上行等者。乃地涌导师之大众也。以八万等。各有本事之佛。各受本师付嘱。上行等。乃本时所化嫡嗣。欲传吾道。必我弟子。非弟子不足以嘱累故。又上行等。乃旧住此界之宿学。如来如是神力。非耆宿不足为证故。又前召本弟子。地涌初出。礼拜赞叹。于二世尊。四上首合掌问讯。本师应当付嘱弘经彼时弥勒领八千恒沙菩萨。决疑请问。如来不及付嘱。就显寿量。到此在范已尽。兼地涌发愿。故如来欲付嘱。先告上行等也。以是神力者。总收十种。以如是莫大之神力。不尽此经功德者。如来一切深妙功德。尽萃于此经。故不可穷尽也。

　　△二结要付嘱。

　　以要言之如来一切(至)皆于此经宣示显说。

　　要者统摄意。一切语宽。取略而言。四语殆尽。法即道场所得权实之法。众生性具如来修极。虽有在缠出缠之异。其法体本来真净故。开佛知见者开此也。自在神力者。即称性示现。三轮设化。三世益物。放光现瑞。骇动物情等。示佛知见者示此也。秘要藏者。即此法不可示。诸佛安身之乡。三德秘密之藏。久默不说等。悟佛知见者悟此也。甚深事者。即深固幽远。无人能到。诸有所作。常为一事。唯一佛之知见。示悟众生等。入佛知见者入此也。于此经示说者。总结此经功德。说之不尽。撮其枢要。唯此四语。而授与之也。

　　△三劝持付嘱。又二。初劝持起塔。

　　是故汝等于如来灭后(至)是中皆应起塔供养。

　　应一心者。或闻思修。得佛教道。如渴思饮。更无余想故。经所在处。其处有七。虽有城市山林。僧俗净秽之不同。起塔供养一也。

　　△二释起塔意。

　　所以者何当知是处(至)诸佛于此而般涅槃。

　　四处起塔。是道场即法身主处。余三如文。经功难尽。四要撮略。尽在此经显示。此经所在之处。即应起塔。起塔之处。即阿含四处。四处即此经宣示显说之四要语也。道场释上所有之法。菩提释上甚深之事。转法轮释上自在神力。般涅槃释上秘要之藏。此之四要。摄尽全经。

　　△二偈颂。有十六行。分二。初六行。颂上长行。二十行。明持经功德。初又分二。初三行。颂佛现神力。

　　尔时世尊重宣此义而说偈言。

　　诸佛救世者住于大神通(至)地皆六种动。

　　浊恶之世。众生垢重。示现降迹。维持世道。挽回人心。故称救世者。十种神力。后五不颂。前五于佛切近故。

　　△二三行。颂结要劝持。

　　以佛灭度后能持是经故(至)不可得边际。

　　初二行。赞美持经。次一行。显持经功德。如虚空无边。

　　△二十行。明持经功德。分五。初一行半。明得见三佛。

　　能持是经者则为已见我(至)教化诸菩萨。

　　见三佛者。灵山一会也。又见等者。开示悟入。佛知佛见。教诸菩萨说今经也。

　　△二二行明诸佛欢喜。

　　能持是经者令我及分身(至)亦令得欢喜。

　　斯道得传。称可佛心。故皆欢喜也。

　　△三一行明得近佛果。

　　诸佛坐道场所得秘要法能持是经者不久亦当得。

　　△四四行明得大辩才。

　　能持是经者于诸法之义(至)毕竟住一乘。

　　四无碍如文。如风于空中者。风喻说法。空喻理。风有声无形。空有名无相。称性之谈。即言忘言。如风行空中。复何障碍。比兴显理曰因缘。文脉潜通。不失伦次。曰次第。能破众生无始妄习。如日月能除幽暗。一言入耳。默沾悬记。曰毕竟住一乘。

　　△五一行半。总结应持。

　　是故有智者闻此功德利(至)决定无有疑。

　　△神力嘉赞竟。

　　妙法莲华经嘱累品第二十二

　　由前地涌菩萨。发愿弘经。如来神力嘉赞已竟。故此品摩顶以付嘱也。言嘱累者。嘱是佛所付嘱。累是烦尔宣传。谓将此妙法付嘱于汝。累汝末世宣传古德云。你若不是这等人。自然不来殃及你之意。此从佛旨得名。又嘱是顶受所嘱。累是甘而弗劳。此从菩萨敬顺得名。又嘱是如来金口所嘱。累是菩萨甘心顶荷。此从授受合论得名。此如来叮宁至嘱。如人王之托孤。临大节。遇颠沛。不忘灵山之遗命。继往开来。信与不信。方便善巧。示教利喜。使道统相传。斯文不泯。末世之下。知有所归也。此是诸佛一片慈悲之祸。祖祢不了。殃及儿孙。递代相传。故曰嘱累。圣言历三灾而不朽。优昙映七日而恒荣。赖此嘱矣。问。作佛则曰授记。持经则曰嘱累者。何也。答。正显作佛难。而持经为法师者。尤不易也。成佛如登九五位。作法师如定天下时也。盖辟土开疆。经无量勤苦。然后大业成就。故知作法师难于作佛也。欲绍法王位曰授记。令其行法师事曰嘱累。如来先以法王授诸弟子。后以法师嘱累菩萨。所望于法师者重矣。居法师位者。宁不自重欤。

　　△二嘱累薪传。分二。初嘱累授受。二时众欢喜。初又三。初如来付嘱。二菩萨领受。三事毕唱散。初又三。初正明付嘱。

　　尔时释迦牟尼佛(至)令一切众生普得闻知。

　　法座起者。从第一义空而起无边慈悲之用也。以一手一时遍摩诸菩萨顶。故名大神力。摩顶如世间父嘱子。拊其背而告之之意。菩萨弘经。如来付嘱。勉其谛听。令无忘失。故舒其手而摩其顶也。无量菩萨。即千世界微尘数地涌之菩萨也。如来授道化他。名权智手。菩萨自行受道。名实智顶。以权智手摩实智顶。显即权即实。权实不二也。又顶是最上义。诸佛授受。皆摩顶付嘱。今欲付嘱无上妙法。故摩无上最尊顶也。难得者。约修。则三祇练行。百劫调心。约断。则五住究尽。二死永亡故。流布增益者。以此妙法。流传后世。布散十方。自今而后。自狭而广。等法界而无遗。衍尘劫而不滞。一切见闻。共登长者之堂。均获髻中之珠。各各开示悟入也。三摩者。示付嘱之谆谆殷勤也。令一切者。勿论责贱等。普得见闻也。

　　△二释付嘱意。

　　所以者何如来有大慈悲(至)勿生悭吝。

　　所以令汝等广宣此经普得见闻者。何也。以如来是众生之大施主。具三行。能与众生三智。汝等应当随学也。一大慈悲行。平等滋济故。二无悭吝行。竭内外财故。三无所畏行。不惮烦难故。以此三行。能与众生佛智。离二乘见故。如来智。离菩萨见故。自然智。离诸取证不由他悟故。三智唯是一乘实智。但随德用。其三稍异。佛觉了一切。迥异二乘。即一切智也。如来果号。拣异因位。即道种智也。自然者。任运而知。不然而然。俯会无差。如月临渊。即一切种智也。又慈悲行。如来室也。无悭吝。如来衣也。无所畏。如来座也。室中能施三智。衣座亦然。三轨各具三智。能施众生果地三智之用。方为大施主也。汝等既愿弘经。当学如来三行。末世之下。随今日之见闻。宣传流布。不可生一毫悭吝心也。

　　△三诫勉随宜。

　　于未来世若有善男子(至)则为已报诸佛之恩。

　　若根深智利。直说佛慧。若根器下劣。不具正信。当秘此妙法。于余法中。方便善巧而引导之。一乘佛慧是深。权渐余法。亦云深者。是法皆为一佛乘故。亦得云深也。指受曰示。教诏为教。令得利益。得大欢喜。当知佛恩无可报。唯宣大法。续佛慧命。始名报佛恩也。

　　△二菩萨领受。

　　时诸菩萨摩诃萨(至)唯然世尊愿不有虑。

　　闻佛付嘱。得如所愿。皆大欢喜。踊跃无量。三业虔诚。仰谢如来也。如来再三付嘱。珍重此法也。菩萨三反领受。敬谨奉行也。愿不有虑者。谓如来勿以将来为虑也。我等今日。耳提面命。亲闻是经。亲得付嘱。将来之世。如佛教敕。如法教化。如说修行也。

　　△三事毕云散。

　　尔时释迦牟尼佛(至)多宝佛塔还可如故。

　　多宝为证全经而来。分身为开宝塔故集。前开塔后。如来即云。以此经付嘱有在。今开塔事毕。付嘱已竟。故遣分身各还本土。随所安然。以大法得传。化身应隐故。后说未周。尚须圆证。故留多宝。以大旨聊圆。幽宗未竭故。又如故者。前开今闭也。此下如来出塔。与大众复降灵山。再说后六品经文。其实流通。上二品已竟。向下六品。不过勖勉今会新得记者。以坚固其志愿耳。

　　△二时众欢喜。

　　说是语时十方无量(至)闻佛所说皆大欢喜。

　　化他事遂。故诸佛欢喜。自行得法。故菩萨欢喜。得记作佛。故声闻欢喜。均获广记。故八部欢喜。嘱累薪传已竟。

　　妙法莲华经药王菩萨本事品第二十三

　　此品显精苦为法。弘传斯道。竭其神力。尽其形命。殷殷虔虔。志犹未已。故以菩萨本事以立名焉。楞严云。我无始劫。为世良医。口中尝此娑婆世界。草木金石。名数凡有十万八千。如是悉知苦酸碱淡。甘辛等味。是冷是热。有毒无毒。悉能遍知。了知味性。非空非有。非即身心。非离身心。分别味因。从是开悟。如来印名药王。观经曰。昔名星光。从尊者日藏。闻说佛慧。以雪山上药。供养众僧。愿我未来。能治众生身心两病。举世欢喜。名曰药王。以此菩萨遍知药性。故能观机逗教。应病发药。一切众生身心二病。净尽无余。于诸法中。会取自性。得大自在。故名药王也。菩萨者。悲智双运。二利齐修故。本事者。本昔之事也。下文明一切众生喜见菩萨。顿舍一身。复烧两臂。轻生重法。命殒道存。举昔显本。故言本事品。

　　△三药王苦行。分四。初宿王请问。二如来垂答。三闻品利益。四多宝称善。且初又三。初总问游化。

　　尔时宿王华菩萨(至)云何游于娑婆世界。

　　此品明药王宿昔苦行。非宿昔自在。久行因行者。不能启发也。又前因药王告八万者。岂无故而然也。故宿王华举而问之。菩萨既知药性。遍治众病。凡有利益之处。菩萨当云何游化耶。

　　△二别问苦行。

　　世尊是药王菩萨(至)那由他难行苦行。

　　苦行虽多。难行者唯舍身耳。

　　△三请答欢喜。

　　善哉世尊愿少解说(至)及此声闻众闻皆欢喜。

　　菩萨苦行多端。愿于多中少分说一二事也。八部得悬记。他土愿弘经。声闻得记。发起愿乐。故闻皆欢喜也。不言地涌。本门所化。知之不言。观音文殊。影响大化。不在此例。分身从来者。各还本土故。

　　△二如来垂答。分二。初正答苦行。二叹经功深。初又二。初明事本。

　　尔时佛告宿王华(至)歌叹于佛以为供养。

　　尔时下。明劫数长远。有佛下。通别名号。明德云净者。不为尘垢所染故。自利也。如日月。能破众生惑暗。利他也。其佛下。明眷属众多。佛寿下。明寿命长远。彼国下。明国土严净。一箭道者。补注云。二里也。今取射垛为则。或一百二十步。一百三十步。一百五十步也。诸宝台下。明诸天供养。

　　△二明本事。又三。初彼佛说法。二广修供养。三结会古今。且初彼佛说法。

　　尔时彼佛为一切众生喜见菩萨(至)说法华经。

　　彼佛普度一切众生。故为喜见。及诸三乘说经。但喜见为当机。付嘱流通。如今身子同也。

　　△二广修供养。又二。初明现在。二明未来。初又二。初修行得法。

　　是一切众生喜见菩萨(至)得现一切色身三昧。

　　乐习苦行者。菩萨之行。行人所难行也。精进经行者。即般舟三昧也。等持三昧。半行半坐。一行三昧。长年坐定。般舟三昧。不坐不卧也。一心求佛者。以精进苦行。专求佛道也。万二千岁得三昧者。依根尘十二处。圆融互照。以一实相融一切根尘。于一根尘现一切色法。交彻融摄。重重无尽。是名万二千岁得一切色身三昧也。此三昧有三义。一者内现。如今经身根清净。十界依正于身中现。如明镜现像。二者外现。如妙音观音。随机示现十界色身。三者内外现。如大集经观于己身。众生身诸佛身悉于己身中现。又见己身众生身。现佛身中。又见众生身中。现己身佛身也。

　　△二作念报恩。又二。初以三昧神通力供养。

　　得此三昧已心大欢喜(至)价直娑婆世界以供养佛。

　　先念归功此经。次念供佛及经。即时下。以神通力雨华香供佛。得此三昧。理无出入。表用三昧神通之力。故言入耳。海此岸者。正法念云。妙高山南海此岸。即南岸也。六铢者。二十四铢为一两。六铢即一两中四分之一也。

　　△二以正报色身力供养。又三。初正明烧身。

　　作是供养已从三昧起(至)八十亿恒河沙世界。

　　神力所化。不过外财。财不及法。故复然身。作法供养。薰陆出大乘国。西域记云。薰陆香树。叶似棠梨。兜楼婆出鬼神国。此云香草。毕力迦即丁香。胶香即松香。身为道器。但色身不净。欲作供养。须涤之令净。故服六香。以表无上清净之道器也。供养净明德佛者。净因净果。因果一致也。六香即六度行。诸华香油。表微细小行也。千二百。表根尘十二处也。涂身表外净。欲希净德之果。必内外一如。广行六度万行。镕铸根尘。破色身之妄执。证法身之真常也。神通力愿者。明不以世火。还依三昧智火。自然身者。表烁灭幻缘故。光明照等。表显发真光。照明法界故。又正烧身时。若觉痛。同于凡夫。若不觉痛。同于木石。当烧之时。且道喜见菩萨。在甚么处。

　　△二诸佛称叹。

　　其中诸佛同时赞言(至)作是语已而各默然。

　　善哉下。乃八十亿恒沙诸佛之语也。真法供养者。菩萨内运智观。观此色身。由惑因故。感斯惑果。即幻缘假合。今用空慧之火而荡除之。故言真法也。能烧者火。所烧者身。能供养者身火。所供养者佛法也。能观者智慧。所观者身火。能供所供。境智不二。能所斯亡。以不二观。观不二境。成不二行。会不二空。作如是观。烧身苦行等。皆为正行。所以投岩无招外行之论。赴火不为内众之讥。若不尔者。无利勤苦。佛有诚诫。良由心正行正。智邪事邪。行不可废。智不可亡。后之学者。无失法利。问。律制烧身。得偷兰遮罪。烧指得突吉罗罪。此中云何赞烧身耶。答。大小开制不同。小制结过。大制令烧。故梵网云。若不烧身臂指。供养诸佛。非出家菩萨。故知顺小行易。不烧何难。从大诚难。烧乃不易。今药王久证。并出开制。重法忘怀。发起神通之愿。为轨下愚。当深思焉。昔智大师。初见南岳思师于光州大苏山。师一见。乃曰。昔日灵山同听法华。宿缘所遣。今复来矣。授以普贤道场。令修法华三昧。大师诵经至此二句。寂然入定。见灵山一会。俨然未散。豁然大悟。以所证白思。思曰。非汝不证。非我不知。汝所得乃法华三昧前方便。获一旋陀罗尼。自是以后。照了法华。如曦和临于万象。达诸法相。似清风游于太虚矣。亦所不及者。彼华香缯幡之胜。特外缘耳。国城妻子之重。特爱缘耳。非法供养。故皆不及也。夫为法忘身。不特佛氏。至人得道。皆外形骸。若孔子甘于夕死。杨雄不羡久生。达本知常。恃有不亡者存焉。若识念未亡。诸蕴违碍。不达法行。空慕其迹。弥增业苦。善男子下。显法施尊上。作是二句。经家叙相。

　　△三明烧身时节。

　　其身火然千二百岁过是已后其身乃尽。

　　六根六尘。一切洞彻。我相乃尽。只怕此身炼不尽。此身烧尽我无依者。此也。万二千二。前后照应。皆明十二处。镕铸锻炼也。上明现在竟。

　　△二明未来。又分五段。初生在王家。

　　一切众生喜见菩萨(至)结加趺坐忽然化生。

　　由无女人。故云化生。三昧功成。生死去来。犹如夜旦故。父师不离净德。表真俗常修妙行故。

　　△二说昔本事。

　　即为其父而说偈言。

　　大王今当知我经行彼处(至)舍所爱之身。

　　说是偈已而白父言(至)我今当还供养此佛。

　　经行彼处者。即于净德佛所闻法华经。一心求佛。精进经行也。心者罪之源。身者业之薮。世人痴故爱之。菩萨悟故舍之。有本于此偈后。添二句。义虽足。乃后人擅加。考笈多所译。亦但六句。法护所译。但四句耳。晋本偈后。有父王叹善同诣佛所之文。其义更足。日月下。明前身供佛。得法闻经也。一切众生语言者。勿论鸡鸣犬吠。鹊噪鸦喧。得此三昧。普皆了知。又宝积经云。复有三昧。名解一切众生语言。得此三昧者。善能宣说一切语言。于一字中说一切字。了一切字皆同一字故。初闻经后得色身三昧者。由证得法身。故应物现形。无非妙体。然身之后得语言总持者。由离诸相见。故圆通众音。无非真说。体无非妙。则森罗万象皆一切色身。说无非真。则鹊噪鸦鸣皆语言三昧。非深证行境。超情离见者。何以当此。俱舍论云。甄迦罗。亦云矜羯罗。五十大数中第十六数也。频婆罗。亦云频䟦罗。第十八数也。阿閦婆。亦云阿刍婆。第二十数也。或云那由他。是百万亿。甄迦罗。是千千万亿。频婆罗。是百千千万亿。阿閦婆。是万千千万亿。大王下。欲还供养。

　　△三往诣佛所。

　　白已即坐七宝之台(至)合十指爪以偈赞佛。

　　容颜甚奇妙光明照十方我适曾供养今复还亲觐。

　　尔时一切众生喜见菩萨(至)世尊犹故在世。

　　坐台升空者。菩萨以神力烧身。以神力化生。复以神力见佛也。大抵得此三昧。来去自由。纵横无碍。方称普现之名。三十二相曰奇妙。紫金光聚曰光明。曾供养者。即前生三昧力正报力二供养也。还亲觐者。即今生值遇。又当供养也。问候之语不多。读之不胜亲热。令人想见当时。重法之殷殷也。睹其容颜奇妙之相且喜现在之未灭。意谓前生既亲近。弟子又转生矣。何幸又遇复还亲近哉。忻忻切切。翘翘颙颙。有不可以言语形尽者。故但云世尊。世尊犹故在世。犹故二字当玩。如云弟子转生。世尊还在世。正启下唱灭付嘱之意。

　　△四如来付嘱。

　　尔时日月净明德佛(至)于夜后分入于涅槃。

　　告一切下。唱灭也。又来下。付嘱也。先总付家业。通指三乘人天等法。及诸下。别嘱出世本怀独指大乘佛果。亦以下。付依报国土。正报使役已。我灭下托身后事。供养舍利起若干塔也。付嘱已竟。出世事毕。故入圆寂。于夜后分者。表无为正位故。

　　△五奉命任持。又四。初灭后起塔。

　　尔时一切众生喜见菩萨(至)垂诸幡盖悬众宝铃。

　　悲恼恋慕者。准涅槃经。世尊受纯陀最后供已。即说涅槃。欲入灭时。脱却伽黎。上升虚空。唱言。大众当观如来金色之身。只此一见不复再见。如是七度。展转二十四反示身。二十四反八禅。然后卧师子床。中夜入灭。大众悲痛感恋。如波罗奢佉。问。见道之人。已断见爱。何至此乎。答。大士之情。非悲于人而痛于法也。以如来圣道所托。今逝矣。人天眼灭。七众何依。斯道无传。亘古长夜。故菩萨悲伤感恋而痛慕之。𧂐聚也。谓聚此香阇维如来也。疑栴檀为𧂐者。当准此土佛入灭已。以转轮王法茶毗。即时作七宝金棺。微妙白氎。兜罗绵。栴檀沉水。百千万亿种种香华等。积如须弥。况彼净土。庸何疑焉。又佛说火化之法。在己则显三昧之力。播熏炼之功。故火化自焚。舍利迸透。在人则掩臭腐之秽。免蝼蚁之食。其魄不滞。其神清升。而此方卧淤脓于荒郊。埋腐骸于朽壤为是。且以火化为不忍。方其穴地负土。全体而坑之。为可忍耶。二者皆出于不得已耳。达人观之。一等归尽。沉之可也。露之可也。弃诸沟中。内诸石椁。无不可也。收舍利下。起塔庄严供养。高三世界者。三千世界也。小千覆初禅。中千覆二禅。大千覆三禅。云高者。至四禅天也。

　　△二烧臂供养。

　　尔时一切众生喜见菩萨(至)七万二千岁而以供养。

　　一切大众。即佛所付之众。汝等一句。诫无散乱也。臂云百福者。种种因行所感也。七万等。烧臂时节。问。塔有八万四千。所起定非一处。一身然臂。何能遍供乎。答。菩萨证诸法实相。称理而供。不坏一相。而普供无遗也。问。烧身但千二百岁。今烧臂何故七万二千岁耶。答。前约自行。身尽入灭。今为弘法。令物获益。故烧身时少而烧臂时长也。又前表破六识中我法二执。今表破七识中我法二执也。

　　△三时众获益。

　　令无数求声闻众(至)皆使得住现一切色身三昧。

　　令发菩提心者。不令此众住于小果也。皆得住三昧者。以己之所证而证于人也。彼佛以大众付嘱。岂徒然哉。菩萨善继善述。信不诬也。

　　△四烧臂还复。

　　尔时诸菩萨天人阿修罗等(至)一切人天得未曾有。

　　大众忧恼者。皆谓大士佛法所寄。两臂既然。形神将没。如之柰何。由此忧恼。以初心菩萨。爱见未忘故。喜见作誓已全其臂者。达境唯心。物随心转。然臂复臂。心之所致也。善伏忍辱复全身等。皆斯旨也。问。两臂还复。二执复起否。答。前破二执。此表证二空理也由斯等者。谓烧身身生。然臂臂复。不住之因。称其性而淳且厚。皆出于福德至诚之力。智慧神通之妙。非今之好奇惑众也。当尔下。结显希奇上广修供养竟。

　　△三结会古今。

　　佛告宿王华菩萨(至)百千万亿那由他数。

　　其所舍身下。结答若干苦行中。舍身之一事也。上正答苦行已竟。

　　△二叹经功深。分三。初明供养较胜。二叹所持经法。三明持经福德。初又二。初供塔显胜。

　　宿王华若有发心(至)诸珍宝物而供养者。

　　夫指有三节。足一指者。三节俱焚也。能然手指。是烧一节也。愚谓即手一指。足一指。无不可也。楞严云。我灭度后。其有比丘。身然一灯。烧一指节。及于身上。爇一香炷。我说是人。无始宿债。一时酬毕。长揖世间。永脱诸漏。此中手指足指。皆身分也。表行人不能断二执。于六七二识中。相应贪瞋等心所。随断一分。得一分真理耳。手指内身也。妻子外身也。国城等。身外之余物也。内重外轻。功福有异。故然指供养。胜于身外诸珍宝也。

　　△二供人显胜。

　　若复有人以七宝(至)乃至一四句偈其福最多。

　　三千世界七宝。供四圣人。不如持经一偈者。以财况法也。盖法是圣师。能生。能养。能成。能荣。发心受持此经。由法为生。始终随法进修为养。令满极果为成。能应众机为荣。四虽不同。以法为水。如父母必以此四而护其子也。四句偈者。长行名散华偈。四言五言等。名贯华偈。云一四句者。以少况多之谓。

　　△二叹所持经法。分二。初叹法体。二叹法用。初又曲分十一段。初河海浅深喻。

　　宿王华譬如一切川流(至)所说经中最为深大。

　　川流江河四水。喻前四教。海喻法华。四水狭浅。大海汪洋。喻四教不普。大法圆收。故最为深大。以说穷本地为深。包罗一切为大。若别论川水独清。通四壑之寒泉。浅源止渴。成六合之神功。喻小教偏空。明四谛之真理。劣志己利。得六通之妙用。流水长远。涉十方之要津。来往通渠。济万物之枯乏。喻始教大乘。行十度之初门。自他俱利集万善之庄严。江水通湖。混一味之泾渭。信流进浦。送人舡之到岸。喻终教归中。显一心之体用。智波入俗。荡我法之双空。河水一连接天际之高流。源从万壑。通南北之行程。喻顿教一乘。悟法身之真理。心空万缘。脱根尘之妄惑。海水洪深。纳百川而同味。渊源浩大。容万派以朝宗。喻法华甚深。摄四教而同圆。妙理广大。会三乘而归一。故云最为深大也。

　　△二群山高低喻。

　　又如土山黑山(至)于诸经中最为其上。

　　土山者。土石诸山也。黑山者。俱舍云。南洲从中向北。各有三重黑山。小铁围者。绕小千界。大铁围者。绕大千界。十宝山者。华严云。雪山。香山。轲利罗山。仙圣山。乾陀山。马耳山。尼民陀山。斫迦罗山。宿慧山。须弥山。群山土积。十宝矮形。铁围虽高。非金所成须弥四宝为体。坐镇四洲。下旋香海。上宅群天。居然群山之王也。诸教势同群峰。一乘须弥齐峙。

　　△三星月校光喻。

　　又如众星之中月天子(至)诸经法中最为照明。

　　星月俱是阴精。同是夜现。朗夜之光。星不及月。喻前诸教乃照世之典。权不及实也。照明二字取喻。以大宝在暗。非灯莫照。一乘实相。隐于藏识。不得今经开示。众生佛知佛见不明。故最为照明也。

　　△四日光破暗喻。

　　又如日天子能除诸闇(至)能破一切不善之闇。

　　日当中天。幽衢顿破。此经入耳。昏障潜消。以此经明一乘实相。能破一切众生不善惑闇故。

　　△五王位尊卑喻。

　　又如诸小王中转轮圣王(至)于众经中最为其尊。

　　小王封列一国之尊。金轮承统四洲之主。三乘之典。各偏一宗。一乘之谈。圆统其旨。尊卑之名分昭然也。

　　△六天王优劣喻。

　　又如帝释于三十三天中王(至)诸经中王。

　　帝释乃忉利之主。群天为辅佐之伴。喻群经为权道之宗。此典乃实教之旨。

　　△七凡圣为父喻。

　　又如大梵天王(至)及发菩萨心者之父。

　　梵王统三千界。为六趣之父。此经诠一乘理。乃三乘之父。

　　△八约圣显说喻。

　　又如一切凡夫人中(至)诸经法中最为第一。

　　支佛超七贤七位之群。拔四果四向之萃。独显支佛一远离行。亦得涅槃。更侵习气。故为第一。喻此经但一佛乘。一超直入。传心之典。理拔群说。故称第一。

　　△九法妙人尊喻。

　　有能受持是经典者(至)于一切众生中亦为第一。

　　法妙故为第一。人弘妙法。故于一切众中为第一也。

　　△十乘分大小喻。

　　一切声闻辟支佛中(至)诸经法中最为第一。

　　声闻小草。菩萨大树。大树之材。非药草可比也。

　　△十一唯佛独尊喻。

　　如佛为诸法王此经亦复如是诸经中王。

　　如来乃究竟果人。非因人可比。于诸法中。得大自在故。此经位在三乘之上。理御诸教之宗。无因不收。无果不摄。群经了义中王者此也。此上叹妙法之体。随机在处。最尊最胜也。

　　△二叹法用。又三。初叹拔苦用。

　　宿王华此经能救一切众生者(至)离诸苦恼。

　　此经能令九界众生。难分段变易二种生死之苦恼。故云能救一切众生者。

　　△二叹与乐用。

　　此经能大饶益一切众生(至)如贾客得海如炬除闇。

　　此经二句标饶益满愿。下诸得字。皆是充满之意。清凉等十二事。皆是与乐之用。此经如池者。醍醐上味故。如火者。发智慧𦦨故。如衣者。功德庄严故。如主者。证法身真理故。如母者。众生恃怙故。如舡者载到彼岸故。如医者。疗身心病故。如灯者。破无明闇故。如宝者。常可如意故。如王者。统摄群机故。如海者。涅槃性海故。如炬者。慧𦦨破惑故。

　　△三总结二用。

　　此法华经亦复如是(至)能解一切生死之缚。

　　今经力用。能拔一切众生生死病痛之苦。而与究竟涅槃之乐。能解一切众生惑业之缚。而与究竟解脱之乐。叹所持经法竟。

　　△三明持经福德。分二初举闻全经福。

　　若人得闻此法华经(至)所得功德亦复无量。

　　若人下。明闻经书写功德。若书是经下。明华香种种供养功德。瞻卜黄华也。须曼那。善摄意华也。波罗罗。熏华也。婆利师迦。夏生华也。又云雨华。雨后生故。那婆。杂华也。摩利。鬘华也。诸华皆可作油。然灯供佛。

　　△二举闻今品福。分二。初格量。次嘱累。初又分四。初明闻品益。

　　宿王华若有人闻(至)尽是女身后不复受。

　　先总明闻品功德。次明女人闻品受持利益。持经者。障陋尽除。后不复受者。转女成男也。

　　△二明劝修益。

　　若如来灭后后五百岁中(至)恒河沙等诸佛如来。

　　若如来下。依经修行。往生净土也。准大集经。有五五百岁。第一解脱坚固。第二禅定坚固。第三持戒坚固。第四多闻坚固。第五斗诤坚固。后五百岁。即斗诤坚固时也。末法时代。善根转少。大法冥利。虽女人犹获胜利。况男子乎。问。此中但云如说修行即净土因。如何修行耶。答。即受持读诵深信解相。问。弥陀摄念佛人生极乐。今闻法华何故亦生耶。答。由解安乐行故。闻佛寿量故。此经名莲华故。了明唯心故。然诸经指归净域。佛佛赞往西方。净土法门。乃众生归依处也。故文殊大智求生。普贤万行愿往。远公始创东林。莲师继踵云栖。若幽若显。乃圣乃凡。三学高士。九流名贤。无不修持。若万派以朝宗。似群星而拱北。弥陀愿力弘深。众生专念必往。希净土者。宜尽心焉。不复下。明离诸尘垢。贪瞋痴乃根本烦恼。憍慢等垢。乃随烦恼。既到安养。所依者净业。所会者善人。故远离一切诸垢也。得菩萨下。明证理根净。心寂根净。故能见若干诸如来也。

　　△三诸佛遥赞。

　　是时诸佛遥共赞言(至)智慧禅定无有与汝等者。

　　善男子。即前女人修行往生。得忍根净也。受持为人说者。即前闻经如说修行也。实相之理。非有为之福。故水火不能焚溺。称实相理。海墨不穷。故千佛共说不尽。诸魔贼。即五阴烦恼等。生死军。即无明六识等。余怨敌。即随情对境之惑业。贼能侵害。军能攻击。由得无生忍。故能摧灭一切烦恼诸垢也。无如汝者。显诸佛守护。与如来把手共行。岂天人所及哉。无有与汝等者。以三乘智慧禅定。皆权也思惟是经。是实也。权渐不及圆实。岂三乘可等哉。

　　△四结闻品益。

　　宿王华此菩萨(至)所得功德如上所说。

　　此菩萨一句。总收药王苦行。神通。三昧。种种功德智慧也。若有下。明闻品随喜赞善之益。一称经名。莲华出口。一念随喜。法香在身。善种不亡。功成自着也。上说功德。即前往生离垢遥赞等。格量已竟。

　　△次嘱累。

　　是故宿王华(至)应当如是生恭敬心。

　　是故下。先以一品嘱当机流通。宿王下。次教当机神力守护全经。所以下。征释守护之意。此经开悟佛知佛见。却除痴爱病缘。故云良药。痴爱病除。生死缘断。顿证真常。何复老死。如般若智照。能空五蕴。度苦厄。无老死是也。汝见下。明见持经者。散华作念。生心如佛想也。取草者。佛成道时。吉祥长者施软草为座也。吹螺击鼓者。既成佛已。说法警悟一切群生也。是故下结。上如来垂答已竟。

　　△三闻品利益。

　　说是药王菩萨本事品时(至)一切众生语言陀罗尼。

　　此结会众闻此品之益也。

　　△四多宝称叹。

　　多宝如来于宝塔中(至)利益无量一切众生。

　　非宿昔因行成就。得大自在。不能发起是利。故双叹善哉善哉。上药王苦行竟。

　　妙法莲华经大成卷第八
卍新纂续藏经第 32 册 No. 0619 法华经大成


　　妙法莲华经大成卷第九

　　金台即山居后学　大义　集

　　妙法莲华经妙音菩萨品第二十四

　　此品明菩萨深体妙法。以妙音声。随类演说。流通斯道也。四辩说法。显默投机。曰妙音。名虽妙音。实彰妙行。显形声二益。弘化无迹。有斯德业。故立品名。观其昔奉云雷音王佛十万种技。今游行他国。音乐自随。昔奉八万四千宝钵。今有尔许道器。眷属围绕。昔得一切众生语言陀罗尼。今得普现色身三昧。以妙音声。遍吼十方。弘宣此教。以献乐奉钵。蕲在妙音说法。妙行随应。故报在宿王智佛国。果能有是神力。欲令新得记者。体是妙行。随类演说。故说妙音品。

　　△四妙音说法。文分六段。初放光东照。二奉命西来。三十方弘经。四两土得益。五还归本土。六闻品进道。且初放光东照。

　　尔时释迦牟尼佛放大人相(至)白毫光明遍照其国。

　　大人相者。大相海也。遍体毛功德。不及一好功德。众好功德。不及一相功德。三十二相。从下向上。展转相胜。不及白毫功德。白毫功德。不及肉髻功德。故是大人相也。佛有九十七种大人相。肉髻顶乃其一焉。开会及召分身。但放白毫光。今召妙音。兼放肉髻光者。肉髻是无见顶相。为最上果光。今将宣示妙音随类之行。乃极果行相。故以极果之光照现也。国乃妙音故墟。佛乃所师教主。国表所证理。佛表能证智。本觉体上。自具恒沙德相。故云净光庄严。始觉之用。能证果德。智行互严。因果合体。犹华果同时。故云净华宿王智。妙音妙行。依此示现。故光照其国。

　　△二奉命西来。分二。初明发来之缘。二明正共发来。初有六。初经家叙德。

　　尔时一切净光庄严国中(至)恒河沙等诸大三昧。

　　植德供佛。成就深智。福慧两足也。得字贯下十六句。即证得也。摧邪表正。而不住相。故云妙幢相。深入一乘。证诸实相。故云法华。性德真净。物莫能染。故云净德。实智证理。权智照机。善巧逗会。得大自在。故云宿王戏。不求而应。应即无应。不说而说。说则无说。不缘而缘。平等大慈。故云无缘。一心三智。印一切法。故云智印。语言如前释。万德圆备。无不具足。故云集一切功德。六根无染。互用自在。故云清净。变化自在。游诸世间。故云神通游戏。平等大慧。如炬破暗。故云慧炬。性具万德。缘了庄严。融通自在。故云庄严王。性净照明。离诸垢染。故云净光明。具足权实功德。含摄一切。名为净藏。即二边之定。不共偏小。故云不共。实智功德。大千圆照。故云日旋。恒沙三昧。交彻融摄。重重无尽。皆妙音之所具。故云得如是等。

　　△二光照其身。

　　释迦牟尼佛光照其身。

　　光透绝域。意在斯人。乃独照之。

　　△三辞师愿往。

　　即白净华宿王智佛言(至)庄严王菩萨药上菩萨。

　　既蒙光照。默契圣心。欲来亲近。理非自专。故白本师云。我当往诣等。以释迦佛乃运斤之师。诸大士亦抟风之侣。近之有尽垩之功。会之有逍遥之益。可师可友。能不亲之近之乎。

　　△四彼佛垂诫。

　　尔时净华宿王智佛(至)若佛菩萨及国土生下劣想。

　　分别人我高下长短净秽。名下劣想。以正知正见本绝同异故。师及弟子。智断具足。师权现丈六。弟子身形亦小。依报国土。乃正报所感。慈临大千。宜须高须下。勿睹卑小之身形。秽恶之国土。生下劣想也。以六百八十万由旬之师身。四万二千由旬之资身。校之丈六卑小之身形。则长短迥异。以净光庄严之国土比之秽恶充满之世界。则净秽自别。夫两土净秽。身之长短。皆现识相分。若了唯心。自无分别。岂以净华之净光。而轻释迦之秽土乎。故诫之令除执情。然妙音乃法身大士。岂见秽而生劣想哉。恐其所将眷属。有未达者。故寄彼而规此耳。

　　△五妙音受旨。

　　妙音菩萨白其佛言(至)如来功德智慧庄严。

　　如来既以勿生劣想为诫。妙音受旨白佛。即示无下劣想也。意谓我今所往。其力用。其神变。皆假如来之德。皆出如实之道。则于一切法。无不如矣。何复胜劣之异哉。是以不动彼土。游化十方。现种种形。说种种法。而于神通智慧无所损减。为如故也。

　　△六先现来相。又六。初妙音先现华瑞。

　　于是妙音菩萨不起于座(至)甄叔迦宝以为其台。

　　阎浮檀金者。西域有河。近阎浮树。此河因树得名。其金出彼河中。故名之。甄叔迦。此云鹦鹉宝。赤如其嘴故。西域记云。甄叔迦树。其华赤色。此宝色似此华。因名之。未来此土。先现瑞者。示来相之前导故。启会众之景仰故。法法座不远者。为供养佛法故。又华以金银刚宝为茎叶须台者。表开示悟入教行理果也。意显圆妙之教。妙音所说。为开佛之知见也。圆妙之行。从妙行所行。为示佛之知见也。圆妙之理。从妙心所解。为悟佛之知见也。圆妙之果。从妙体所证。为入佛之知见也。是以妙音未来。将此全经。和盘托出于灵山会上大众之前。所谓妙音处处为诸众生说此经也。

　　△二文殊发问何缘。

　　尔时文殊师利法王子(至)甄叔迦宝以为其台。

　　问。妙音未现来相。即欲要见文殊等。若文殊位下。妙音不应求见。若文殊位高。相来那忽不识。答妙音乃法身大士。文殊是果后行因。二俱深位。那分高下。岂真不知。为会众见瑞不了。发起令知。故示问耳。又华表因行。妙音遣华。乃妙行之境。欲契此行。必假大智。故文殊发问也。

　　△三如来答以欲来。

　　尔时释迦牟尼佛告文殊(至)亦欲供养听法华经。

　　欲来此土。礼拜于我。供养是经。以是因缘。故现此华。

　　△四文殊请见其相。

　　文殊师利白佛言(至)彼菩萨来令我得见。

　　种何善根。文殊岂不知。欲众知故。勤修行等。文殊岂未修。欲众修故。令我得见。文殊岂未见。欲众见故。所以然者。欲令大众。法于妙音。深造实智也。

　　△五释迦推功多宝。

　　尔时释迦牟尼佛告文殊(至)当为汝等而现其相。

　　文殊愿世尊以神通力为现妙音。而世尊归功多宝者。多宝以神通愿力。在处证经。欲假其神通愿力也。又多宝表法身。释迦表报身。楞伽云。报化非真佛。亦非说法者。实相之理。须从法身边荐取。方乃相应。故迦文不召妙音。多宝一呼即至。

　　△六多宝命彼来会。

　　时多宝佛告彼菩萨善男子来(至)欲见汝身。

　　多宝妙音。虽隔尘刹。宛若对面。此显从法身体。起应身用也。发来之缘竟。

　　△二正共发来。又六。初眷属经历。

　　于时妙音菩萨于彼国没(至)百千天乐不鼓自鸣。

　　与八万四千共来者。示妙音随类演化。八万四千尘劳也。所历国土。乃百八万亿那由他恒河沙等佛世界也。莲华遍雨。表妙行随类示现也。天乐自鸣。表妙音离于作意也。问。灵山去净华宿王智佛国。所隔国土。有百八万亿那由他恒沙之多。所历程途。又不知几多。何多宝一呼。而妙音随即发来耶。答。的实而论。多宝乃实相之体。妙音是实相之用。宝相无相。无相不相。遍一切处。无非实相。多宝一呼。即具大妙音也。前云入此三昧。身不动摇。此中于彼国没。俱共发来。即实相无相也。多宝一呼。实相发妙音之用。俱共发来。妙音归实相之体也。

　　△二叙相登台。

　　是菩萨目如广大青莲华叶(至)娑婆世界耆阇崛山。

　　肇师云。天竺有青莲华。其叶修广。青白分明。有眼目之相。故云目如广大等。和合犹积聚也。那罗延此云天力士名。端正殊妙。志力雄猛故。

　　△三问讯传旨。

　　到已下七宝台(至)安隐少恼堪忍久住不。

　　问示居堪忍之事。贪瞋等。皆堪忍难度之事也。五情即五欲。亦即五情根。佛无病恼。同居施化。示同人法故。又顺世仪。法尔而然故。

　　△四请见多宝。

　　世尊我今欲见多宝佛身惟愿世尊示我令见。

　　分身既散。塔闭如故。多宝居于塔内。故愿示之令见。又宝塔高远。仗佛求见。表尊敬耳。

　　△五世尊为通。

　　尔时释迦牟尼佛语多宝佛是妙音菩萨欲得相见。

　　△六塔中称善。

　　时多宝佛告妙音言(至)并见文殊师利等故来至此。

　　问。妙音未离本土。即云及见文殊。文殊请现其相。释迦推功多宝。多宝即云善男子来。文殊欲见汝身。妙音既至此土。问讯释迦。请见多宝。释迦转通云。是妙音菩萨欲得相见。多宝塔内称善。并无文殊见妙音处。亦无妙音见多宝处。何也。答。约理而论。妙音未离他土。与多宝文殊相见已竟。文殊不问释迦。与妙音相见已毕。事论两土风俗不同。人事各异。故须一一请问。上奉命西来竟。

　　△三十方弘经。分二。初问答善根神力。二问答住何三昧。初又二。先华德疑问。

　　尔时华德菩萨白佛言(至)修何功德有是神力。

　　华德乃妙庄严王之后身。欲助扬妙音。发显妙性。成就妙果。故发此问。所问之车。皆文殊之所问者。

　　△次如来垂答。又二。初正答善根功德。

　　佛告华德菩萨(至)百千万亿那由他佛。

　　一音利润。开觉群动。故名云雷音。根身器界。皆能随应。故名现一切世间。由利润随应。故名喜见。十万种技乐者。有歌有舞。歌则味其辞。以声播之。舞则动其容。以曲随之。主于和。宣着人之德业。二南雅颂。皆古人之行事。本于心。关国家之兴衰。金石丝竹。通世人之娱耳。然妙音所献。必是钧天之乐。非雅颂等伦。其阳春雪曲之歌。高山流水之趣。备寓于中矣。钵云应量。乃道器也。妙音所献。非瓦铁之所成。乃七珍之宝钵。若之技乐供佛。今得天乐自随。昔之宝钵奉佛。今得眷属围绕。由奉钵献乐之功德善根。以是因缘。今得果报。有是神力也。华德下。结会古今。是妙音下。结答善根。

　　△二广明神力应化。又三。初总举。二别明。三总结。且初总举。

　　华德汝但见妙音菩萨(至)为诸众生说是经典。

　　△二别明。又二。初应六凡。次应四圣。初又六。初应天众。

　　或现梵王身或现帝释身(至)或现毗沙门天王身。

　　梵王即色界天主也。帝释即地居天主也。自在天即欲界顶。梵云婆舍波提。此云他化自在。假他所作。以成己乐。即是魔王也。大自在即色界顶。摩醯首罗也。天大将军。大经云。八健提。天中力士。又称鸠摩伽。此云童子。骑孔雀。擎鸡持铎。捉赤幡者。又韦纽。此云遍闻。四臂。捉贝。持轮。骑金翅鸟者。皆是天大将军。毗沙门此云多闻。以福德之名闻四方故。即北方天王也。

　　△二应人众。

　　或现转轮圣王身(至)或现童男童女身。

　　长者有长人之德。居士爱谈名言。清净自居。宰官剖断邦邑。辅政于王。婆罗此云净行。劫初种族。山野自闲。故人以净行称之。童男未冠之称。童女未嫁之名。

　　△三应八部。

　　或现天龙夜叉乾闼婆(至)人非人等身而说是经。

　　说是经三字。贯上诸种身。以现身必说法。说法必现身。妙音妙行。常相须也。

　　△四应恶趣。

　　诸有地狱饿鬼畜生及众难处皆能救济。

　　诸应皆言现身说经。独于恶趣不言者。恶趣方沉。无由闻经。但以神力救济而已。

　　△五应宫禁。

　　乃至于王后宫变为女身而说是经。

　　王宫禁地。为化良难。菩萨以神力。亦现身说经也。

　　△六结前广显。

　　华德是妙音(至)于十方恒河沙世界中亦复如是。

　　菩萨种种变化现身说法。于神通变化智慧无损减者。明妙音所证自利之实智。谓证得此智。能观一切法。尽归真如。平等自性。不增不减。于一切法。皆如实知故。智慧明照者。方便开导也。各得所知者。随类各解也。是妙音所用利他之权智。方便开导。因缘譬喻。一音所说。随机得解也。

　　△二应四圣。

　　若应以声闻形得度者(至)示现灭度。

　　△三总结。

　　华德妙音菩萨摩诃萨(至)其事如是。

　　结显妙音。由昔献乐奉钵之胜因。感今神通智慧广大无边。其事如是。上问答善根神力竟。

　　△二问答住何三昧。又二。初问。

　　尔时华德菩萨白佛言(至)在所变现度脱众生。

　　承佛垂答。已知菩萨善根深远。福德广大也。世尊下。问菩萨今住何定。而能现十界身。说一乘法。如此自在利益也。

　　△次答。

　　佛告华德菩萨(至)能如是饶益无量众生。

　　此虽答华德。亦答文殊行何三昧说其名字之问也。菩萨住此三昧。如净摩尼。随方现色。难思妙行。根于此矣。十方弘经竟。

　　△四两土得益。

　　说是妙音菩萨品时(至)亦得是三昧及陀罗尼。

　　两土菩萨。皆具体而微者。故因说是品。皆得发明。三昧与陀罗尼。体一而用异。寂用为三昧。持用为陀罗尼。又色身变现名三昧。音声辩说名陀罗尼。又舌根清净名陀罗尼。余根清净名三昧。皆是六根清净法门耳。

　　△五还归本土。

　　尔时妙音菩萨摩诃萨(至)得现一切色身三昧。

　　所经国土等。于彼发来所经亦尔。示来往经行。不离是道也。菩萨举措。尚能傍益一切众生。况佛放光。傍照诸国。岂无利益哉。

　　△六闻品进道。

　　说是妙音菩萨来往品时(至)华德菩萨得法华三昧。

　　无生法忍。得妙法之体也。法华三昧。得实相之用也。妙音说法竟。

　　妙法莲华经观世音菩萨普门品第二十五

　　悲华经云。过去散提岚界。善持劫中。时有佛。名曰宝藏。有转轮王。名无量净。第一太子。三月供佛斋僧。发菩提心。若有众生。受三途等苦恼。凡能念我称我名字。为我天眼天耳闻见。不免苦者。我终不成菩提。宝藏佛云。汝观一切众生欲断众苦。故今字汝。为观世音。楞严菩萨自陈云。由我供养观音如来。蒙彼如来。授我如幻闻熏闻修金刚三昧。成就三十二应。十四无畏。四不思议。彼佛如来。叹我善得圆通法门。于大会中。授记我为观世音号。又大悲经云。此菩萨不可思议威神之力。已于过去无量劫中作佛。号正法明如来。大悲愿力。安乐众生。故现为菩萨耳。别行玄云。观世音者。西方正音名阿耶婆娄吉底输。此云观世音。观者能观之智。世音者所观之境。能观则明明不昧。了了常知。卓然独存。返观独照。故称观也。所观则有正觉之音。众生之音。器世界之音。杂类之音。故称世音也。能所合标。境智双举。故云观世音。普是遍义。行弥法界。随心益物。称体而周。故为普。门是通义。出入无壅。法法全彰。事事无碍。故为门。此菩萨不思议神力。照穷法界。万像流动。殊音异类。普现色身。随机说法。妙行圆应。无所障碍。故云观世音菩萨普门品。又妙音现形说法。救济众难。与观音无异。但略而未普。妙而未圆。观音不离是行。而能大千圆应。无去来相。所谓自在之业。普门示现。则进于妙音矣。其实二圣一道相为终始。故后颂观音之德。而兼云妙音。是知二圣一道。即妙音之行。而演为普门。是知相为终始。欲体前法。须兼二行。从妙而普。有始有终。然后圆备。故继妙音而说普门焉。

　　△五普门圆应。分二。初问答显德。二闻品获益。初有长行偈颂。长行有两番问答。初番问答观音人。又二初无尽兴问。

　　尔时无尽意菩萨即从座起(至)以何因缘名观世音。

　　此品因无尽意发起者。表普门圆行应现无尽也。若愚赞云。世间无边尘扰扰。众生无数业忙忙。爱河无底浪滔滔。是故我名无尽意。观音之行亦若是矣。偏袒右肩者。此方以袒为慢。外国以袒为敬。露右者。示执奉为便。表事师充役之仪。故以袒为恭也。合掌者。此方以拱手为恭。彼国以合掌为敬。表不敢敬诞。专至一心也。向佛者。以万善之因。向万德之果也。世尊下。问观音人。意谓观音之名。望尊法界。风偃群贤。名不自有。因义而彰。观音之所以为观音者。果何因缘。有斯名也。因缘甚多。略言境智。以众生善恶两机为因。菩萨灵智慈悲为缘。大经云。具二庄严。能问能答。今无尽意具定慧二种庄严。故能问。如来究竟二种庄严。故能答也。

　　△二如来垂答。分三。初总答。二别答。三劝持名答。此三科。即楞严十四无畏功德。彼经菩萨自陈。此经如来所说。彼从因陈。此从果彰。彼经但明能应。此经双明机应。两经合论。方知大士名称其实也。且初又四。初标举人数。

　　佛告无尽意菩萨善男子若有无量百千万亿众生。

　　十法界机。实是无量。而言百千万亿者。非谓十界共有此数。盖指一业有如许人。如一地狱。同受一苦。以苦验人。知同一业。以例诸趣。皆亦如是。故知此数。是标同业之意。此举境众机多。以显菩萨观深应大。

　　△二总明遭苦。

　　受诸苦恼。

　　此举现遭苦厄也。自有多苦苦一人。多人受一苦。一人受多苦。一人受少苦。今文百千万亿。多人也。受诸一句。多苦也。举多显少。多尚能救。况少苦耶。上言百千万亿。是业同者。共受一苦。今言诸苦者。一苦是一业。即有百千万亿苦也。上明数同。此明业别。用此意。历十法界。万机之徒。不可说。不可说数也。

　　△三闻名称号。

　　闻是观世音菩萨一心称名。

　　由过现恶。故遭诸苦。由过现善。复得闻名。此以善恶相带。合成机感也。一心有事有理。若用心存念。念念相续。余心不间。一心皈凭。更无二意。是名事一心称名也。若达事中一心。自他俱离。俱不可得。无心无念。定慧相应。能称所称。皆不可得。是为理一心称名也。

　　△四即得解脱。

　　观世音菩萨即时观其音声皆得解脱。

　　上闻名即称。是机速。称名即应。是应速。皆得解脱者。即是蒙应利益。皆者非但显于多机众益。亦显圆遍之应也。冥显感应可知。问。十界机无量。云何一时令得解脱。答。喻如父母。念子心重。多智多财。具大势力。众子在难。即能俱救。菩萨亦如是。无缘慈悲重。权实二智深。圣财无量。神通力大。十界虽多。应有余裕。问。今见称名累年。不蒙寸效者。何也。答。一心称名。有事有理。二途无取。何能感圣。喻如临镜背照。对谷闭口。何能致影响哉。楞严云。一者由我不自观音。以观观者。令彼十方苦恼众生。观其音声。即得解脱。以观观之体。闻闻之性。本无苦乐。众生不能返闻。循声流转。故受苦恼。菩萨离尘复性。诸妄自脱。能令苦恼众生。持名蒙观。亦得解脱。乃真净慈悲观力加被然也。琳法师称名七日。而免难于唐。孙敬德诵经千遍。而全生于魏者。是其验也。

　　△二别答。分三。初免七难。二离三毒。三应二求。初又二。初正明七难。二结其神力。初又七。初免火难。

　　若有持是观世音菩萨名者(至)由是菩萨威神力故。

　　此下不出三业为机。七难持名。口业机也。三毒常念。意业机也。二求礼拜。身业机也。若有设有等。皆不定之辞。经云。二者知见旋复。令诸众生。设入大火。火不能烧。见觉属火。知见旋。则离火尘。幻尘既离。真性斯存。所以无火害也。由菩萨离尘复性之威力加被。故众生入火持名。亦不能烧。应验传云。祝长舒。晋元康年中。于洛阳为延火所及。草屋大风。必无免理。一心称名。风回火转。邻舍而灭。里人浅见。谓为自尔。因风燥时。举火烧之。三掷三灭。众方忏谢。

　　△二免水难。

　　若为大水所漂称其名号即得浅处。

　　云大水者。以小水不成难故。经云。三者观听旋复。令诸众生。大水所漂。水不能溺。闻听属水。闻听旋。则离水尘。所以无溺害也。传云。道冏三人。同伴乘冰度孟津。垂半。一人前陷。一人次没。冏进退水上。必溺无疑。一心称名。脚如踏板。至夜。遇赤光。竟达岸。

　　△三免罗刹难。

　　若有百千万亿众生(至)以是因缘名观世音。

　　入海求珍。结伴无定。虽无定数。终不可独往。故举百千万亿总数。不定判多少也。入海者。贤愚经云。田殖百倍。商贾千倍。任宦万倍。入海吉还。得无量倍。故入海也。阿含云。风加以黑。怖之甚也。罗刹乃食人鬼也。一人称名。余人悉解脱者。以其同患难故。虽口不同唱。心助觅福。故俱获济也。经云。四者断灭妄想。心无杀害。令诸众生。入诸鬼国。鬼不能害。由菩萨灭妄断杀。故远离鬼害也。传云。外国百余人。从师子国泛海。忽遇恶风。飘堕鬼国。便欲尽食。合舡皆称观音名号。中有一小禅者。不信不称。鬼索此禅者。禅惧甚。学称一声。亦得免脱。

　　△四免王难。

　　若复有人临当被害(至)寻段段坏而解脱。

　　言刀杖段段坏者。明人执杀具。一折一来。随来随断。弥显大士拔苦之力也。经云。五者六根销复。同于声听。能令众生临当被害。刀段段坏。使其刀兵。如割水吹光。性无摇动。既同声听。无复形碍。故使刀兵如割吹耳。传云。晋大元中。彭城一人。被枉为贼。常供金像。带髻中。后伏法。刀下但闻金声。三斫不伤。解髻。像有三痕。由是得放。

　　△五免鬼难。

　　若三千大千国土(至)尚不能以恶眼视之况复加害。

　　言满中者。假设之辞也。鬼所以畏者。菩萨有威有恩。若非怀恩。则是畏威。所以闻名。尚不能加以恶眼。岂兴害心。经云。六者闻熏精明。明遍法界。则诸幽暗。性不能全。能令众生。药叉罗刹等。虽近其傍。目不能视。由闻熏精明。烁诸痴暗。故鬼不能视。断灭妄想。心无杀害。故害不能加。阿含云。有大力鬼。坐帝释床。帝大瞋。鬼光明转盛。此同其心行故。帝还发慈心。鬼光明灭。即去。

　　△六免枷锁难。

　　设复有人若有罪若无罪(至)皆悉断坏即得解脱。

　　有罪无罪者。或是推检未定。或可判入徒流。若判未判。俱被禁制。以明圣心平等。本救其囚执。不论有罪无罪。在手为杻。在脚为械。在颈名枷。连身名锁。三木一铁之名也。系名系碍。检是封检。系未必检。检必被系。今云检系者。显罪深怖重也。经云。七者音性圆销。观听返入。离诸尘妄。能令众生禁系枷锁。所不能着。尘妄既离。则身相不有。故枷锁自脱也。问。先王制法。用以惩恶。阴有地狱。阳有囹圄。人神所共用者。若救无辜。理或容矣。释有罪者。纵恶坏纪。岂圣心乎。答。妙哉问也。鲁肆大眚。圣人善庄公之补过。唐禁笞背。君子美太宗之仁恕。未闻议其伤于名教。好生之仁。天下所同。何疑大士恤刑之慈乎。传云。盖护。山阴入。有罪判决。系狱应死。三日三夜。称名无间。忽见观音放光照之。锁脱门开。寻光而去。行二十里。光乃息。

　　△七免怨贼难。

　　若三千大千国土满中怨贼(至)称其名故即得解脱。

　　大千国土。标难处也。满中怨贼。正明难也。国旷贼多。圣力能救。以显功力之至也。怨本夺命。贼本劫财。今怨为贼。必财命两图。如此遍满。尚能救之。况少乎。有一商主。遭难人也。商者训量。此人择识贵贱。善解财利。商量得宜。堪为商人之主。既有商主。即领商众。既涉险远。所赍者必难得之货。故言重宝。险路者。或是旷绝幽隘之处。或是怨贼冲出之径。皆名险路。勿得等。安慰止其恐怖。劝称设其上䇿。叹德奖令定胆。三义具足。俱时称唱。即得解脱。此中南无。翻救我。经云。八者灭音圆闻。遍生慈力。能令众生经过险路。贼不能劫。盖音闻两立。物我成敌。灭音圆闻。则内外无待。故能遍慈而却敌也。传云。晋隆安年。僧慧达。往北陇上掘甘草。被羌人。所获。闭于栅中。人多。择肥者先食。余人食尽。唯达并一小儿。意来日食之。达竟夜称名。至旦。羌来取食。忽一虎跳吼。诸羌散走。虎咬栅作穴而去。达将小儿逃走。

　　△二结其威神。

　　无尽意观世音菩萨摩诃萨威神之力巍巍如是。

　　观音势力既大。加护亦旷。岂止七难。当知遍法界皆能救护。故言巍巍然。有如是神力也。

　　△二离三毒。

　　若有众生多于淫欲(至)是故众生常应心念。

　　此三称毒者。以能侵害行人。喻之如毒。但有单复。今从复列。自爱为欲。爱他为淫。淫欲多者。不择禽兽。不避高墙。不顾德行。破国亡家。祸延其身。若能存念观音。即得离也。经云。九者熏闻离尘。色所不劫。能令一切多淫众生。远离贪欲。众生欲习合尘。故为色劫。菩萨离尘。欲爱干枯。根境不偶。虽有妙色。不能劫动。自忿为恚。忿他为瞋。瞋恚多者。今世人不喜见。如渴马护水。遗教云。劫功德财。无过瞋恚。华严云。一念瞋心起。障百法明门。经云。十者纯音无尘。根境圆融。无对所对。能令一切忿恨众生。离诸瞋恚。瞋由违情而起。对境而生。圆融则无违。无对则不瞋矣。自惑为愚。惑他为痴。愚痴多者。邪画诸见。拨无因果。谤毁大乘。于诸谛理。不能明解。过于漆墨。经云。十一者。销尘旋明。法界身心。犹如琉璃。朗彻无碍。能令一切昏钝性障。诸阿颠迦。永离痴暗。痴由妄尘所蔽。无明所覆。销尘则无蔽。朗彻则无覆矣。无尽下。结。

　　△三应二求。

　　若有女人设欲求男(至)观世音菩萨有如是力。

　　不孝有三。无后为大。无子则绝嗣矣。云何独标女人耶。盖女人以无子为苦。为夫所弃。妇之所轻。傍人所笑也。又妇有七失。容恶。邪淫。性妒。不事公姑。贪食。拙懒。无子。前六犹可。无子最苦。故独标女人。也。福慧男者。若有智无福。则位卑财穷。有福无智。则识劣见浅。必智与福合。弥相扶显。福则财位高升。慧则名闻博远。经云。十二者。融形复闻。不动道场。涉入世间。不坏世界。能遍十方。供养微尘如来。各各佛边。为法王子。能令法界无子众生。欲求男者。便生福德智慧之男。求男生男。是大士融形涉世。遍事诸佛。为法王子之力。加之使然。女人端正。七德之初。但端正无相者。则容恶形衰。有相不端者。则早孤少寡。今貌与相相扶。弥显其德。端正则招宠爱。有相则招录敬。故云众所爱敬。经云。十三者。六根圆通。明照无二。含十方界。立大圆镜。空如来藏。承顺十方。微尘如来。秘密法门。受领无失。能令法界无子众生。欲求女者。诞生端正福德柔顺。众人爱敬有相之女。求女生女。是大士圆通含界。承顺如来。受领法门之力加之。圣力甚大。无所不与也。无尽下结。别答已竟。

　　△三劝持名答。又三。初劝持。

　　若有众生恭敬礼拜(至)皆应受持观世音菩萨名号。

　　心敬身礼。所获之福。终无穷尽。故曰福不唐捐。谓福不虚弃。而得真实之益也。上说观音得名因缘。其力广大。既不辩形质。但述名论德。若欲归崇。宜奉持名号。故举持名为劝也。

　　△二格量。

　　无尽意若有人受持(至)于百千万亿劫不可穷尽。

　　六十二亿。举名号多。尽形寿。时节多。四事具足。福田多。若复有下。正格量。良以一多性不可得。无有二相。一则非一。多则非多。同入实际。正等无异也。

　　△三结叹。

　　无尽意受持观世音(至)无量无边福德之利。

　　经云。十四者。此大千界。现在世间。六十二亿恒沙菩萨。修法垂范。方便利生。各各不同。由我所得圆通本根。含容法界。欲令众生持我名号。与彼共持六十二亿诸法王子。二人福德。正等无异。由大士真得圆通。一多平等。彼我无异故也。

　　△二二番问答普门法。又二。初无尽兴问。

　　无尽意菩萨白佛言世尊(至)方便之力其事云何。

　　前问何缘得名。佛答众生三业显机为境。法身灵智冥应。境智因缘。名观世音。今问云何游此娑婆世界。佛答普门示现。三业显应。应众生冥机。云何游。问身业。云何说。问口业。方便。问意业。身业现相。口业说法。意业鉴机。无谋而应。遍逗一切。亦名三轮不思议化也。方便非道前。乃证后鉴机之方便也。

　　△二如来垂答。分三。初正答普门法。二劝兴供养。三总结神力。初又二。初普门圆应。二结略指广。初中凡现三十三身。十九说法。束为十界身。少菩萨地狱二界。结文以种种形该之。三十三身。其类分八。初圣人身。

　　佛告无尽意菩萨(至)即现声闻身而为说法。

　　具答三业之问。应以之言。答方便。意业问也。何以知之。意地观机。见其所宜。宜示何身。宜说何法。随而应之。现身答身业问。说法答口业问。经云。若诸菩萨。入三摩地。进修无漏。胜解现圆。应以佛身应之。大士即现佛身而为说法。若诸有学。寂静妙明。断十二缘。胜性现圆。即现辟支身。若诸有学。得四谛空。修道入灭。胜性现圆。即现声闻身。

　　△二天王身。

　　应以梵王身得度者(至)即现毗沙门身而为说法。

　　众生欲心明悟。不犯欲尘。欲心清净。即现梵王身说法。欲为天主。领统诸天。即现帝释身。欲身自在。游行十方。即现自在天身。欲身自在。游行虚空。即现大自在天身。爱统鬼神。救护国土。即现天大将军身。爱统世界。保护众生。即现四王身说法。

　　△三王民身。

　　应以小王身得度者(至)即现婆罗门身而为说法。

　　众生乐为人王。即现人王身。令其成就。爱主族姓。世间推让。即现长者身。爱谈名言。清净自居。即现居士身。爱治国土。剖断邦邑。即现宰官身。爱诸数术。摄卫自居。即现婆罗门身。

　　△四四众身。

　　应以比丘比丘尼(至)优婆塞优婆夷身而为说法。

　　男女好学出家。持诸禁戒。即现比丘比丘尼身。乐持五戒。即现塞夷身。

　　△五妇女身。

　　应以长者居士宰官(至)即现妇女身而为说法。

　　内政立身。以修家国。即现命妇贤媛等身。

　　△六童男女身。

　　应以童男童女身(至)童男童女身而为说法。

　　众生不坏男根。即现童男。不求侵暴。即现童女。侵暴者。谓女不贞淑。以行多露。乃为他人之所侵暴也。

　　△七八部身。

　　应以天龙夜叉乾闼婆(至)即皆现之而为说法。

　　八部乐脱其伦。菩萨皆现身。说其本伦脱离之法。

　　△八金刚身。

　　应以执金刚神得度者即现执金刚神而为说法。

　　梵语䟦阇罗。此云金刚。梵语波腻。此云手。谓手执金刚杵以立名。正法念云。昔有国王。夫人。生千子欲试当来成佛次第故。拘留孙探第一筹。乃至楼至探末筹。第二夫人。生二子。一愿为梵王。请千佛说法。一愿为金刚力士。护千兄教。彼经多有形等四类。无金刚一类。此一即护佛教之正神也。众生志愿勇猛。护持佛法。菩萨现其身。说摧邪辅正之法。令其成就也。

　　△次结略指广。

　　无尽意是观世音菩萨(至)游诸国土度脱众生。

　　成就功德。结略。种种形等。指广。以菩萨随类变现。何止三十三身。应化逐缘。岂局娑婆世界。种种形。身广也。游诸国土。所化处广也。度脱众生。得益广也。正答普门法竟。

　　△二劝兴供养。又二。初劝供。

　　是故汝等应当一心(至)皆号之为施无畏者。

　　佛答前问后。劝持名。众生仰荷菩萨。真身冥应。但可持名秉字。故劝受持。答后问末。劝供养者。众生既荷菩萨。三业显应。见色闻声。故劝供养也。是故汝等下。劝供养。是观世下。出供养意。由救七难。免三毒。应二求。普门圆应。随类说法。真应二身。俱为能施冥显二益。皆得无畏。是故下。结叹称美。

　　△二受旨。又五。初奉命兴供。

　　无尽意菩萨白佛言(至)仁者受此法施珍宝璎珞。

　　众宝等者。众宝间珠。共为严饰也。问。依璎珞经。初住铜宝璎珞。乃至等觉摩尼宝璎珞。今无尽位既高深。璎珞合用无价。岂可止直百千两金。答。言百千者。但举数多。如云百姓万民。岂局百万哉。璎珞本财施。言法施者。拣住相也。当解璎之时。奉璎之际。三轮体空。即此一物。细不立一尘。大则周法界。贯四十二位之功德。统八万四千之妙行。双存俱泯。错综交罗。非法施而何。

　　△二观音不受。

　　时观世音菩萨不肯受之。

　　不肯受者。谓无尽奉命供养。我未奉命。那忽辄受。亦是事须逊让。施受有义。以有余奉不足。施受两当。此璎俱有。用以施我。我有余。彼不足。义安在哉。

　　△三无尽重举。

　　无尽意复白观世音(至)愍我等故受此璎珞。

　　我为四众故施。仁愍四众故受。以无所施而施诸物。以无所受而受诸受也。

　　△四佛劝当愍。

　　尔时佛告观世音菩萨(至)人非人等故受此璎珞。

　　此劝受也。物元表礼。恶可辞乎。辞其物。则绝其人。受其物。则纳其情。故曰当愍。即愍一切众生也。正以菩萨为物故施。为物故受也。夫无尽施璎。意在今时。观音不受。意在实际。如来劝受。欲显无所求而求之。无所受而受之。施受皆从寂灭中来。显一璎之福。周济无涯。门庭施设。胜也何如。阳春一曲。和者谁乎。赖有持地聊知分晓。所谓逢场作戏。斯也人欤。

　　△五受已奉佛。

　　即时观世音菩萨愍诸四众(至)一分奉多宝佛塔。

　　以一璎作二分者。表于一行。必具二因。理则正因。事则缘因。事理不二。名曰妙因。奉二佛者。二因趣二果也。劝兴供养竟。

　　△三总结神力。

　　无尽意观世音菩萨(至)游于娑婆世界。

　　如是神力者。指普门示现三十三身说法也。正答云何游此世界之问。长行竟。

　　△二偈颂。文后重颂。什师不译。诸师皆谓梵本中有。后方添入。有二十六行。分三。初一行。双颂二问。二二十二行。双颂二答。三三行。双颂二劝。且初一行。双颂二问。

　　尔时无尽意菩萨以偈问曰。

　　世尊妙相具我今重问彼佛子何因缘名为观世音。

　　世尊妙相。万德庄严。叹相即美德。问彼。兼含次问。

　　△二二十二行双颂二答。分二。初二行。总叹行愿。

　　具足妙相尊偈答无尽意(至)发大清净愿。

　　具足二句。经家叙置。汝听二字。敕令审谛。观音行者。一心三智。观彼类音。令无量苦。一时解脱。即观世音成利他之行也。不动真心。现种种形。故云善应。一切国土。处处现往。故云诸方所。弘誓者。四弘愿广。历劫者。经劫难量。以誓深故长时不退。以时长故值佛惟多。随佛作为。修诸佛行。方名侍佛。一一佛所。皆发净愿。由菩萨行愿深大。故真智遍拔众苦。应身普度一切也。

　　△二二十行。别颂二答。又二。初十四行。颂初答观音得名。二六行。颂次答普门示现。初又二。初一行颂总答。

　　我为汝略说闻名及见身心念不空过能灭诸有苦。

　　举要言之。故云略说。闻名故称。口业机也。见身故礼。身业机也。心念。意业机也。诸有即二十五有。闻名注念。见形礼拜。皆不空过。悉灭三有之苦也。

　　△二十三行颂别答。又二。初十二行。颂七难。曲分十二。初一行颂免火难。

　　假使兴害意推落大火坑念彼观音力火坑变成池。

　　此下颂。与长行事相不同。又增几种。谓十四无畏。特举大略。实具一切功德。能救一切急难。故加颂之。

　　△二一行颂免水难。

　　或漂流巨海龙鱼诸鬼难念彼观音力波浪不能没。

　　△三一行加颂堕须弥难。

　　或在须弥峰为人所推堕念彼观音力如日虚空住。

　　△四一行加颂堕金刚山难。

　　或被恶人逐堕落金刚山念彼观音力不能损一毛。

　　△五一行颂免怨贼难。

　　或值怨贼绕各执刀加害念彼观音力咸即起慈心。

　　△六一行颂免刀杖难。

　　或遭王难苦临刑欲寿终念彼观音力刀寻段段坏。

　　△七一行颂免枷锁难。

　　或囚禁枷锁手足被杻械念彼观音力释然得解脱。

　　△八一行加颂咒诅毒药难。

　　咒诅诸毒药所欲害身者念彼观音力还著于本人。

　　还着本人者。凡咒毒药乃用鬼法。欲害于人。前人邪念。方受其害。若人正念。还归本人。如譬喻经云。有清信士。初持五戒。后时衰老。多有废忘。尔时山中有渴梵志。从其乞水。田家事忙。不及与之。遂恨而去。梵志能起尸使鬼。招得杀鬼。敕曰。彼辱我。往杀之。山中有罗汉知之。往田家。语言。汝今夜早然灯。勤三自归。诵守口莫犯偈。慈念众生。可得安隐。主人如教。通晓念佛诵戒。鬼莫能害。鬼神之法。人令其杀。即便欲杀。但彼有不可杀之德。法当却杀其使鬼者。其鬼乃恚。欲害梵志。罗汉蔽之。令鬼不见。田家悟道。梵志得活。东坡云。还着失慈。当云两家都没事。吾不意东坡之高明而出此鄙俗语也。还着一言。有事有理。事则邪不胜正。慈能制㐫。今以正念观音。自然还着。喻如含血喷天。返污己身。将头触火。反焦己额。不期然而然。非菩萨加罚于彼。亦非行人起心愿着彼也。理则三毒十恶。皆出当人妙心。今正念观音。以智照神力。旋流反闻。复归元真。彼毒恶等。应念化成无上知觉。不还着本人。而谁着耶。

　　△九一行颂免罗刹难。

　　或遇恶罗刹毒龙诸鬼等念彼观音力时悉不敢害。

　　△十一行加颂恶兽难。

　　若恶兽围绕利牙爪可怖念彼观音力疾走无边方。

　　△十一一行加颂蛇蝎难。

　　蚖蛇及蝮蝎气毒烟火然念彼观音力寻声自回去。

　　△十二一行加颂云雨难。

　　云雷鼓掣电降雹澍大雨念彼观音力应时得消散。

　　△二一行颂三毒二求。

　　众生被困厄无量苦逼身观音妙智力能救世间苦。

　　三毒炽盛。众苦逼身。男女皆无。困厄孤伶。妙智之力悉能救之。颂初答观音得名竟。

　　△二六行颂次答普门示现。分四。初二行。明身业普应。

　　具足神通力广修智方便(至)以渐悉令灭。

　　能应之由。由神力及智方便。若非千如全体之用。不能具足神通力也。通虽性具。复由广修妙智方便。照性发通。故得普门示现自在也。常论恶趣。但局三途。今种种之言。通指九界。望佛皆名为恶。别举三途极恶故也。虽三恶方沉幽昏。未应得度。悉令渐灭其苦也。

　　△二二行意业普观。

　　真观清净观广大智慧观(至)普明照世间。

　　真以息妄。净以治染。智以破惑。悲以拔苦。慈以与乐。以此五观。加被群迷。妄染惑苦。应念息灭。故一切众生常愿仰而依之。大士之所以应身示现者。实赖于此耳。无垢下。叹上五观。无垢慧日。叹观智之体。伏灾普照。叹观智之用。

　　△三一行口业说法。

　　悲体戒雷震慈意妙大云澍甘露法雨灭除烦恼𦦨。

　　说虽在口。必假身意为授法之本。初句为法现形。本期救苦。故说法之身。名为悲体。此身先用戒德警人。如天震雷。物无不肃。故云悲体等。次句菩萨以慈为心意。无缘而被。名之为妙。物无不覆。喻如大云。故云慈意等。二轮既施。然后说法。三句正说法也。甘露不死之神药。所宣至理。解必无生。若非无生。焉能不死。四句明利益。本性常法。非说那知。于慈云中。澍大法雨。众生蒙润。一切烦恼猛𦦨。悉皆灭除也。慈云是慈悲普。澍雨是说法普。能灭是利益普也。

　　△四一行加颂官阵。

　　诤讼经官处怖畏军阵中念彼观音力众怨悉退散。

　　事系讼庭。身临战阵。心忧刑罚。命虑兵残。今昔怨仇。此时合会。一心致感。众难皆祛。弥显大士神智之力也。

　　△三三行双颂二劝。又二。初一行一句。颂劝持名。

　　妙音观世音梵音海潮音(至)念念勿生疑。

　　妙音者。说法不滞。观音者。寻声救苦。梵音者。音性无著。潮音者。应不失时。四音圆具。故云胜世间音也。大士具如是德。度脱众生。故须时常持念。不间不疑。无不随心满愿。若也疑兕在怀。朝勤夕怠。无惑乎大士之不应也。

　　△二一行三句。颂劝供养。

　　观世音净圣于苦恼死厄(至)是故应顶礼。

　　观听反入。离诸尘妄。是名净圣。冥资不虚。于苦恼死厄。如父如母。可依可怙。具一切功德。则随所求而应之。不止十四无畏也。慈视众生。则择可度而度之。不止三十二应也。其福聚如海。利泽无穷。故须归命顶礼。问答显德竟。

　　△二闻品得益。又二。初持地称叹。

　　尔时持地菩萨即从座起(至)当知是人功德不少。

　　宝云经云。菩萨有十法。名持地三昧。如世间地。一广大。二众生依。三无好恶。四受大雨。五生草木。六种子所依。七生众宝。八生众药。九风不动。十师子吼不惊。菩萨亦尔。昔遇毗舍浮佛。教平心地。一切皆平。是能以妙法内平自心。外患自平。故闻此品而称叹之。观音之号。或曰观世音。或曰观自在。其行或曰普门。或曰圆通。依悲观慈观。应物之德言之。故号观世音。以真观净观。照心之功言之。故号观自在。自一心而出。应无不遍。谓之普门。自万物而反。照无不融。谓之圆通。其实一而已矣。故或以自在为号。或以自在名业。以自在为号。言心得自在如心经称观自在是也。以自在名业。言行得自在。如楞严称无作妙力是也。功德不少者。显自在之业。普门之行。实为心地法门。闻持之者。苟能以是平持心地。则外患自平。不能为害。于诸怖畏。能施无畏。由是自在之业。普门之行。遂为己有。故曰闻者功德不少。此菩萨聊知分晓也。

　　△二闻品获益。

　　佛说是普门品时(至)阿耨多罗三藐三菩提心。

　　无等等者。谓无同等之物。与此齐等也。以如来最上之德。证穷法界渊底。毗卢有师。法身有主。向上一着。世出世法。皆立下风。无有同等之物与之齐等。观音体此以成普门之行。随类应化。无等与等。故闻其风者。皆能发如是心也。普门圆应竟。

　　妙法莲华经陀罗尼品第二十六

　　大法流通。凭寄四依。若无守卫。魔事妄沮。故二圣。二天。十神。说陀罗尼咒。誓以驱辟邪障。消除衰患。故此品为弘护流通也。陀罗尼。此翻总持。总恶不起。持善不失故。有一字多字无字之异。能以一字总一切法。持无量义。摧邪立正。殄恶生善。皆能总而持之。其体名陀罗尼。其用名咒。一切咒不翻。五不翻中。秘密不翻也。四例中。翻字不翻音也。又咒功用不同。或专用灭罪。如方等。专用护经。如今经。专用治病。如药师。或通用护经治病灭罪。如请观音消伏毒害陀罗尼。

　　△六神咒护持。分三。初问答持经功德。二请以神咒护持。三会众闻品得益。且初问答持经功德。

　　尔时药王菩萨即从座起(至)如说修行功德甚多。

　　药王即喜见后身。苦行持经。志存弘护。故发起此品。然持经功德。前品屡明。如法师品比功。不过供十万亿佛。随喜比功。不过施外财得小果而已。至此比功。则胜供八百万亿恒河沙佛者。明持行益深。护功益胜也。将申弘护。先校功德者。使后世知其福德殊胜。递为弘护耳。

　　△二请以神咒护持。分五。初药王咒护。二勇施咒护。三毗沙咒护。四持国咒护。五罗刹咒护。初又四。初请护。

　　尔时药王菩萨白佛言(至)陀罗尼咒以守护之。

　　陀罗尼咒。华梵双标也。咒愿也。祝也。以是法而祝之。使从所祈也。例此土禁咒等法。或云咒者。是鬼神王名。称其王名。部落敬主。不敢为非。故能降伏一切鬼魅。或如军中号令。唱号相应。无所诃问。若不相应。即执治罪。若不顺者。头破七分。顺者则无过失。或密默治恶。恶自休息。如偈云。无亲往他国。欺诳一切人。粗食是常食。何劳复作瞋。公主诸人。但念其偈。不知其意。咒亦如是。或是诸佛密语。如王索仙陀婆。无有能识。唯有智臣。乃能知之。洗时奉水。饮时奉器。食时奉盐。游时奉马。咒亦如是。只是一法。遍有诸力。病愈罪除。善生道合。为此义故。皆存本音。译人不翻。意在此也。

　　△二说咒。

　　即说咒曰。

　　安尔(一)曼尔(二)(至)阿摩若那多夜(四十三)

　　私谓咒中地字。当以本音读之。四中翻字不翻音之一。若途买宅解二切。未有所据。如三摩地。亦是梵语。皆以本音读之。此何不然。

　　△三称叹。

　　世尊是陀罗尼神咒(至)则为侵毁是诸佛已。

　　△四印善。

　　时释迦牟尼佛赞药王(至)于诸众生多所饶益。

　　△二勇施咒护。分三。初请护。

　　尔时勇施菩萨白佛言(至)伺求其短无能得便。

　　富单那。此云臭饿鬼。主热病者。吉蔗此云所作。即起尸鬼。若人夜叉。俱有此鬼。鸠槃茶。此云瓮形。旧云冬瓜。此鬼阴如冬瓜。行置肩上。坐便踞之。即魇魅鬼也。恶世修行。尺水丈波。鬼神侵扰。正法难通。佩持神咒。不怒而威。强魔怪鬼。无能伺其短者。

　　△二说咒。

　　即于佛前而说咒曰。

　　痤𨽻(一)摩诃痤𨽻(二)(至)涅犁墀婆底(十三)

　　△三结叹。

　　世尊是陀罗尼神咒(至)则为侵毁是诸佛已。

　　△三毗沙咒护。分三。初请护。

　　尔时毗沙门天王护世者(至)说是陀罗尼。

　　梵语毗沙门。此云多闻。福德之名闻四方故。居半须弥北。水晶埵。主夜叉罗刹二部。

　　△二说咒。

　　即说咒曰。

　　阿梨(一)那梨(二)(至)那履(五)拘那履(六)

　　△三结叹。

　　世尊以是神咒拥护法师(至)令百由旬内无诸衰患。

　　△四持国咒护。分三。初请护。

　　尔时持国天王在此会中(至)拥护持法华经者。

　　梵语提头赖吒。此云持国。以能护持国土故。光明疏云。上升之元首。下界之初天。居半须弥东。黄金埵。主乾闼婆毗阇舍二部。

　　△二说咒。

　　即说咒曰。

　　阿伽祢(一)伽祢(二)(至)浮楼莎抳(八)頞底(九)

　　△三结叹。

　　世尊是陀罗尼神咒(至)则为侵毁是诸佛已。

　　△五罗刹咒护。分五。初列名。

　　尔时有罗刹女等(至)并其子及眷属俱诣佛所。

　　罗刹乃食人鬼。亦名啖精气鬼。即第十名也。以人心中有七滴甜水。和养精神。鬼啖一滴。令人头痛。三滴闷绝。七滴尽即死。蓝婆毗蓝婆。正法华云。结缚离结缚。一二。面如蓝靛色也。三四五。以齿名。食人之具㐫也。六。女以发盛为美也。七。贪淫无厌也。八。持庄严身之具也。九。晋译何所是。以无所不具为名也。下文佛于此十中。独呼其名者。有以也。鬼子母有千子。皆大鬼也。因少子爱奴故归佛戒。至今有道场处。便守护之。

　　△二请说。

　　同声白佛言世尊(至)即于佛前而说咒曰。

　　伊提履(一)伊提泯(二)(至)兜醯(十八)菟醯(十九)

　　△三称叹。

　　宁上我头上莫恼于法师(至)即于佛前而说偈言。

　　若不顺我咒恼乱法师者(至)当获如是殃。

　　凡女人钟爱。最在头面。无敢触犯。今云宁上莫恼者。谓受持甚于己之头面也。毗陀罗。赤色鬼也。犍䭾。黄色鬼也。乌摩勒伽。乌色鬼也。阿䟦摩罗。青色鬼也。若一日等。皆热病鬼。若男形等。皆魑魅之类。阿梨树。名义云。其树似兰。枝若堕地。自然破为七分。金光明云。其有于违逆。不善随顺者。头破作七分。犹如兰香稍。杀父母。破僧。是三逆罪。厌油殃者。外国压油之法。捣麻使生虫。合压之。虫多益肥。此过犹甚。斗秤欺人者。斗则小出大入。秤则轻出重入。欺盗之罪也。世之震铭其背者。斯罪常见。破僧者。破和合僧也。大论云。调达从佛索众。佛呵之曰。痴人无知。我尚不以众付身子目连等。况汝痴人食人涕唾者。因此结恨。别构五法。以诱佛众。言五法者。一粪扫衣。二常乞食。三坐食。四常露坐。五不受盐及五味等。佛在王舍城有因缘集僧。调达从座起。行五法筹云。忍此五事者。是真毗尼。时有五百新学。捉筹。调达语言不须佛僧。便自将往伽耶山。共作羯磨。时诸比丘。以事白佛。佛言。痴人。消灭善心。在于泥犁。一劫莫救。身子目连。往伽耶山。调达告曰。为众说法。我今背痛。便右胁卧。目连现通。身子说法。遂将五百新学还归佛所。卧起失众。愈生瞋恨。犯此二句。谓法师津梁尘世。化范人天。若害此人。毒流三界。其恶当逆。岂容恕哉。

　　△四誓愿。

　　诸罗刹女说此偈已(至)离诸衰患消众毒药。

　　△五印善。

　　佛告诸罗刹女(至)应当拥护如是法师。

　　文中先印护持经名。次况供养经卷。种种灯下。解见前。末呼皋帝。而十名全具也。

　　△三会众闻品得益。

　　说是陀罗尼品时六万八千人得无生法忍。

　　神咒护持竟。

　　妙法莲华经妙庄严王本事品第二十七

　　前品神咒外卫。此则转邪内正。内外既安。乃可进于普贤常行也。昔佛末法。有四比丘。结契山林。志欣佛慧。幽居日积。衣粮单罄。其一人云。吾等四穷。尚不存身。法当安寄。君三人者。但以命奉道。莫虑朝中。我一人者。舍此身力。誓给所须。于是振钖门闾。以求供给。三人得展其诚。功圆事办。一世之益。当无量生。其一人者。数涉人世。屡逢声色。偶遇王出。车马骈阗。生心动念。爱彼光荣。功德熏修。随念受报。人中天上。常得为王。三人得道。会而议云。我免樊笼。功由此王。其耽果报。增长有为。从此死已。不复为王。方沉火坑。良难可救。幸其未苦。正可开化。其一人云。此王着欲。而复邪见。若非爱钩。无由可拔。一为端正妇。二作聪明男。儿妇之言。必当顺从。如宜设化。果获改邪。昔时妇者。今庄严相菩萨是。即妙音也。昔二子者。今药王药上是。昔时王者。今华德是。所以白毫东召。升紫台而西引。神咒护经。使流通而大益。说四圣之前缘。故名妙庄严王本事品。转邪流通也。又妙法功德。庄严诸根。得大自在。此王往日于妙法有缘。道熏时熟。诸根应净。下文云。得清净功德庄严三昧。以是义故。名妙庄严王也。本事者。托生设化。转邪归正之事。

　　△七妙严转邪。文分六段。初略明事本。二标能所化。三能化方便。四所化得益。五结会古今。六闻品进道。且初略明事本。

　　尔时佛告诸大众(至)国名光明庄严劫名喜见。

　　因行自在。果智圆明。一音利润。开觉群机。故名云雷音宿王华智。神道设教。人人爱见。故国名光明庄严。劫名喜见。

　　△二标能所化。

　　彼佛法中有王名妙庄严(至)于此三昧亦悉通达。

　　一人是所化。三人是能化。有王下。出四圣之名。净德者。虽示染身。其德本净。净藏者。妙理之所蕴。净眼者。妙智之所显。由具此妙净理智。故能转邪而为华德也。是二子下。别显二子之德。六度等释见前。三十七品者。身受心法。为四念处也。断恶生善。为四正勤也。欲勤心观。为四神足也。信进念定慧。为五根也。又为五力。念。择。觉。喜。轻安。定。舍。为七觉支也。见思语业命进念定。为八正道也。大乘行法。以四心为体。六度为用。道品为助。乃成佛果。二子悉皆了达。久乃行之。其福德智慧可涯量哉。七三昧随用立名。其理不异。圆离诸染名净。实智如日。权智如星。名日星宿。本性清净觉了名净光。普现色身名净色。本净大慧之所照明。名净照明。非素法身。名长庄严。具大神用。名大威德藏。二子具如是德。故能现身化度。转邪归正矣。

　　△三能化方便。分八。初彼佛说法。二二子愿往。三母子论议。四二子现通。五信子伏师。六子喜报母。七愿求出家。八劝亲觐佛。且初彼佛说法。

　　尔时彼佛欲引导妙庄严王(至)说是法华经。

　　说经乃时至之时。彼佛出世。常宣正法。于王缘弱。则非其时。今说法华。正其时矣。故云欲引导等。

　　△二二子愿往。

　　时净藏净眼二子到其母所(至)说法华经宜应听受。

　　先白母者。父邪母正。故先白母。共设化方。若据其本。母子元知。今约化仪。机熟应发。砧槌相扣。物器方成。是故云白。若附世情。则母慈先白。利他之本。慈居先故。

　　△三母子论议。

　　母告子言汝父信受外道(至)或听我等往至佛所。

　　为现神变等。示以化父之方。邪见之人。不知正法。决不许我等诣佛。亦不许汝等出家。非神通决不能动其心情。见通心净。然后导其听法也。

　　△四二子现通。

　　于是二子念其父故(至)令其父王心净信解。

　　现化应具十八变。一右胁出水。二左胁出火。三左胁出水。四右胁出火。身上下出水火为四。并上成八。九履水如地。十履地如水。十一从空没而复在地。十二从地没而复升空。空中行住坐卧为四。共十六。现大身满空中成十七。大复现小成十八。心净信解者。果如母言也。

　　△五信子伏师。

　　时父见子神力如是(至)亦欲见汝等师可共俱往。

　　睹其神变而叹未有。敬信其子而问师名。先陈云雷之名。显非异端。次陈法华之目。拣非世典。父语下。初睹神变之迹。已动邪心。及闻佛法之名。宿因触发。故虚心往见。所谓利根人。一拨便转也。

　　△六子喜报母。

　　于是二子从空中下(至)三藐三菩提心。

　　宝积云。菩萨成就三法。得不退转菩提。一者父母不信令其信。二者父母毁戒令住戒。三者父母悭贪令住舍。今此二子。能令父母发净信心。出家持戒。舍国得记。可谓真得不退转之大菩萨也。

　　△七愿求出家。

　　我等为父已作佛事(至)欲重宣其意以偈白母。

　　愿母放我等出家作沙门(至)愿听我出家。

　　母即告言听汝出家所以者何佛难值故。

　　值佛难于优昙。出家乃脱难之良策。入道之利器。故云愿听。母即告下。允许。

　　△八劝亲觐佛。

　　于是二子白父母言(至)诸佛难值时亦难遇。

　　如优昙者。重申偈中诸佛难值也。又如一等者。申前脱诸难亦难也。阿含云。妙高山下海中。有一眼之龟。一孔之木。龟得木孔。可以济溺。然木随水流。绕须弥山。三千年乃一相值。且一眼趣一孔为至难矣。寸阴易过。人道难逢。见佛之幸。犹难于龟木。能不亲之近之哉。能化方便竟。

　　△四所化得益。分十一段。初叙宫眷德。

　　彼时妙庄严王后宫(至)令心信解好乐佛法。

　　此叙合宫有德。易为劝化也。后宫之德。根性纯利。故堪受持是经。一门皆菩提眷属。团圞共话无生也。法华三昧者。摄一切法归一实相。离恶趣者。一往三途为恶。具论二十五有。皆乖真起妄。悉是恶趣。今皆离之。即二十五王破二十五有也。佛集三昧者。即三德秘密之藏。佛集其中。故得是三昧。则知诸佛秘密之藏。王及后宫为当机。净藏净眼为能教。机教相扣。所以易化。方便力。即上现通变也。

　　△二合宫从化。

　　于是妙庄严王(至)绕佛三匝却住一面。

　　△三佛为说法。

　　尔时彼佛为王说法示教利喜王大欢悦。

　　即说妙法华也。王以礼进。佛以法酬。适其本愿。得大法相。故大欢喜也。

　　△四舍爱回心。

　　尔时妙庄严王及其夫人(至)价值百千以散佛上。

　　历劫爱染。尘欲所迷。一念回光。即得三轮体空之因。妙契无上菩提之果也。

　　△五佛力示现。

　　于虚空中化成四柱宝台(至)结加趺坐放大光明。

　　所施珠璎。化成法空之座。柔忍之衣。宝觉之体。乃佛力示现。发其正念也。

　　△六邪心顿绝。

　　尔时妙庄严王作是念(至)成就第一微妙之色。

　　时王一睹胜相。顿觉世间幻惑之色。无可爱乐。故深赞佛身微妙之色。此则邪心并绝。正念现前。故得受记作佛。

　　△七佛与授记。

　　时云雷音宿王华智佛(至)其国平正功德如是。

　　助佛道法者。犹护佛法也。娑罗此云坚固。佛号取广荫群生义。国名取破诸邪暗义。劫名取超诸贵高义。皆符合因行。以一念净信。风化臣妾。使皆得法利。即广荫行。破邪行也。由是舍王位。得佛位。即超诸贵高也。其娑罗下。明眷属国净。

　　△八出家修行。

　　其王即时以国付弟(至)得一切净功德庄严三昧。

　　佛具星横藻鉴之机。直指本来妙体。王有见鞭随舞之才。唯然脱颖承当。一句入神。万缘俱梦。弃万乘之贵。披六和之衣。知有其道。不知有天下也。于八万四千岁修法华行。所以净尘劳也。过是已后。尘劳既净。三昧现前。转邪见染庄严。为功德净庄严也。

　　△九感叹二子。

　　即升虚空高七多罗树(至)饶益我故来生我家。

　　王与二子。以国论之。其君臣也。以家论之。其父子也。今以知识称之。是师友之礼也。相忘于道。不子其子。师其子也。不自父其父。友其子也。宿世善根。即四人入山之事。宿有善根。非缘不能发起。陷入邪径。天性可以援溺。故云来生我家。所谓醉中不觉。醒后方知。到此妙庄严。始与二子相见。

　　△十佛述行高。

　　尔时云雷音宿王华智佛(至)令住正见。

　　能作佛事。外护知识也。示教利喜。教授知识也。化导令见佛。同行知识也。令入菩提。实相善知识也。大王汝见下。明二字转邪远因也。言历事诸佛。愍念邪见众生。不独今日转妙严之邪也。

　　△十一妙严赞谢。

　　妙庄严王即从虚空中下(至)说是语已礼佛而出。

　　甚希下。叹相好功德。功德智慧。即福慧二严也。顶上下。即三十二相之四。八十随形好之一也。频婆此云相思果。色丹而润。未曾下。叹法化。具足成就等者。以一闻正法。遂能转邪。一得三昧。遂能神变。皆是如来成就不可思议功德也。教戒二句。喜蒙佛化。庆所成就也。不随心行不生邪见者。皆法化教戒之力。故赞而谢之。总一妙严王。始而不信佛。继而见佛。终则爱佛近佛赞佛。由此而知。一切众生。本无定性。习恶则恶。习善则善。入邪则邪。就正即正。了无定相。所谓心迷法华转。心悟转法华也。所化得益竟。

　　△五结会古今。又二。初结会。

　　佛告大众于意云何(至)今药王菩萨药上菩萨是。

　　佛前光照者。即放光东照妙音之身也。言庄严相者。谓妙音无量功德。庄严身故。前云于王后宫。变为女身是也。

　　△二结叹。

　　是药王药上菩萨(至)诸天人民亦应礼拜。

　　诸大功德者。收上一品。引导转邪令正等。已于下。显二菩萨名标因位。德具佛果。福慧双隆也。若有下。劝供养礼敬。

　　△六闻品进道。

　　佛说是妙庄严王本事品时(至)于诸法中得法眼净。

　　尘谓邪见。垢谓邪染。外远见尘。内离垢染。则法眼圆明。绝诸瑕翳矣。妙严转邪竟。

　　妙法莲华经普贤菩萨劝发品第二十八

　　梵语邲输𩗈陀。此云普贤。悲华经云。我誓于秽恶世界。行菩萨道。使得严净。我行要当胜诸菩萨。宝藏佛言。以是因缘。今改汝字。名为普贤。行弥法界。德无不遍曰普。随心益物。乘时设化曰贤。上佐佛化。下利群生之号。劝发者。勉进义。谆谆示诲。开物成务之谓。亦是恋法之辞。遥在彼国。具闻此经。始末既周。欲令自行化他。永永无已。故自东方而来劝发也。穷妙法之始终。然后尽出兴大事。合诸佛之智行。然后见如来全身。是经之起。始于文殊问答。终于普贤劝发。二十八品。条理一贯。乃所以穷始终。合智行。大事因缘于是乎毕。如来法身于是乎全也。智能发觉。所以作始。行能成德。所以成终。中间事法。无非智行。互相资助。故终以普贤立品。

　　△八普贤劝发。分四。初经家叙仪。二普贤劝发。三如来述发。闻四品成行。且初经家叙仪。

　　尔时普贤菩萨(至)头面礼释迦牟尼佛右绕七匝。

　　无为应物。普周法界。曰自在神通。德无不遍。名无不闻。曰威德名闻。与无边菩萨来者。示万行圆摄无尽之意。普贤统事法界。圆具万行。即事而真。其应身无乎不在。且于法会之终。示从东来者。以无功用行。出震利物故。

　　△二普贤劝发。分二。初请问劝发。二誓愿劝发。初又二。先问。

　　白佛言世尊(至)云何能得是法华经。

　　宝威德上王者。利行自在之号。普贤心闻。能洞十方。故曰遥闻。前之所问。唯修持读诵而已。此问云何能得者。欲人深造自得也。

　　△次答。

　　佛告普贤菩萨(至)于如来灭后必得是经。

　　文具标释结。为佛护念者。道契佛心也。植众德本者。福慧两办也。入正定聚者。体佛妙体也。发救生心者。行佛妙行也。能行四事。乃真得是经。只此四语。冠罩一经。法华重演。远来劝发。其义如此。又一者开佛知见。已获理法界。亲承觉胤。故得佛念。二者示佛知见。已得事法界。繁兴大用。五十二位。一念圆融。故名德本。三者悟佛知见。已得理事法界。迥超真俗。寂照如如。无出入相。故名正定。四者入佛知见。已得事事法界。兴普贤事业。平等真如。故名发救一切众生之心。然此四法。皆普贤之行。摄华严二千余门。彼名虽多。不出此四也。

　　△二誓愿劝发。分二。初护人。二护法。初中又六。初攘其外难。二教其内法。三覆以神力。四示以胜因。五示以近果。六总结。且初。攘其外难。

　　尔时普贤菩萨白佛言(至)诸恼人者皆不得便。

　　韦陀罗。此云厌祷鬼。余如前释。

　　△二教其内法。又三。初行立读诵。

　　是人若行若立读诵此经(至)亦为供养法华经故。

　　六牙白象。表六度清白梵行也。

　　△二常坐思惟。

　　是人若坐思惟此经(至)得如是等陀罗尼。

　　由此经故。亲见普贤常行之体。于一切法。返本还源。名旋陀罗尼。既旋末归本。即旋体归用。于一切时处。方便利生。逆顺自在。名百千万亿。即普贤遍一切处之行也。法音方便。即应机说法也。

　　△三三七精进。

　　世尊若后世后五百岁(至)即于佛前而说咒曰。

　　阿檀地(一)檀陀婆地(二)(至)辛阿毗吉利地帝(二十)

　　教内法中。凡三番教训。初行立。乘象安慰其心。次坐思惟。教示其经。与其三昧。今三七一心精进示教利喜也。咒乃诸佛密语。辟怪灵符。或佛名号。持之不怒而威。或鬼王名。呼之部落敬主。然持之者。不独却难。一切时处。化㐫为吉。转罪为福。随心满愿。乃至成圣成贤。其利大矣。教其内法竟。

　　△三覆以神力。

　　世尊若有菩萨(至)皆是普贤威神之力。

　　若闻若持。无非普贤神力也。

　　△四示以胜因。

　　若有受持读诵正忆念(至)为诸如来手摩其头。

　　持经要行。在正忆念。忆不正。则杂思变乱。念不正。则邪习混扰。欲成深行难矣。故此特明正忆念行。而下文。再三言之。忆念既正。则所行无非普贤正行。故为如来摩顶印证也。

　　△五示以近果。

　　若但书写是人命终(至)有如是等功德利益。

　　忉利乃第二天。所共唯天人。兜率乃第四天。所共乃菩萨。倍胜可知。授手乃提接义。内宫天女。皆化生故。

　　△六总结。

　　是故智者应当一心自书(至)正忆念如说修行。

　　初护人竟。

　　△二护法。

　　世尊我今以神通力故(至)广令流布使不断绝。

　　当知今之受持等。皆是普贤神通。常守护是经。流通不滞也。普贤劝发竟。

　　△三如来述发。又二。初先述护法。

　　尔时释迦牟尼佛(至)守护能受持普贤菩萨名者。

　　今述云。汝能如是。外多利益。内积慈悲。久劫已来。作如此护。我当以佛之神力。守护持汝名者。增进行人。勇锐弘宣也。

　　△二述其护人。又五。初述示其身教。

　　普贤若有受持读诵(至)为释迦牟尼佛衣之所覆。

　　是人见佛者。述示身教法也。尚见我万德果身。况汝因中六牙白象。尚从佛口具闻此经。况汝所教忘失句章。尚为佛赞手摩衣覆。况汝因人陀罗尼覆耶。如从口闻等。谓正忆念。则即此经而见佛。不滞于名相。即此法而造妙。不异于亲闻也。是为供佛。谓能作佛事也。佛赞善哉。谓深契佛心也。摩顶言得果有期。衣覆言成就忍行。忆念之正。冥证若此。

　　△二述示以胜因。

　　如是之人不复贪着世乐(至)能修普贤之行。

　　广举因中无诸过恶。小欲知足。修普贤行。述胜因也。有正忆念。自然具足安乐行法。而三毒垢慢。所不能恼。真能修普贤之行也。当知正忆念力。为四行之总持。实妙行之真要。所以再三言之。世尊又复助扬。意使后世。知普贤所以劝发成行。不在多术。唯正忆念耳。

　　△三述示以近果。

　　普贤若如来灭后(至)亦于现世得其福报。

　　其人当诣道场。必成远果况近果耶。亦于现世得其近果。不但生天。

　　△四述攘其外难。

　　若有人轻毁之言(至)水腹短气诸恶重病。

　　缭戾。缠紏不申展之貌。睐目傍视也。夫报应之理。出乎性命之微。盖由性生心。由命制业。心以内感。业以外招。各从其类。毫末不忒。噫报应之于心业。犹万形之于规模焉。是以毁持经之正见。世世无眼。供养赞叹。则得现果。出其过恶。则得恶病。轻笑之者。则得丑状。若手脚之缭曲乖戾。眼目之角睐倒视。皆丑状也。又加以臭恶疮脓。鼓喘重病。皆心之模范。以类自招故也。世之艰穷重病。不无宿因故也。

　　△五述信者功德。

　　是故普贤若见受持是经典者当起远迎当如敬佛。

　　△四闻品成行。又二。初闻品利益。

　　说是普贤劝发品时(至)微尘等诸菩萨具普贤道。

　　△二事毕云散。

　　佛说是经时普贤等诸菩萨(至)受持佛语作礼而去。

　　此总结灵山一会。大众闻经获益也。一部经内。兼有师资。就胜为言。故云佛说。普贤等。该列众中菩萨众。舍利弗等。该列众中声闻众。仍种声闻者。存本位耳。其实大乘声闻。以佛道声。令一切闻也。诸天等。该列众中八部众。欢喜者。庆所闻故。多劫飘零。未闻此法。今既闻已。如客遇他乡。不胜忻幸。故庆闻也。受持者。领所闻故。受持不失。信之不疑。如遵王敕父命。故领闻也。作礼者。重所闻故。中心感激。五体翘勤。如蒙至极之恩。拜谢无已。故重闻也。而去者。闻已退修故。古人进而闻道于师。退而修道于己。非如今人之入耳出口也。流通已竟。

　　妙法莲华经大成卷第九(终)
