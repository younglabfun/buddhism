卍新纂续藏经第 66 册 No. 1298 禅门诸祖师偈颂


　　禅门诸祖师偈颂目录

　　卷上之上
　佛祖传法偈(潭州寻和尚)　三祖鉴智禅师信心铭
　筠州洞山价禅师玄中铭(舒州浮山远和尚注)
　洞山价禅师新丰吟(远和尚注)
　紫塞野人雪子吟(远和尚注)
　同安察禅师十玄谈(郢州大阳警玄和尚注)
　察禅师搜玄吟
　察禅师坐禅铭(大阳明安禅师注并序)
　漳州罗汉和尚明道颂　志公和尚十二时歌
　潭州龙牙山遁禅师颂　法灯禅师拟寒山
　洞山五位颂　洞山五王子颂
卷上之下
　通明因缘四则　高城和尚歌
　赵州和尚十二时歌　永嘉真觉大师证道歌
　杯度禅师一钵歌
　　　　　三山开元寺首座　道永　续录
　佛眼三自省　沩山警䇿
　如来成道记　永安僧堂记
新添上卷尾　(福城东许状元坊内杨六郎刊行)
　国师对御　天台坐禅铭
　禅月龟鉴　临济正宗记
　圆悟送大慧　志公药方
　佛印降魔表　慈受深警众
　古德垂训　仰山饭
　看经诫
卷下之上
　禅月大师山居(二十四首)　志公和尚十四科颂
　腾腾和尚了元歌　石头和尚草庵歌
　石头和尚参同契(琅瑘觉禅师科)
　牧护和尚歌　乐普和尚浮沤歌(五首)
　丹霞和尚弄珠吟(二首)　道吾和尚浮沤歌(二首)
　傅大士心王铭　香严袭灯禅师颂(十九首)
　南岳懒瓒和尚歌　南岳惟劲禅师觉地颂
　僧亡名息心铭
　云顶山德敷禅师颂(十首七言)
　归宗至真禅师颂(一首)　九峰诠和尚山居颂
　傅大士四相颂
永首座续录
　真歇灯记　晦室灯记　无尽法堂记
卷下之下
　高迈长明灯记　明教尊僧篇
　云峰悦小参　怡山然发愿文
　赵郡王省行堂记　月林观体道铭
　白杨顺垂诫　慈受深示众
　佛心才坐禅铭　慈恩大师出家箴
　禅月禅师训童行　仁宗皇帝赞僧
　永明寿垂诫　枯禅辞住鼓山(胡尚书和)
　洞山辞亲三书(娘书附)　梁山则十牛颂
　辉自得六牛颂　月窟清训童行
　雪窦丈室铭　义净三藏戒看经
　仁宗题译经院　洞山息世讥
　五家宗派括　八溢圣解脱门
　陈宏词答真参政书　文正公勉佛果行脚
　劝安老僧文　真性颂　枯骨颂

　　诸祖师偈颂目录(终)

　　No. 1298

　　禅门诸祖师偈颂上之上

　　五老峰释　子升　录

　　佛祖偈

　　毗婆尸佛

　　身从无相中受生(于无住本立一切法)。犹如幻出诸形像(念念是幻。山河大地是幻)。幻人心识本来无(东涌西没是什么)。罪福皆空无所住(水月镜像)。

　　尸弃佛

　　起诸善业本是幻(祖佛出头不得也)。造诸恶业亦是幻(尘劳业惑当处解脱)。身如聚沫心如风(现行现用任性随缘)。幻出无根无实性(言语三昧纵横。展托不动纤毫)。

　　毗舍浮佛

　　假借四大以为身(混融一体。鹄白乌玄。地水火风)。心本无生因境有(心非垢净。垢净是心)。前境若无心亦无(拈柴择菜)。罪福如幻起亦灭(言词路绝。酬对知时)。

　　拘留孙佛

　　见身无实是佛见(得什么碗)。了心如幻是佛了(诸圣如今说个梦幻)。了得身心本性空(体用如如廓周沙界)。斯人与佛何殊别(青黄赤白函盖机锋)。

　　拘那含佛

　　佛不见身知是佛(谤佛法僧是真归依三宝)。若实有知别无佛(灵智非造。恰恰全泪)。智者能知罪性空(罪性即是真性。起灭无依)。坦然不惧于生死(七颠八倒自受用门)。

　　迦叶佛

　　一切众生性清净(皆依自性法身念念清净)。从本无生无可灭(言语道断。若谷含声)。即此身心是幻生(四大五蕴即是法身)。幻化之中无罪福(以无心意而现行)。

　　释迦牟尼佛

　　幻化无因亦无生(万像森罗从本已来念念绝待)。皆即自然见如是(法法不回互。用而无用)。诸法无非自化生(卷舒纵夺。杀活临时)。幻化无生无所畏(违顺当机［直规］勇出有何所畏)。

　　尔时世尊告摩诃迦叶。吾有清净正法眼藏。付嘱于汝。汝当谛听。偈曰。

　　法本法无法(灵觉真心各各圆满)。无法法亦法(无知之般若)。今付无法时(说法无所得也)。法法何曾法(见闻觉知将何为境)。

　　初祖摩诃迦叶

　　法法本来法(不修而得。念念无违)。无法无非法(一真之体。无是无非。非法亦无)。何于一法中(一路涅槃门)。有法有不法(一路之门岂分有无。用自无体。无体无妨)。

　　二祖阿难尊者

　　本来付有法(得地因师)。付了言无法(不从他得)。各各既自悟(饥餐渴饮。行住坐卧)。悟了无无法(唤什么作山河大地)。

　　三祖商那和修尊者

　　非法亦非心(实际理地)。无心亦无法(心境双亡)。说是心法时(三世一时说)。是法非心法(未曾说着一字。何挂唇齿)。

　　四祖优波鞠多尊者

　　心自本来心(处六趣而不减。居四圣而不增)。本心非有法(了无外境。万物唯心)。有法有本心(不坏假名而谈实相)。非心非本法(凡圣冰消瓦解)。

　　五祖提多迦尊者

　　通达本法心(法法无碍。念念该通)。无法无非法(无住亦无本)。悟了同未悟(迷悟同源)。无心得无法(以无缘心之智随逗物机)。

　　六祖弥遮迦尊者

　　无心无可得(无心之心有何所得)。说得不名法(终日说而无说)。若了心非心(声色纯真)。始解心心法(唤一切作一切)。

　　七祖婆须蜜尊者

　　心同虚空界(虚空即是心)。示等虚空法(法即是虚空)。证得虚空时(虚空中行坐。虚空中运为。皆是虚空)。无是无非法(灵智独存。对机无碍)。

　　八祖佛䭾难提尊者

　　虚空无内外(空中即是心。心法有何边畔。虚空亦如是)。心法亦如是(证前所说)。若了虚空故(色空明暗于己无碍)。是达真如理(森罗万像。真如勇出无碍)。

　　九祖伏驮蜜多尊者

　　真理本无法(用即体也)。因名显真理(体用双行)。受得真真法(得而无得只与么得)。非真亦非伪(腊月三十日)。

　　十祖胁尊者

　　真体自然真(亘古亘今)。因真说有理(法身说法身)。领得真真法(大用现前)。无行亦无止(不可黑山下坐。般若无知)。

　　十一祖富那夜奢尊者

　　迷悟如隐显(杀活当机)。明暗不相离(拂子即是法身。法身即是拂子)。今付隐显法(隐法显法见么见么)。非一亦非二(非一。灯笼是用。露柱是体。非二。灯笼露柱百杂碎)。

　　十二祖马鸣尊者

　　隐显即本法(觌面相呈见个什么)。明暗元无二(无明即是佛性)。今付悟了法(不得辜负先圣)。非取亦非弃(不可得中只么得)。

　　十三祖迦毗摩罗尊者

　　非隐非显法(凡圣路绝善恶身形)。说是真实际(见闻觉知当处解脱)。悟此隐显法(言下万机通)。非愚亦非智(世间法即是出世间法)。

　　十四祖龙树尊者

　　为名隐显法(不已而已说个隐显)。方说解脱理(七颠八倒丝毫未曾动着)。于法既无证(不可法身更证个法身也)。无嗔亦无喜(随众过时。莫失常仪)。

　　十五祖迦那提婆尊者

　　本对传法人(事不孤起)。为说解脱理(智识难追)。于法实无证(山青水渌)。无终复无始(三际求心不可得。所以传受也)。

　　十六祖罗睺罗多尊者

　　于法实无证(见闻但见闻。见闻即是不可得)。不取亦不离(体即是用)。法非有无相(示种种相即见法体)。内外云何起(无情有情何别一体。亦无乾坤。随见无偏)。

　　十七祖僧伽难提尊者

　　心地本无生(万像依然。常自寂灭)。因地从缘起(三乘五性。皆从缘起)。缘种不相妨(事理长短。无有妨碍)。花果亦复尔(证前所说)。

　　十八祖伽耶舍多尊者

　　有种有心地(心生故种种像兴也)。因缘能发萌(从善知识言下发萌)。于缘不相碍(森罗万像不碍眼光)。当生生不生(用而无用)。

　　十九祖鸠摩罗多尊者

　　性上本无生(性自清净)。为对求人说(于无生性说菩提涅槃也)。于法既无得(无有一法传受于人)。何怀决无决(说什么悟不悟。一切处清净解脱)。

　　二十祖奢夜多尊者

　　言下合无生(莫过于此)。同于法界性(一念遍历于多劫)。若能如是解(证前所说)。通达事理竟(人问雪峰如何是学人自己。答云尽乾坤是)。

　　二十一祖婆修盘头尊者

　　泡幻同无碍(若了一切如幻。有何法所碍)。如何不了悟(着衣吃饭行住坐卧)。达法在其中(有为之法莫越于此)。非今亦非古(今古有无生灭凡圣有何妨碍)。

　　二十二祖摩拏罗尊者

　　心随万境转(遇长即长遇短即短)。转处实能幽(入此炉中无不幽也)。随流认得性(超声超色。声色何遣)。无喜复无忧(无明颠倒本来清净)。

　　二十三祖鹤勒尊者

　　认得心性时(此处明了)。可说不思议(言语展托卷舒自在)。了了无可得(句句不思议)。得时不说知(般若无知。无所不知)。

　　二十四祖师子尊者

　　正说知见时(明明觉了)。知见俱是心(见闻觉知唯一真心)。当心即知见(心法即一切法)。知见即于今(强生头角得么)。

　　二十五祖婆舍斯多尊者

　　圣人说知见(言下悟道即是圣人)。当境无非是(拈起便用)。我今悟真性(不受他谩)。无道亦无理(有什么佛法到你)。

　　二十六祖不如蜜多尊者

　　真性心地藏(一心真性包含万像)。无头亦无尾(前后中间此心不可名邈)。应缘而化物(若秋月皎长江。随器设教)。方便呼为智(说菩提涅槃方便称么)。

　　二十七祖般若多罗尊者

　　心地含诸种(一切所有从心地出)。因事复因理(世间法即是出世间法)。果满菩提圆(果中因。因中果)。花开世界起(一花开天下春。唤作什么)。

　　二十八祖菩提达磨

　　吾本来兹士(达磨大师从西天来唐土)。传法救迷情(少林面壁不已而已)。一花开五叶(有六祖号。花开五叶谁人不知)。结果自然成(因花结果。因人悟心。悟无所得)。

　　二祖惠可大师

　　本来缘有地(先须得地)。因地种花生(万法皆从心地所生)。本来无有种(从本已来诸法寂灭)。花亦不能生(心空寂故运用无差)。

　　三祖僧璨大师

　　花种虽因地(物像从心起也)。从地种花生(于灵觉之内了现乾坤)。若无人下种(心境顿忘。人法何有)。花地尽无生(处处见道)。

　　四祖道信大师

　　花种有生地(见闻觉知)。因地花生生(于一切中现种种像)。大缘与性合(缘起无生)。当生生不生(念念无生之生)。

　　五祖弘忍大师

　　有情来下种(人人有佛性)。因地果还生(因果凡圣无差)。无情既无种(透声透色)。无性亦无生(无知之性触目遍周)。

　　六祖惠能大师

　　心地含诸种(一念包容十刹)。普雨悉皆萌(祖师说法。众生发萌)。顿悟花情已(声色无边。般若无边)。菩提果自成(信受奉行)。

　　南岳让和尚

　　心地含诸种。遇泽悉皆萌。三昧华无相。何坏复何成。

　　江西马大师

　　心地随时说。菩提亦祇宁。事理俱无碍。当生即不生。

　　三祖大师信心铭

　至道无难　　唯嫌拣择　　但莫憎爱　　洞然明白
　毫厘有差　　天地悬隔　　欲得现前　　莫存顺逆
　违顺相争　　是为心病　　不识玄旨　　徒劳念静
　圆同太虚　　无欠无余　　良由取舍　　所以不如
　莫逐有缘　　勿住空忍　　一种平怀　　泯然自尽
　止动归止　　止更弥动　　唯滞两边　　宁知一种
　一种不通　　两处失功　　遣有没有　　从空背空
　多言多虑　　转不相应　　绝言绝虑　　无处不通
　归根得旨　　随照失宗　　须臾返色　　胜却前空
　前空转变　　皆由妄现　　不用求真　　唯须息见
　二见不住　　慎勿追寻　　才有是非　　纷然失心
　二由一有　　一亦莫守　　一心不生　　万法无咎
　无咎无法　　不生不心　　能随境灭　　境逐能沈
　境由能境　　能由境能　　欲知两段　　元是一空
　一空同两　　齐含万象　　不见精粗　　宁有偏党
　大道体宽　　无易无难　　小见狐疑　　转急转迟
　执之失度　　必入邪路　　放之自然　　体无去住
　任性合道　　逍遥绝恼　　系念乖真　　沈惛不好
　不好劳神　　何用疏亲　　欲趣一乘　　勿恶六尘
　六尘不恶　　还同正觉　　智者无为　　愚人自缚
　法无异法　　妄自爱着　　将心用心　　岂非大错
　迷生寂乱　　悟无好恶　　一切二边　　妄自斟酌
　梦幻虚花　　何劳把捉　　得失是非　　一时放却
　眼若不睡　　诸梦自除　　心若不异　　万法一如
　一如体玄　　兀尔忘缘　　万法齐观　　归复自然
　泯其所以　　不可方比　　止动无动　　动止无止
　两既不成　　一何有尔　　究竟穷极　　不存轨则
　启心平等　　所作俱息　　狐疑尽净　　正信调直
　一切不留　　无可记忆　　虚明自照　　不劳心力
　非思量处　　识情难测　　真如法界　　无他无自
　要急相应　　唯言不二　　不二皆同　　无不包容
　十方智者　　皆入此宗　　宗非促延　　一念万年
　无在不在　　十方目前　　极小同大　　忘绝境界
　极大同小　　不见边表　　有即是无　　无即是有
　若不如是　　必不须守　　一即一切　　一切即一
　但能如是　　何虑不毕　　信心不二　　不二信心
　言语道断　　非去来今

　　筠州洞山价禅师玄中铭

　　窃以绝韵之音。假玄唱以明宗。入理深谈。以无功而会旨。混然体用。宛转偏圆。亦犹投刃挥斤。轮扁得手。虚玄不犯。𢌞互傍参。寄鸟道而寥空。以玄路而该括。然虽空体寂然。不乖群动。于有句中无句。妙在体前。以无语中有语。𢌞涂复妙。是以用而不动。寂而不凝。清风偃草而不摇。皓月普天而非照。苍梧不栖于丹凤。澄潭岂坠于红轮。独而不孤。无根永固。双明齐韵。事理俱融。是以高歌雪曲和者还稀。布鼓临轩何人鸣击。不达旨妙。难措幽微。傥或用而无功。寂而虚照。事理双明。体用无滞。玄中之旨。其在斯焉。

　　太阳门下日日三秋(太阳者成正觉边事。然不落今时。故云日日三秋)。明月堂前时时九夏(明月堂前是妙在体前。九夏者出世边事。亦号脱珍着弊)。森罗万象古佛家风(佛事门中不遗一法)。碧落青霄道人活计(廓然实际)。灵苗瑞草野父愁芸(建化门中谁敢措手。不拣择也)。露地白牛牧人懒放(虽然净妙终不傍附)。龙吟枯骨异响难闻。木马嘶时何人道听(玄路不间。闻音者罕矣。唯同道方听)。夜明帘外古镜徒耀。空王殿中千光那照(明暗不到。不坐菩提树。懒向雪山游)。澄源湛水尚棹孤舟。古佛道场犹乘车子(憔非处空。渔不栖巢)。无影树下永劫清凉(无功妙旨。安隐妙门)。触目荒林论年放旷(信手拈来草)。举足下足鸟道无殊(有何窒碍)。坐卧经行莫非玄路(尘尘三昧。念念无违)。向道莫去归来背父(归来即背。趣向愈乖)。夜半正明天晓不露(君向臣。子就父。亦云无先后。绝去来。露柱已前方达旨妙)。先行不到末后太过(先则急。后则缓)。没底船子无漏坚固(无功用。绝渗漏)。碧潭水月隐隐难沈(水月是功。难沉非功也)。青山白云无根却住(体用无功方乃相应。故云却住)。峰峦秀异鹤不停机。灵木迢然凤无依倚(春园慵赏寓。玉殿不垂衣)。徒敲布鼓谁是知音(寒山举帚。拾得点头)。空击成声何人抚掌(和者还稀)。胡笳曲子(呼为曲子埋没祖宗)。不堕五音(非关六律)。韵出青霄任君吹唱(得旨忘言。不妨音咏)。

　　洞山价禅师新丰吟

　　古路坦然谁措足(拟向即乖)。无人解唱还乡曲(到者还稀)。清风月下守株人。凉兔渐遥春草绿(得昧则不堪)。天香袭兮绝芬馥。月色凝兮非照烛(成功非处)。行玄犹是涉崎㠊。体妙因兹背延促(第二头直须转却始得)。殊不然兮何展缩(无增减)。纵得然兮混泥玉(非变改)。獬豸同栏辨者嗤(分别得么)。薰莸共处须分郁(清浊历然)。长天月兮遍溪谷(何天不晓。何地不平)。不断风兮偃松竹(山云荡漾。涧水潺湲)。我今到此得从容。吾师叱我相随逐(虽然稳密。早个相随来也)。新丰路兮峻仍皾(虽峻何尝不平坦)。新丰洞兮湛然沃(虽曰澄湛。灌济无时)。登者登临不动摇(动则丧)。游者游兮莫忽速(亲则疏)。绝荆榛兮罢釿斸(切忌一向)。饮馨香兮味清肃(古路苔生)。负重登临脱屣𢌞。看他早是虚檐鞠(向背不立。缚脱何从)。来驾肩兮履芳躅(只明这个)。至澄心兮去凝目(玄会可以。切忌凝然伫思)。亭堂虽有到人稀(是非不到处。白云无尽时)。林泉不长寻常木(翠叶芬芳不犯春)。道不镌雕非曲𩓪(春去秋来)。郢人进步何瞻瞩(向拟运釿)。工夫不到不方圆(更须子细)。言语不通非眷属(滞在物机岂能通会)。事不然兮讵冥旭(明暗何拘)。我不然兮何断续(亘古亘今)。殷勤为报道中人(叮咛切嘱。而虑学者于斯而差)。若恋玄关即拘束(依傍得么)。

　　紫塞野人雪子吟

　　雪子明一色也。一色是功。以吟不同于功也。是以因体而起用。以用而明体。体不离用。用不离体。体用无私。方乃唱道。其唱道者。或理或事。或隐或显。事理和融。隐显无异。然以无私妙用。体用虚玄。柰缘学人沈空滞迹。不达玄微。堕在物机。是以借虚空为体。以森罗为用。泥牛吼处火里莲生。木马嘶时冰河𦦨起。所以正位中来偏位中去。然则正位虽正却偏。偏位虽偏却圆。所以野人云。木人夜半穿靴去。石女天明戴帽归。此是有语中无语。无语中有语。宛转𢌞牙。始终无滞其间。假雪子吟咏玄唱。明机以示学徒。免滞功迹。注之不迨。达者更详。雪子之吟。旨在斯矣。

　　白云起兮青山秀(青山为体。白云为用)。青山异兮白云旧(为体异全功。用在体处。所以云白云旧也)。凤栖林下木龙吟。碧岫峰头石牛吼(玄唱玄提)。扇清风兮绿岩开(无私体妙。高举玄风)。金乌玉兔去还来(二轮破空的。明暗协全通)。为明暗室迷家子(门外驻车呼不出。须令别睹木阳辉)。免令狂骇堕尘埃(为汝吾当出世)。击寒岩兮野人吟(勿居无漏室。勿慕万年床)。声声为剖访知音(伯牙须是子期)。歌之决之能晓了(不因渔父引。争得见波涛)。响三关兮深更深(迢然无比况。不涉去来今)。事事通兮物物明(尘尘刹刹信手拈来)。达者须知暗里惊(知音不在频频举)。若能解抚无私曲(体玄语妙不堕言音)。句句称提不道名(无手能遮日。钓鱼不犯竿)。衣中宝兮异常珠(类不齐)。一般拈掇与君殊(好手还同火里莲)。无影杖子敲不落。三茎异草岂能除(迢然犹未可。况复路差殊)。明大意兮晓全机(非内外亘古今)。不曾觉后体前迷(哄涉后先)。莫令𢌞互有参差。也似伯牙误子期(拟即差)。来架肩兮去何多(趣向无门)。于中那会野人歌(唱高和寡)。虽然樵子频提举(终日老婆心)。不晓玄玄争柰何(饭萝里饿死人)。事须宛转莫守闲(血脉何间)。幽洞无门任往还(复何拘碍)。饶君解使云通信。石点头时我不然(弄巧成拙)。人人尽着还乡曲(古冢不堪栖)。我无家兮去何速(渠无国土。何处逢渠)。玄途履践绝追寻(措意即乖)。鸟道登游岂解局(廓落何拘)。深深妙旨复何言(雪上加霜得么)。龙宫海藏莫能诠(拈了也)。鹫峰山顶无师句(春力不到处。枯木亦生花)。谁人解向死前拈(劫初铃子清音普。不落宫商孰解听)。二十八代总提纲(佛佛授手)。不是无言默覆藏(填沟塞壑)。虽然觌面无人识(拶破面门)。深成认贼作爷娘(误认傍来)。粗中辨细犹可知(只这里是妙峰顶)。细中之细复何稀(云藏无影树。花笑不萌枝)。出门自有弥天句(遍界风光)。入户那携不我归(非兼带。不同缘)。一轮高耸曜师宗(辉天鉴地)。灵然那混碧沙笼(非拘系。不当今)。我今不吝无私句(春风秋月)。有何难易障玄风(要行即行。要坐即坐)。

　　同安察禅师十玄谈

　　心印

　　问君心印作何颜(不得色。未问前。妙在体处)。心印何人敢授传(不堕功动者。亦云不授手)。历劫坦然无异色(不变易。亘古今)。呼为心印早虚言(曲为今时。若也妙会。须通一路始得)。须知体自虚空性(体即本体。即同虚空性也)。将喻红炉火里莲(无中忽有。妙在体处。即明自性也)。勿谓无心云是道(犹有这个文彩在。坐着即属功也)。无心犹隔一重关(他无这个消息。争肯恁么道。坐着即不堪)。

　　祖意

　　祖意如空不是空(元无起灭。亦无去来。借虚空为体。白云为用。即借功明他也)。灵机争堕有无功(不堕凡圣。超诸有无。迥出圆明境。独立物外玄机)。三贤尚未明斯旨(三贤是尽底人。却来这边行履。一念恁么去。即是向功。未明其旨也)。十圣那能达此宗(十圣亦是向功。直是一念玄去。即得本宗妙用。不失其旨)。透网金鳞犹滞水(虽透尘劳之缚。犹坐他一色。亦须转却始得其妙)。𢌞途石马出纱笼(一念不生时即是回途合体也。又云施设得妙。体玄故无所滞矣)。殷勤为说西来意(西来妙旨岂在言诠。为说者无说之说。妙会在于言前始得其旨)。莫问西来及与东(不坐两头)。

　　玄机

　　迢迢空劫勿能收(不依倚)。岂与尘机作系留(不施设)。妙体本来无处所(遍界不曾藏)。通身何更有踪由(谁人识得渠)。灵然一句超群象(类不齐)。迥出三乘不假修(一手指天。一手指地)。撒手那边千圣外(超然无比况。万象独露身也)。回程堪作火中牛(谁人肯向。渠不间断)。

　　尘异

　　浊者自浊清者清(混不得。不随流)。菩提烦恼等空平(本自无生。虽是异同道等怨亲)。谁言卞璧无人鉴(须是渠始得。无异色。亘古今)。我道骊珠到处晶(触处皆渠而无间断)。万法泯时全体现(一念不生时妙在体处)。三乘分别强安名(曲为今时。要渠知有去。须通一线道始得)。丈夫自有冲天志(他家自有通人在。芦管吹时宇宙分)。莫向如来行处行(鸟道无踪迹。辨异不依他)。

　　演教

　　三乘次第演金言(随上中下根性。应器方圆。不滞色也)。三世如来亦共宣(为教灯续焰。施设为有今时。三世共宣)。初说有空人尽执(为滞两头。妄有所得。故为执也)。后非空有众皆捐(后觉前执乃不滞空)。龙宫满字医方义(药病相治。曲为今时。未得义体也)。鹤树终谈理未玄(穷极所谈。未契玄旨。由涉其功矣)。真净界中才一念(一念才生。迷情智隔。便是八千年也)。阎浮早已八千年(为向途中觅。不荐未闻前)。

　　达本

　　勿于中路事空王(力穷亡进退。莫坐有无中)。䇿杖还须达本乡(故国本来无异路。一念不生归帝乡)。云水隔时君莫住(云散水流去。处处得逢渠)。雪山深处我非忘(不忘本来底。他家不惊异)。堪嗟去日颜如玉(素彩妆不得。净裸裸地)。却叹𢌞时𩯭似霜(脱珍御服。着弊垢衣)。撒手到家人不识(不相似。非故人也)。更无一物献尊堂(捻不出。他无著处。却存孝义也)。

　　还源

　　返本还源事已差(拟心即差互。本无这个消息)。本来无住不名家(不间断。忘却也)。万年松径雪深覆(体异不同。功不积色)。一带峰峦云更遮(不露现。谁辨渠)。宾主穆时全是妄(目视不当机。个中无异体)。君臣合处正中邪(君臣道全。玉殿苔生。他解傍来转身后耳)。还乡曲调如何唱(露柱怀胎犹尚可。铁牛生处不难通)。明月堂前枯树华(无中忽有异玄玄。血脉不断妙用在。未萌前始得活句)。

　　𢌞机

　　涅槃城里尚犹危(不落未萌谁敢道。无形本自不彰名)。陌路相逢勿定期(彼自不游方。谁是相逢者)。权挂垢衣云是佛(入廛化道为今时。谁人肯向渠)。却装珍御复名谁(无辨处。不坐空王殿。不挂本来衣)。木人夜半穿靴去(黑白未分谁辨异。当处无朕了然分)。石女天明戴帽归(妙会玄旨。不是异中来。运步不当机。顶不露)。万古碧潭空界月(混不得。不彰形)。再三捞漉始应知(不施设。妙在体处)。

　　转位

　　披毛戴角入廛来(异中有路谁相识。火里生莲处处开)。优钵罗华火里开(菡萏已前犹未可。铁牛行处入廛逢。无中有路即玄玄)。烦恼海中为雨露(不杂色异法出生)。无明山上作云雷(惊出兰芳秀。花开遍地馨)。镬汤炉炭吹教灭(妄尽情忘长劫静。不踏莲花两不伤)。剑树刀山喝使摧(丈夫须立金刚志。剑树刀山岂自忘)。金锁玄关留不住(不坐无为殿。险路岂相留)。行于异类且轮𢌞(触处皆渠)。

　　一色

　　枯木岩前差路多(为在白云深处坐。不知岐路有多端)。行人到此尽蹉𧿶(不敩金仙路。小径岂相逢)。鹭鸶立雪非同色(体异人难辨)。明月芦花不似他(类不齐。不称断)。了了了时无可了(无丝头可尽始得)。玄玄玄处亦须呵(绝功动也)。殷勤为唱玄中曲(那边谁是知音者。石人吹处木人歌)。空里蟾光撮得么(不施设。无下手处)。

　　察禅师搜玄吟

　　三更初夜偏(正中圆。主中主)。日午月明前(偏中圆。宾中主)。白云覆幽石(宾中全。不露锋)。青霄抱月圆(伽蓝中人。号大圆觉)。鹭鸶非雪覆(不一色。非自然)。乌鸦岂漆漫(全身着点不得)。纸马通消息(异中来。不断绝)。知音白雀还(事上明。类中玄)。梦手击金钟(句无声。知不得)。觉来空把拳(不守迷。不执有)。天明夜行人(明中暗。目前不露也)。无因得自先(傍来类者不齐)。门门不𢌞互(物物上呈受不得)。𢌞互隔关山(那边无路。外不通也)。步空凝月色(体妙时不圆转)。湛寂皎非安(内外不贵。转位不偏)。龙吟明异宝(句中玄。提不起)。片玉凤飞㘅(语不堕。常不露)。猿啼[葸-十+夕]岭韵(明那边。类不绍)。鹤吐鹫峰烟(远劫来事。分付五更)。金乌罩席帽(大露大阳机。偏中护)。玉兔具靴衫(正位偏。藏丑拙)。寒泉初夜后(恁么则未有文彩)。古涧五更前(未出幽关时。最初末后)。黑白未分时(不堕有无。宾主不全)。正是偏中圆(说不及处。不受触拨)。露展幽林秀(能覆盖。润一切)。云收碧落闲(归位去。不堕有)。空劫道人家(道人活计无可有)。深宫荡子嫌(不是他家风。不守贵也)。衣锦还乡客(古佛庙前。人归本位)。𢌞机面指南(转身敲迷。户客中主)。问我雪中吟(端坐树下。无语中有语)。杲日耀澄潭(返顾未明)。无影桑树子(过祖佛者。文彩不全)。玉女夜生蚕(无丝不干断佛种)。携篮日未出(体后觉前。二边不中)。摘果月当轩(正圆时看。不偏一个)。手把寒天扇(不抛恁么时中有无)。身无五月衫(不遮丑。不入时)。采花入异乡(无个相似处。不全空)。将献类中仙(众圣中尊贵。类不齐)。谨白参玄人(莫因循过。是事要通)。参禅莫守闲(切忌空坐地。愁杀人)。

　　密禅师坐禅铭(大阳明安禅师注并序)

　　伏以先德垂范。事理不孤。诸法空寂。以之为座。禅非意想。道绝去来。情与非情二俱弗顾。假名诠座。禅岂定乱。是知坐禅三昧发慧全该。参学禅流应晓座体。余因入室请益禅铭。略而释之于后者也。

　　来时不入门(无门可入)。去时不出户(去不从来)。正座座不座(不端正座)。正去去不去(去不正。来不福)。不是情无情(二俱无体)。都缘顾不顾(都无异顾)。返本不还源(还源守住)。归根无道路(归根路不过)。若唱胡家曲(肯不全。知不齐)。声声句不触(声声不闻。句在藏锋)。每念雪中吟(雪中有曲。和者何分)。寒灯不假烛(寒灯不照烛。凝然雪路分)。坐来石笋生(大坐无异发)。那用将釿斸(用处不当功)。为报参禅人(语密须明旨)。行玄不动足(切忌当风)。应须不恁么(通身终不住)。恁么却成局(事理莫教滞所执)。放下劳把捉(把捉来不着)。撒手还拘束(放旷绝所知)。步步不将来(展手不当今。行时无说路)。促延无断续(步步无间断)。不全座中人(座中不守全。终无座相)。太阳那巨旭(太阳无意。照不当今)。

　　漳州罗汉和尚明道颂

　至道渊旷　　勿以言宣　　言宣非指　　孰云有是
　触处皆渠　　岂喻真虚　　真虚设辨　　如镜中现
　有无虽彰　　在处无伤　　无伤无在　　何拘何碍
　不假功成　　将何法尔　　法尔不尔　　俱为唇齿
　若以斯陈　　埋没宗旨　　宗非意陈　　无以见闻
　见闻不脱　　如水中月　　于斯不明　　翻为剩法
　一法有形　　翳汝眼睛　　眼睛不明　　世界峥嵘
　我宗奇特　　当阳显赫　　佛及众生　　皆承恩力
　不在低头　　思量难得　　拶破面门　　覆盖乾坤
　快须荐取　　脱却根尘　　其如不晓　　谩说而今

　　志公和尚十二时歌

　　平旦寅。狂机内有道人身。穷苦枉经无数劫。不信常擎如意珍。若捉物。入迷津。但有纤毫即是尘。不住旧时无相貌。外寻知识也非真。

　　日出卯。用处不须生善巧。纵使神光照有无。举意便遭魔境娆。若施功。终不了。晓夜被他人我拗。不用安排祇么从。何曾心地生烦恼。

　　食时辰。无明本是释迦身。坐卧不知元是道。祇么茫茫受苦辛。认声色。觅疏亲。尽是他家染污人。若欲拟心求作佛。问取虚空始出尘。

　　禺中巳。未了之人争为讨。假饶特达祖师言。莫向心头安了义。祇守玄。没文字。认着依前还不是。暂时自肯不追寻。永劫不遭魔境使。

　　日南午。四大身中无价宝。阳𦦨空华不肯抛。作意修行受辛苦。不曾迷。莫求悟。任你朝阳几回暮。有相身中无相身。无明路上无生路。

　　日昳未。心地何曾安了义。他家文字有亲疏。不用工夫求的意。任纵横。绝忌讳。长在人间不居世。运用元来声色中。迷夫未识争为计。

　　晡时申。学道先须不厌尘。有相本来权积聚。无形不用更安真。作净洁。却劳神。莫认痴狂作近邻。言下不求无住处。暂时唤作出家人。

　　日入酉。虚幻声香不长久。禅悦珍羞尚不餐。谁能更饮无明酒。没可抛。没可守。荡荡逍遥未曾有。纵使多闻达古今。也是痴狂外边走。

　　黄昏戌。狂子兴功投暗室。假使心通无量时。历劫何曾异今日。拟思量。却啾唧。转使心头黑如漆。昼夜舒光照有无。痴人唤作波罗蜜。

　　人定亥。勇猛精进成懈怠。不起纤毫修学心。无相光中常自在。超释迦。越祖代。心有微尘还窒碍。放荡常如痴兀人。他家自有通人爱。

　　半夜子。心住无生即生死。生死何曾属有无。用时便用勿文字。佛祖言。外边事。识取起时还不是。作意搜求实总无。生死魔来任相试。

　　鸡鸣丑。一颗圆光明已久。内外追寻觅总无。境上施为浑大有。不见头。也无手。世界坏时渠不朽。未了之人听一言。祇这如今谁动口。

　　龙牙和尚偈颂(并序)

　　南岳　齐己　序

　　禅门所传偈颂。自二十八祖止于六祖。已降则亡厥。后诸方老宿亦多为之。盖以吟畅玄旨也。非格外之学。莫将以名句拟议矣。洎咸通初有新丰白崖二大师所作。多流散于禅林。虽体同于诗。厥旨非诗也。迷者见之而为抚掌乎。近有升龙牙之门者。编集师偈乞余序之。龙牙之嗣新丰也。凡托像寄妙必含大意。犹夫骊颔蚌胎炟耀波底。试捧玩味但觉神虑澄荡。如游寥廓。皆不若文字之状矣。且曰鲁仲尼与温伯雪子扬眉瞬目示其道而何妨言语哉。乃为之序云耳。偈颂凡九十五首。

　　夫人学道莫贪求。万事无心道合头。无心体得无心道。体得无心道也休。

　　学道先须且学贫。学贫贫后道方亲。一朝体得成贫道。道用还如贫底人。

　　学道蒙师指却闲。无中有路隐人间。直饶讲得千经论。一句临机下口难。

　　学道先须立自身。直教行处不生尘。僧真不假居岩室。到处无心即在人。

　　学道先须有悟由。还如曾斗快龙舟。虽然旧阁闲田地。一度赢来方始休。

　　学道先须息万机。将机学道转生疑。此门广大无遮障。学者虽多达者稀。

　　一得无心便道情。六门休歇不劳形。有缘不是余朋友。无用双眉却弟兄。

　　一得无心便豁空。祇因先圣祖门通。个中若向三乘学。万劫无因得遇逢。

　　自体如如任运常。因兹行歇住三湘。双眉无用是毫相。说处无分舌广长。

　　自小从师学祖宗。闲花犹似缠人蜂。僧真不假栖云外。得后无心色亦空。

　　得圣超凡不作声。卧龙长怖碧潭清。人生若得长如此。大地那能留一名。

　　得道还同未得人。心无胜负自安神。从前古德称贫道。向此门中能几人。

　　心空不及道空安。道与心空状一般。参玄不是道空士。一乍相逢不易看。

　　此生不息息何时。息在今生共要知。心息祇因无妄想。妄空心息是休时。

　　劫火曾将无气吹。不劳心力当时萎。人天不见风尘起。怖息无招各自归。

　　道者无端学𦘕龙。元来未得笔头踪。一朝体得真龙后。始觉平生枉用功。

　　何事朝愁与暮愁。少年不学老还羞。骊珠不是骊龙惜。自是时人不解求。

　　了得心源处处安。何须终日对林峦。玉向火中烧转润。莲华在水叶长干。

　　扫地煎茶及针把。更无余事可留心。山门有路人皆到。我户无门那畔寻。

　　或居城郭或居山。得道无心在处闲。实似小儿归父母。身衣随分补遮寒。

　　道情六用如眉用。用处如眉始可观。人见道时如寂寞。人情全是道情安。

　　拟学论情实苦哉。疑心不断妄难摧。未了𢹂囊须且去。得闲无事却回来。

　　四气吹成物不虚。可怜青叶下垂珠。虽然种得无心宝。一任傍人恣意须。

　　世人心下不能治。致祸愁生累及眉。一朝体得心无事。眉放毫光自不知。

　　僧房阒寂夏修持。闭户疏人怪亦知。侬家自有同风事。千里无来却肯伊。

　　临牕不觉寸阴移。火急修行早是迟。白日祇陪人事过。园林那得道成时。

　　缘觉声闻未尽空。人天来往访真宗。争如佛是无疑士。端坐无心祇么通。

　　顶相拟求终不见。应缘同谷不违方。此门别处无寻路。祇有休心便厮当。

　　三事无忧乐道情。且陪云水不求名。任渠更作千般解。体自无瑕不染青。

　　将心除妄妄难忘。不体玄微事转忙。未了祇言如来秘。觉后方知不覆藏。

　　人若无心称道情。觑见无明道已明。人能弘道道能显。道在人中人自宁。

　　凡有含生共一尘。先圣精勤早出伦。彼既丈夫我亦尔。谁遣他春我不春。

　　毫𨤲有差千里隔。刹那一悟祖师齐。玄微须向玄中体。道用还教道者知。

　　参玄道者莫因循。学处须教皂白分。千圣从来无异路。忘缘机智有多门。

　　向前吴氏学丹青。不体僧瑶事不精。𦘕马不成驴亦失。时人尽笑枉平生。

　　粉壁朱门事岂繁。高墙扄户住如山。莫言城郭无休士。人若无心在处闲。

　　俭用贵图延日月。补衣还免到人间。无心道者方如此。未得无心也大难。

　　冷月霜天道者孤。一堂禅侣守寒炉。衲衣穿处冰侵骨。夜坐更深炭也无。

　　万般施设不如常。又不惊人又久长。如常恰似秋风至。无意凉人人自凉。

　　膝裤斑阑火炙成。浑身破碎不能惊。山房独坐观极乐。豁然无事畅人情。

　　一室一床居物外。一瓶一钵寄生涯。门前纵有通村路。是我何曾识一家。

　　昔生未了今须了。此生度取累生身。古佛未悟同今者。悟了今人即古人。

　　木食草衣心似月。一生无念复无涯。时人若问居何处。渌水青山是我家。

　　朝看花开满树红。暮观花落树还空。若将华比人间事。花与人间事一同。

　　柳色含烟花笑枝。莺啼林下几人知。后生正好寻玄路。莫弃光阴虚度时。

　　志慕空门誓不休。莫将闲事挂心头。白云便是修行伴。从听时光去不留。

　　知身是幻不求名。浮沤出没几时生。借问云山学道者。此去修行早晚成。

　　在梦那知梦是虚。觉来方觉梦中无。迷时恰似梦中士。悟后还同睡起夫。

　　迷人未了劝盲聋。土上加泥更一重。了人有意如迷意。祇在迷中迷不逢。

　　人情浓厚道情微。道用人情世岂知。空有人情无道用。人情能得几多时。

　　成佛人稀念佛多。念来岁久却成魔。君今欲得易成佛。无念之心不较多。

　　家具摐摐一老翁。眉间长发白匆匆。心休意息从何有。祇为心头万事空。

　　二时粥饭随长短。三界休求也大精。世间大有多求者。直至无常不称情。

　　未了及时亲遍礼。不须端坐守清贫。直似罗睺罗密行。争如迦叶不闻闻。

　　若教求道似求名。世上无人道不成。心静道场何曾到。世间尘路等闲行。

　　杉松直拔映峰峦。一色长青道者看。四气盛衰无变异。岂同凡木有多般。

　　就中慈母感儿情。失便哀啼处处惊。门市人多非是母。虽然观瞩泪还盈。母来寻见儿还见。当下回颜不作声。

　　眉间毫相焰光身。事见争如理见亲。事有祇因于理有。理慈方便化天人。一朝大悟俱消却。方得名为无事人。

　　沙门莫苦远祇桓。身四威仪且自观。蓬若出麻终不直。僧离清众太无端。从前上古诸先德。尽向丛林里获安。

　　人天须假像行持。无像无形世岂知。空生体得岩中坐。华雨由来责见迟。三乘欲学如斯事。直似空生方始知。

　　一切名山到因脚。辛苦年深与袜着。如今年老不能行。手里把个破木杓。破木杓。俵与众生甘露药。众生吃了尽惺惺。一切昏迷皆失却。

　　无端遣向墨池边。染得身衣黑似烟。却去上流清处洗。身心用尽亦如然。令教脱却重披素。不免依前着净缘。染净二途俱不了。到头须得自心玄。

　　拟住城隍守不非。见云生处又思归。三间茅舍喜犹在。九带青萝尚绕围。松柏近㘽方始盛。槿花秋首未尝萎。山云叆叇虽垂布。承揽不知谁复谁。

　　自从知始觉无明。一衲随缘祇么行。被人骂辱无心诤。见说无为上拟争。祇合守愚居暗室。又缘缁素要分明。为报往来参学者。得师无意始无生。

　　微微细雨下多时。百卉抽枝长不知。正化叵兴民自赡。叵兴民赡亦如斯。天观万物如刍狗。有覆无心更望伊。不因无事在林下。争觉王侯有此资。

　　备米柴茶是事殷。茅茨蓬户不惊人。晨朝有粥斋时饭。资我如常任运身。冬至息心随分过。春来量力事须勤。支持若得今生度。来世还如无事人。

　　学道如钻火。逢烟且莫休。直待金星现。归家始到头。

　　阎浮有大宝。见少得人稀。若人将献我。成佛一饷时。

　　悟则一饷时。能了万劫疑。若人万劫疑。不了一饷时。

　　不了万劫疑。古德岂论之。为报参玄士。须怀悔底时。

　　寻牛须访迹。学道访无心。迹在牛还在。无心道易寻。

　　唯念门前树。能容鸟泊栖。来者无心唤。腾身不慕归。若人心似树。与道不相违。

　　夜寒宜向火。护众到天明。日出身温暖。心惺思更惺。

　　岂是无干意。多求失道情。我见多求者。年高事不成。

　　老似临江树。风摇枝必危。岸崩随水去。入海勿人追。

　　道死如枯木。波涛岂更违。时人虽不顾。能歇海盲龟。

　　新创三间舍。多泥虑有风。门前无贵客。拙意懒迎逢。

　　饭吃随时食。衣穿独自缝。若人来问我。招手报伊聋。

　　十月夜明深。山寒冷彻心。弃缘求大道。一衲更无衾。

　　体得如来意。知无寒暑侵。悟无成佛者。有质事须襟。

　　守道无干意。化缘如响音。大凡成佛者。一一尽无心。

　　破布褁闲身。无言可示人。居山山得乐。住郭郭还欣。

　　体得无生意。朝朝近古人。若也更不会。虽乐苦临身。

　　唯念深秋扇。临冬转就闲。银装将物褁。篾作插檐间。

　　祇为因无用。方能伴住山。不因无用后。伴我住应难。

　　拄杖行低道。逢溪澡漱多。平田偏乐坐。人命可经过。

　　守道身心息。资缘岂挠他。除非僧次外。归寺补袈裟。

　　觉倦烧炉火。安铛便煮茶。就中无一事。唯有野僧家。

　　一念心清净。莲华处处开。一华一净土。一土一如来。

　　头戴朝生菌。身披补破衣。见贫人可可。同道乃方知。

　　龙牙山里龙。形非世间色。世上𦘕龙人。巧巧描不得。唯有识龙人。一见便心息。

　　西来意未明。徒学诸知见。不识本真性。契道即悬远。

　　若能明实相。岂用陈知见。一念了自心。开佛诸知见。

　　寄语诸仁者。复以何为怀。达道见自性。自性即如来。

　　天真元具足。修证转差𢌞。弃本却逐末。祇守一场呆。

　　法灯禅师拟寒山

　　今古应无坠。分明在目前。片云生晚谷。孤鹤下遥天。岸柳含烟翠。溪花带雨鲜。谁人知此意。令我忆南泉。

　　幽鸟语如篁。柳垂金线长。烟收山谷静。风送杏花香。永日萧然坐。澄心万虑亡。欲言言不及。林下好商量。

　　谁信天真佛。兴悲几万般。蓼花开古岸。白鹭立沙滩。露滴庭莎长。云收溪月寒。头头垂示处。子细好生观。

　　闲步游南陌。唯便野兴多。傍花看蝶舞。近柳听莺歌。稚子捞溪莱。山翁𢹂蕨箩。问渠何处住。𢌞首指前坡。每思同道者。屈指有寒山。得意千峰下。无人共往还。朝看云片片。暮听水潺潺。若问幽奇处。侬家住此间。

　　三春媚景时。叠嶂含烟雨。𢹂篮采蕨归。和米铛中煮。食罢展残书。莺鸟关关语。此情孰可论。唯我能相许。

　　幽岩我自悟。路险无人到。寒烧带叶柴。倦即和衣倒。间牕任月明。落叶从风扫。住兹不计年。渐觉垂垂老。

　　野老负薪归。催妇连宵织。看他家事忙。且道承谁力。问渠渠不知。特地生疑惑。伤嗟今古人。几个知恩德。

　　自住国清寺。因循经几年。不穷三藏教。匪学祖师禅。一事攻烧火。余闲任性眠。生涯何所有。今古与人传。

　　飒飒西风起。飘飘细雨飞。前村孤岭上。樵父拥蓑归。蹑履寻荒径。搘筇似力微。时人应笑我。笑我者还稀。

　　洞山五位颂

　　正中偏。三更初夜月明前。莫怪相逢不相识。隐隐犹怀旧日嫌。

　　偏中正。失晓老婆逢古镜。分明觌面更无他。休更迷头还认影。

　　正中来。无中有路出尘埃。但能莫触当今讳。也胜前朝断舌才。

　　兼中至。两刃相逢不须避。好手犹如火里莲。宛然自有冲天意。

　　兼中到。不落有无谁敢和。人人尽欲出常流。折合还归炭里坐。

　　洞山五王子颂(石霜诸禅师出题。洞山悟本大师颂)

　　诞生

　　天然贵胤本非功。德合乾坤育势隆。始末一期无杂种。分宫六宅不他宗。上和下睦阴阳顺。共气连枝器量同。欲识诞生王子父。鹤腾霄汉出银笼。

　　朝生

　　苦学论情世莫群。出来凡事已超伦。诗成五字三冬雪。笔落分毫四海云。万卷积功彰圣代。一心忠孝辅朝君。盐梅不是生知得。金榜何劳显至勋。

　　末生

　　久栖岩岳用功夫。草榻柴扉守至孤。十载见闻心自委。一身冬夏衣缣无。澄凝愁笑三秋思。清苦高名上哲图。业就帝科酬极志。比来臣相不当途。

　　化生

　　傍分帝命为传持。万里山河布政威。红影日轮凝下界。碧油风冷暑炎时。高低岂废尊卑奉。五裤苏涂远近知。妙印手持烟塞静。当阳那肯露纤机。

　　内生

　　九重深密复何宣。挂弊兴来显妙传。祇奉一人天地贵。从他诸道自分权。紫罗帐合君臣隔。黄合帘垂禁制全。为汝方愚宫属恋。遂将黄叶止啼钱。

　　禅门诸祖师偈颂上之上

　　禅门诸祖师偈颂上之下

　　五峰老释　子升　录

　　通明因缘四则

　　唐高宗帝遣内侍薛简驰书诏六祖禅师。师辞疾不赴。简遂问师如何是大乘见解。师曰。明与无明其性无二。无二之性即是佛性。佛性者。处凡愚而不减。在贤圣而不增。住烦恼而不乱。居禅定而不寂。不断不常不来不去。不住中间及其内外。不生不灭性相如如。常住不迁名之曰道。简曰。师说不生不灭。何异外道。师曰。外道说不生不灭者。以灭止生。以生显灭。我说不生不灭者。本自无生。今则无灭。所以不同外道。你欲会心要。但一切善恶都莫思量。自然得入清净心体。湛然常寂妙用恒沙。简蒙指教豁然开悟。拜辞归阙。表奏师语。帝复诏。

　　潭州太守王尚书参长沙和尚。书才入门。师乃召尚书。书应喏。师曰不是尚书本命。书曰。离却即今祇对。莫别有第二主人公也。师曰唤尚书作今上得么。书曰恁么则见祇对是弟子主人公去也。师曰此是无始劫来识神。书乃罔措。师有颂曰。学道之人不悟真。祇为从前认识神。无始劫来生死本。痴人唤作本来人。则监院在法眼会下并不入室。眼因问曰你是甚处人。则曰某处人。眼曰在此得多少时。则曰三年。眼曰。你是后生。寻常何不问事。则曰。某不敢谩和尚。曾往关西见青峰和尚得个安乐处。眼曰你因什么语句得入。则曰。因问如何是学人自己。峰云丙丁童子来求火。眼曰。好语。祇恐你不会。汝试说看。吾为汝证据。则曰。南方属火。将火来觅火。将自己来觅自己。眼曰。情知你不会佛法。若如此何得到今日。则躁闷。次日起离。眼问侍者。则监院在甚处。者云已起去也。眼曰。此僧若过江去。救伊不得也。则于中路思惟。他是五百人善知识。我是常僧。他道我不是。必有长处。却回礼拜忏悔曰。某昨蒙和尚发问。不契尊意。故来忏谢。眼曰前来因缘还会也未。则曰。祇为疑着。告和尚决破。眼曰汝今问我。则便问如何是学人自己。眼曰丙丁童子来求火。则于言下忽然有省。侍奉十秋。后李王请开堂。王与眼俱在会下。有僧问。龙吟雾起。虎啸风生。学人知是出世边事。某到此为甚不会。则曰会取好。僧举首看。则又看法眼。乃抽身入众。眼与王当时失色。眼归方丈。令侍者唤问话僧至。眼曰。上座适来问底话。许你具眼。你于人天众前何不礼拜覆却。便摵一坐具。其僧三日后吐光而终。

　　云居齐和尚因在清凉法灯会中为藏主。有僧问灯如何是祖师西来意。灯云不东不西。时有同参光长老问云和尚今日对这僧语甚好。灯云师弟作么生会。光曰不东不西。灯低头不语。光去后。齐藏主至。灯曰光师弟虽出世。元来未会禅在。老僧今日对底话。是伊不会。却问齐你作么生会。齐曰。他问祖师西来意。和尚对他道不东不西。灯笑云你见解元来共他一般。齐变色而退。三日不安乃云。他是奇人。我何护短。乃于初夜入方丈。灯曰阿谁。曰道齐。灯曰藏主作么生。齐曰。前日公案未了。被和尚问着。得三日不安。某实不会。愿和尚慈悲为某决破。灯曰。藏主。他家自有儿孙在。齐忽然有省。乃有颂曰。接物利生绝妙。外生终是不肖。他家自有儿孙。将来使用恰好。

　　高城和尚歌

　　古人重义不重金。曲高和寡无知音。今时学士还如此。语嘿动用迹难寻。所嗟世上歧途者。终日崎岖枉用心。平坦栴檀不肯取。要须登陟访桩林。穷子舍父远逃逝。却于本舍绝知音。贫女宅中无价宝。却将小秤买他金。心无相。用能深。无常境界不能侵。运用能随高与下。灵光元不是浮沉。无相心。能运耀。应声应色随方照。虽在方而不在方。任运高低总能妙。寻无头。复无尾。𦦨光运运从何起。祇者如今全是心。心用明心复何尔。不居方。何处觅。运用无踪复无迹。识取如今明密人。终朝莫漫别求的。勤心学。近丛林。莫将病眼认花针。说教本穷无相理。广读元来不识心。识取心。了取境。识心了境禅河静。但知了境便识心。万法都如闼婆影。劝且学。莫为师。不用登高向下窥。平源不用金刚钻。险仞之中错下锥。向前来。莫人我。山僧有曲无人和。了境心空即法王。不用绫罗将为播。大幽䆳。不思议。可中学得大希奇。自家怀却真宝藏。终日从他乞布衣。取境界。妄情生。祇如水上一波成。但能当境无情系。还如水面本来平。应大躯。应小躯。运用祇如随意珠。披毛戴角形虽异。应物之情体不殊。应眼时。若千日。万像不能逃影质。凡夫祇是未曾观。那得自轻而退屈。应耳时。若幽谷。大小音声无不足。十方钟鼓一时鸣。灵光运运常相续。应意时。绝分别。照烛森罗恒不歇。透过山河石壁间。要且照。时常寂。灭境自虚不须畏。终朝照烛元无对。设尔任持浮幻身。运用都来舌身意。

　　赵州和尚十二时歌

　　鸡鸣丑。愁见起来还漏逗。裙子偏衫个也无。袈裟形相些些有。裈无腰。裤无口。头上青灰三五斗。比望修行利济人。谁知变作不唧溜。

　　平旦寅。荒村破院实难论。解斋粥米全无粒。空对闲窗与隙尘。唯雀噪。勿人亲。独坐时闻落叶频。谁道出家憎爱断。思量不觉泪沾巾。

　　日出卯。清净却翻为烦恼。有为功德被尘幔。无限田地未曾扫。攒眉多。称心少。叵耐东村黑黄老。供利不曾将得来。放驴吃我堂前草。

　　食时辰。烟火徒劳望四邻。馒头䭔子前年别。今日思量空咽津。持念少。嗟叹频。一百家中无善人。来者祇道觅茶吃。不得茶噇去又嗔。

　　禺中巳。削发谁知到如此。无端被请作村僧。屈辱饥凄受欲死。胡张三。黑李四。恭敬不曾生些子。适来忽尔到门头。唯道借茶兼借纸。

　　日南午。茶饭轮还无定度。行却南家到北家。果至北家不推注。苦沙盐。大麦醋。蜀黍米饭齑莴苣。唯称供养不等闲。和尚道心须坚固。

　　日昳未。者回不践光阴地。曾闻一饱忘百饥。今日老僧身便是。不习禅。不论义。铺个破席日里睡。想料上力兜率天。也无如此日炙背。

　　晡时申。也有烧香礼拜人。五个老婆三个瘿。一双面子黑皴皴。油麻茶。实是珍。金刚不用苦张筋。愿我来年蚕麦熟。罗睺罗儿与一文。

　　日入酉。除却荒凉更何守。云水高流定委无。历寺沙弥镇长有。出格言。不到口。枉续牟尼子孙后。一条拄杖粗楋藜。不但登山兼打狗。

　　黄昏戌。独坐一间空暗室。阳𦦨灯光永不逢。眼前纯是金州漆。钟不闻。虚度日。唯闻老鼠闹啾唧。凭何更得有心情。思量念个波罗密。

　　人定亥。门前明月谁人爱。向里唯愁卧去时。勿个衣裳着甚盖。刘维那。赵五戒。口头说善甚奇怪。任你山僧囊罄空。问着都缘总不会。

　　半夜子。心境何曾得暂止。思量天下出家人。似我住持能有几。土榻床。破芦䉬。老榆木枕全无被。尊像不烧安息香。灰里唯闻牛粪气。

　　永嘉真觉大师证道歌

　　君不见。绝学无为闲道人。不除妄想不求真。无明实性即佛性。幻化空身即法身。法身觉了无一物。本源自性天真佛。五阴浮云空去来。三毒水泡虚出没。证实相。无人法。刹那灭却阿鼻业。若将妄语诳众生。自招拔舌尘沙劫。顿觉了。如来禅。六度万行体中圆。梦里明明有六趣。觉后空空无大千。无罪福。无损益。寂灭性中莫问觅。比来尘镜未曾磨。今日分明须剖析。谁无念。谁无生。若实无生无不生。唤取机关木人问。求佛施功早晚成。放四大。莫把捉。寂灭性中随饮啄。诸行无常一切空。即是如来大圆觉。决定说。表真僧。有人不肯任情征。直截根源佛所印。摘叶寻枝我不能。摩尼珠。人不识。如来藏里亲收得。六般神用空不空。一颗圆光色非色。净五眼。得五力。唯证乃知难可测。镜里看形见不难。水中捉月争拈得。常独行。常独步。达者同游涅槃路。调古神清风自高。貌悴骨刚人不顾。穷释子。口称贫。实是身贫道不贫。贫则身常披缕褐。道则心藏无价珍。无价珍。用无尽。利物应缘终不吝。三身四智体中圆。八解六通心地印。上士一决一切了。中下多闻多不信。但自怀中解垢衣。谁能向外夸精进。从他谤。任他非。把火烧天徒自疲。我闻恰似饮甘露。销融顿入不思议。观恶言。是功德。此则成吾善知识。不因讪谤起怨亲。何表无生慈忍力。宗亦通。说亦通。定慧圆明不滞空。非但我今独达了。恒沙诸佛体皆同。师子吼。无畏说。百兽闻之皆脑裂。香象奔波失却威。天龙寂听生欣悦。游江海。涉山川。寻师访道为参禅。自从认得曹溪路。了知生死不相关。行亦禅。坐亦禅。语默动静体安然。纵遇锋刀常坦坦。假饶毒药也闲闲。我师得见然灯佛。多劫曾为忍辱仙。几𢌞生。几𢌞死。生死攸攸无定止。自从顿悟了无生。于诸荣辱何忧喜。入深山。住兰若。岑崟幽䆳长松下。优游静坐野僧家。阒寂安居实萧洒。觉即了。不施功。一切有为法不同。住相布施生天福。犹如仰箭射虚空。势力尽。箭还坠。招得来生不如意。争似无为实相门。一超直入如来地。但得本。莫愁末。如净琉璃含宝月。我今解此如意珠。自利利他终不竭。江月照。松风吹。永夜清宵何所为。佛性戒珠心地印。雾露云霞体上衣。降龙钵。解虎锡。两钴金镮鸣历历。不是标形虚事持。如来宝杖亲踪迹。不求真。不断妄。了知二法空无相。无相无空无不空。即是如来真实相。心镜明。鉴无碍。廓然莹彻周沙界。万像森罗影现中。一颗圆光非内外。豁达空。拨因果。莽莽荡荡招殃祸。弃有着空病亦然。还如避溺而投火。舍妄心。取真理。取舍之心成功伪。学人不了用修行。深成认贼将为子。损法财。灭功德。莫不由斯心意识。是以禅门了却心。顿入无生知见力。大丈夫。秉慧剑。般若锋兮金刚𦦨。非但空摧外道心。早曾落却天魔胆。震法雷。击法鼓。布慈云兮洒甘露。龙象蹴踏润无边。三乘五性皆醒悟。雪山肥腻更无杂。纯出醍醐我常纳。一性圆通一切性。一法遍含一切法。一月普现一切水。一切水月一月摄。诸佛法身入我性。我性同共如来合。一地具足一切地。非色非心非行业。弹指圆成八万门。刹那灭却三祇劫。一切数句非数句。与吾灵觉何交涉。不可毁。不可赞。体若虚空勿涯岸。不离当处常湛然。觅即知君不可见。取不得。舍不得。不可得中祇么得。默时说。说时默。大施门开无拥塞。有人问我解何宗。报道摩诃般若力。或是或非人不识。逆行顺行天莫测。吾早曾经多劫修。不是等闲相诳惑。建法幢。立宗旨。明明佛来曹溪是。第一迦叶首传灯。二十八代西天记。历江海。入此土。菩提达磨为初祖。六代传衣天下闻。后人得道何穷数。真不立。妄本空。有无俱遣不空空。二十空门元不着。一性如来体自同。心是根。法是尘。两种犹如镜上痕。痕垢尽除光始现。心法双亡性即真。嗟末法。恶时世。众生薄福难调制。去圣远兮邪见深。魔强法弱多怨害。闻说如来顿教门。恨不灭除令瓦碎。作在心。殃在身。不须怨诉更尤人。欲得不招无间业。莫谤如来正法轮。栴檀林。无杂树。郁密森沈师子住。境静林间独自游。走兽飞禽皆远去。师子儿。众随后。三岁便能大哮吼。若是野犴逐法王。百年妖怪虚开口。圆顿教。没人情。有疑不决直须争。不是山僧逞人我。修行恐落断常坑。非不非。是不是。差之毫厘失千里。是即龙女顿成佛。非即善星生陷坠。吾早年来积学问。亦曾讨疏寻经论。分别名相不知休。入海算沙徒自困。却被如来苦诃责。数他珍宝有何益。从来蹭蹬觉虚行。多年枉作风尘客。种性邪。错知解。不达如来圆顿制。二乘精进勿道心。外道聪明无智慧。亦愚痴。亦小騃。空拳指上生实解。执指为月枉施功。根境法中虚捏怪。不见一法即如来。方得名为观自在。了即业障本来空。未了还须偿宿债。饥逢王膳不能餐。病遇医王争得差。在欲行禅知见力。火中生莲终不坏。勇施犯重悟无生。早时成佛于今在。师子吼。无畏说。深嗟蒙懂顽皮靼。祇知犯重障菩提。不见如来开秘诀。有二比丘犯淫杀。波离萤光增罪结。维摩大士顿除疑。犹如赫日消霜雪。不思议。解脱力。妙用恒沙也无极。四事供养敢辞劳。万两黄金亦销得。粉骨碎身未足酬。一句了然超百亿。法中王。最高胜。恒沙如来同共证。我今解此如意珠。信受之者皆相应。了了见。无一物。亦无人。亦无佛。大千沙界海中沤。一切圣贤如电拂。假使铁轮顶上旋。定慧圆明终不失。日可冷。月可热。众魔不能坏真说。象驾峥嵘谩进途。谁见螗螂能拒辙。大象不游于兔径。大悟不拘于小节。莫将管见谤苍苍。未了吾今为君决。

　　杯度禅师一钵歌

　　遏剌剌。闹聒聒。尽是悠悠造抹挞。如饥吃盐上不了。枉却平生头蘖蘖。究竟不能知始末。抛却死尸何处脱。努力劝君求解脱。闲事到头须结撮。火落身上当头拨。莫得临时叫菩萨。丈夫语话须豁豁。莫学痴人受摩捋趁时裹结要摆拨。也学柔和也粗粝。也剃头。也披褐。也学凡夫作生活。直言向君君未达。更作长歌歌一钵。一钵歌。多中一。一中多。莫笑野人一钵歌。缘持此钵度娑婆。青天朗朗月初上。此时境空含万像。几处浮生自是非。一源真性无来往。更莫将心造水泡。百毛流血为谁教。不如静坐真如地。顶上从他鹊作巢。万代金轮圣王子。祇者真如灵觉是。菩提树下度众生。度尽众生不生死。不生不死真丈夫。无形无相大毗卢。尘劳灭尽真如现。一颗圆明无价珠。眼不见。耳不闻。不见不闻真见闻。从来一钵无言说。今日千言强为分。须谛听。人人尽有真如性。恰似黄金在矿中。练去练来金体净。真是妄。妄是真。若除真妄更无人。真心莫谩生烦恼。衣食随时养色身。好也着。恶也着。一切无心无染着。也无恶。也无好。三际坦然平等道。粗也餐。细也餐。莫学凡夫相上观。也无粗。也无细。上方香积无根带。坐也行。行也坐。生死树下菩提果。也无坐。也无生。无生何用觅无生。生也得。死也得。处处当来见弥勒。也无生。也无死。三界如来总如此。离则着。着则离。幻化门中生实义。也无离。也无著。何处更求治病药。语时默。默时语。语默寻踪无处所。也无语。也无默。莫唤东西作南北。嗔时喜。喜时嗔。我自降魔转法轮。也无嗔。也无喜。水不离波波即水。悭时舍。舍时悭。不离内外及中间。也无悭。也无舍。寂寂寞寞无可把。苦时乐。乐时苦。祇者修行断门户。也无苦。也无乐。本来二性无缠缚。垢则净。净则垢。两边究竟无前后。也无垢。也无净。大千同一真如性。药是病。病是药。到头两事浑拈却。亦无药。亦无病。正是如来灵觉性。魔作佛。佛作魔。镜里寻形水上波。也无魔。也无佛。三世本来无一物。凡则圣。圣则凡。色里胶清水里咸。亦无凡。亦无圣。万行总持无一行。真中假。假中真。自是凡夫起妄尘。亦无真。亦无假。欲觅唤时何应喏。本来无性亦无名。祇么腾腾信脚行。有时廛市井屠肆。一朵红莲火里生。也曾䇿杖游京洛。身似浮云无定着。幻化犹来是寄居。他家何处更清虚。若觅戒。三毒疮痍几时瘥。若觅禅。我自纵横汩碖眠。大可怜。不是颠。世间出世天中天。时人不会此中意。打着南边动北边。若觅法。鸡足山头问迦叶。大士持衣在此中。本来不用求专甲。若觅经。法性真源无可听。若觅律。穷子不须教走出。若觅修。八万浮图何处求。祇知黄叶止啼哭。不觉黑云遮日头。莫怪狂言无次第。筛箩渐入粗中细。祇这粗中细也无。即是圆明真实谛。真实谛。本非真。但有名闻即是尘。若向尘中解真实。便是堂堂出世人。莫造作。独行独步空索索。无生无死无涅槃。本来生死不相干。无是无非无动静。莫谩将身入空井。无善恶。无去来。也无明镜挂高台。山僧见解祇如此。不信从他造劫灰。

　　佛眼三自省

　　是身寿命。如驹过隙。何暇闲情。妄为杂事。既隆释种。须绍门风。谛审先宗。是何标格。

　　道业未办。去圣时遥。善友师教。诚不可舍。自生勉励。念报佛恩。惟己自知。大心莫退。

　　报缘虚幻。岂可强为。浮世几何。随家丰俭。苦乐逆顺。道在其中。动静寒温。自愧自悔。

　　沩山大圆禅师警䇿

　　夫业系受身未免形累。禀父母之遗体。假众缘而共成。虽乃四大扶持。常相违背。无常老病不与人期。朝存夕亡。刹那异世。譬如春霜晓露倏忽即无。岸树井藤岂能长久。念念迅速一刹那间。转息即是来生。何乃晏然空过。父母不供甘旨。六亲固已弃离。不能安国治邦家业。顿捐继嗣。缅离乡党。剃发禀师。内勤克念之功。外弘不诤之德。迥脱尘世。冀期出离。何乃才登戒品便言我是比丘。檀越所须。吃用常住。不解忖思来处。谓言法尔合供。吃了聚头喧喧。但说人间杂话。然则一期趁乐。不知乐是苦因。曩劫徇尘。未尝返省。时光淹没。岁月蹉跎。受用殷繁。施利浓厚。动经年载。不拟弃离。积聚滋多。保持幻质。导师有来戒勖比丘。进道严身。三常不足。人多于此耽寐不休。日往月来飒然白首。后学未闻旨趣。应须博问先知。将谓出家。贵求衣食。佛先制律。启创发蒙。轨则威仪。净如冰雪。止持作犯。束敛初心。微细条章。革诸猥弊。毗尼法席曾未叨陪。了义上乘岂能甄别。可惜一生空过。后悔难追。教理未尝措怀。玄道无因契悟。及至年高腊长。空腹高心。不肯亲附良朋。唯知倨傲。未谙法律。戢敛全无。或大语高声。出言无度。不敬上中下座。婆罗门聚会无殊。碗钵作声。食毕先起。去就乖角。僧体全无。起坐忪诸。动他心念。不存些些轨则。小小威仪将何束敛。后昆新学无因仿敩。才相觉察。便言我是山僧。未闻佛教。行持一向情存粗操。如斯之辈。盖为初心慵墯。饕餮因循。荏苒人间。遂成疏野。不觉躘踵老朽。触事面墙。后学咨询无言接引。纵有谈说不涉典章。忽被轻言。便责后生无礼。瞋心愤起。言语该人。一朝卧疾在床。众苦萦缠逼迫。晓夕思忖。心里恛惶。前路茫茫。未知何往。从兹始知悔过。临渴掘井奚为。自恨早不预修。年晚多诸过咎。临行挥霍。怕怖慞惶。縠穿雀飞。识心随业。如人负债。强者先牵。心绪多端。重处偏坠。无常杀鬼。念念不停。命不可延。时不可待。人天三有。应未免之。如是受身非论劫数。感伤叹讶。哀哉切心。岂可缄言。递相警䇿。所恨同生像季。去圣时遥。佛法稀疏人多懈怠。略申管见以晓后来。若不蠲矜。诚难轮逭。夫出家者发足超方。心形异俗。绍隆圣种。震慑魔军。用报四恩。拔济三有。若不如此。滥厕僧伦。言行荒疏。虚沾信施。昔年行处。寸步不移。恍惚一生。将何凭恃。况乃堂堂僧相。容貌可观。皆是夙植善因。感斯异报。便拟端然拱手。不贵寸阴。事业不勤。功果无因克就。岂可一生空过。抑亦来业无裨。辞亲决志披缁。意欲等超何所。晓夕思忖。岂可迁延过时。心期佛法栋梁。用作后来龟镜。常以如此。未能少分相应。出言须涉于典章。谈说乃傍于稽古。形仪挺特。意气高闲。远行要假良朋。数数清于耳目。住止必须择伴。时时闻于未闻。故云生我者父母。成我者朋友。亲附善者。如雾露中行。虽不湿衣。时时有润。狎习恶者。长恶知见。晓夕造恶。即目交报。没后沉沦。一失人身。万劫不复。忠言逆耳。岂不铭心者哉。便能澡心育德。晦迹韬名。蕴素清神。喧嚣止绝。若欲参禅学道。顿超方便之门。心契玄津。研几精妙。决择深奥。启悟真源。博问先知。亲近善友。此宗难得其妙。切须子细用心。个中顿悟正因。便是出尘阶堑。此则破三界二十五有。内外诸法。尽知不实。从心变起。悉是假名。不用将心凑泊。但情不附物。物岂碍人。任他法性周流。莫断莫绝。闻声见色盖是寻常。这边那边应用不阙。如斯行止。实不枉被法眼。亦乃酬报四恩㧞济三有。生生若能不退。佛阶决定可期。往来三界之宾。出没为他作则。此之一学。最妙最玄。但办肯心。必不相赚。若有中流之士。未能顿超。且于教法留心。温寻贝叶。精搜教理。传唱敷扬。接引后来。报佛恩德。时光亦不虚弃。必须以此扶持。住止威仪。便是僧中法器。岂不见倚松之葛尚耸千寻。附托胜因方能广益。恳修斋戒莫谩亏逾。世世生生殊因妙果。不可等闲过日。兀兀度时。可惜光阴。不求升进。徒销十方信施。亦乃辜负四恩。积累转深。心尘易壅。触途成滞。人所轻欺。古云彼既丈夫我亦尔。不应自轻而退屈。若不如此。徒在缁门荏苒一生。殊无所益。伏望兴决烈之志。开特达之怀。举措看他上流。莫擅随于庸鄙。今生便须决断。料想不由别人。息意忘缘。莫与诸尘作对。心空境寂。祇为久滞不通。熟览斯文。时时警䇿。强作主宰。莫徇人情。业果所牵诚难逃避。声和响顺。形直影端。因果历然。岂无忧惧。故经云。假使百千劫。所作业不忘。因缘会遇时。果报还自受。故知三界刑罚萦绊杀人。努力勤修莫空过日。深知过患。方乃相劝行持。愿百劫千生。处处同为法侣。乃为铭曰。

　幻身梦宅　　空中物色　　前际无穷　　后际宁克
　出此没彼　　升沉疲极　　未免三轮　　何时休息
　贪恋世间　　阴缘成质　　从生至老　　一无所得
　根本无明　　因兹被惑　　光阴可惜　　刹那不测
　今生空过　　来世窒塞　　从迷至迷　　皆因六贼
　六道往来　　三界制匐　　早访明师　　亲近高德
　决择身心　　去其荆棘　　世自浮虚　　众缘岂逼
　研穷法理　　以悟为则　　心境俱捐　　莫记莫忆
　六根怡然　　行住寂默　　一心不生　　万法俱息

　　释迦如来成道记

　　唐太原王勃　撰

　　观夫释迦如来之垂迹也。净法界身本无出没。大悲愿力示现受生。洎兜率陀天为护明菩萨。降迦毗罗国号一切义成。金团天子选其家。净饭圣王为其父。玉象乘日示来于大术胎中。金轮作王创诞于无忧树下。八十种随形之妙好粲若芬花。三十二大士之相仪皎如圆月。十方而各行七步。九水而共沐一身。现优昙花。作师子吼。言胎分之已尽早证常身。为度生以还来。今垂化迹于是。还羁襁褓。示类婴儿。为占相也。悲怅于阿私陀仙。往郊祠也。惊起于大自在庙。或为童子。或学声明。为讲武也箭塔箭井犹存。为捔力也象迹象坑仍在。受欲乐于十岁。现游观于四门。乐沙门身。厌老病死。于是澡瓶天子以警觉。彰伎女之丑容。净居天人以捧持。跃车匿而严驾。逾春城于八夜。栖雪岭于六年。人辞怆恋主之心。马䑛落连珠之泪。挥宝刀而落绀发。塔起天宫。将衮服以𧵍皮衣。形参山鹿。扣林仙之所得。了世定之非真。食麦食麻降苦降乐。且瑶琴奏曲必目中而曲成。佛果圆因亦假中而果满。由是择其处也。过龙窟浴其身也。入连河示其食也。受难陁之乳糜示其座也。受吉祥之茆草。以最后之胜体。诣菩提之道场。圆解脱之深因。登金刚之宝座。一百四十功德不共二乘。八万四千法门高超十地。由是魔军威慑于慈力。愁怖旋归。媚女败毒于定心。媸羸变质。于是坚牢地神踊跃而作证。虚空天子展转而报知。类莲花而出水赫焕无方。若桂月以悬空光明洞彻。经七日受提谓之麨蜜。警以少小之言。垂一音授贾客之戒归。赐与人天之福。既成佛已。观所化缘。悲二仙而不遇雷音。喜五人而堪从法化。然以尘根昧劣。圣得渊深。顺其法则法不应根。顺其根则根不达法。莫不为爱河之长溺。缘痴乐之所盲。苟不利于当闻。仍假言而入灭。于是忉利帝释云驱于三十三天。堪忍界王雾拥于一十八梵。头面作礼致敬专精。请转法轮劝随宜说。如来寻念善逝通规。顺古佛之嘉谟。应群机之鄙欲。于是十方佛现。同兴赞美之辞。一法乘分共创尘劳之域。由是起道树。诣鹿园。三月调根。五人得度。憍陈如悟慈尊之首唱。创解标名。舍利弗逢马胜以传言。于途见谛。采菽氏继踵以师事。率门属以同归。迦叶氏汇迹以降心。领火徒而回席。莫不以甘露洪澍末尼普应。天界人界。莺林尸林。或鹭池或鹫岭。或海甸或庵园。或猕猴江或火龙窟。或住波罗柰或居摩竭提。或依坚固林或止音乐树。或海濵楞伽顶或山际补陀岩。或伽兰跎竹园或舍卫国金地。或应念而空现或没山而出宫。或说法假于六方或变身而为三尺。或掌覆指变或光流佛来。或一身普集于多身或此界复明于它界。或变净而以净覆秽或随俗而即俗明真。若空谷之答响。鸿钟之待扣。已其间所说阿含四有。般若八空。密严华严佛藏地藏。思益天之请问。楞伽山之语心。万行首楞严。一乘无量义。大悲芬陀利。法炬陀罗尼。无垢称之说经。须达拏之瑞应。本事本生之别。讽诵重诵之殊。象马兔三兽之渡河。羊鹿牛三车之出宅。或谓之有。空守中也。或谓之无。转照持也。或谓之顿也渐也。或谓之半也满也。或无说而常说。或不闻而常闻。或保任而可凭。或加被而不忘。无小而不大。无边而不中。三乘同入一佛乘。三性同归一法性。真可谓父母孩𡦗导师险夷。悬朗月于幽霄。布慈航于幻海。为云为雨。使枯槁以还滋。为救为归。指穷途于寿域。暨乎所作已办。功成不居。将返本以还源。类薪尽而火灭。繇是指力地诣金河。光流面门。相惊尘刹。山摇地动。俱兴苦痛之声。异类变容。同现奢花之血。受纯陀之后供。纳毗夜之密言。唱四德以显三伊。指万有而归一性。酬多罗迦叶。四十二请问已周。度须䟦陀罗。八十一化缘将毕。破十仙之横计。使获朝闻。建四塔之崇规。遐滋末叶。将欲明有为之有灭。表无相以无生。上升金刚身。往复虚空界。日月其犹坠落。萤火如何久留。诫有常身。使无放逸。于是还登玉座。首卧鹤林。遍游三昧之门。将复一真之性。逆入顺入。全超半超。依四禅之等持。湛三点之圆寂。是时也。人天叫躄。鸟兽哀[口*(后-口+巾)]。飘风骤云。山吼波逆。案轮王之古式。方俟葬仪。命力士以捧持。竟无能动。繇是金棺自举。绕拘尸之大城。宝炬不然。驻阇维之盛礼。莫不未生怨在于王舍。创结梦于十号慈尊。大迦叶远下鸡峰。获瞻礼于千辐轮足。毕以兜罗致氎圣火自焚。爇五众旃檀之薪。注帝释金瓶之水。彼愿力犹在悲心尚熏。碎金刚之胜身为金利之遗骨。于是八国严卫四兵肃容。各自捧于金坛。竟归兴于宝塔。于是若牙若发。迦叶波礼于忉利天宫。或炭或灰。无忧王建于赡部洲界。若乃金言道在。尘劫法存。象王去而象子随。一灯灭而一灯续。莫不大迦叶云迎千众。阿难陀雷吼三轮。商那表定于未来。鞠多化筹而盈室。始自坏梁之感。终乎流乳之征。瓶器异而水必同。灯点殊而光终一。是以大乘之真空妙有。文殊弥勒异其宗。小乘而分㲲扸金。上座大众元其部。或十支宏阐。或千部郁兴。马鸣龙树继其芳。无著天亲播其美。或提婆凿眸而作器。陈那吼石以飞声。或百偈齐祛于外宗。或十师翊赞于遗颂。或闻经而夜升兜率。或待佛而窟寄修罗。或剑誓首以要期。或象䭾金而请释。或赏能而食邑。或得胜而建幢。或论般若之理也名灯。或究俱舍之非也名雹。莫不殊涂异辙。终会一源。自有及空咸归万德。自商周见虹贯。炎汉梦金人。教及神州。声流华夏。勃叨生季世。获奉真谭。虽录续而以叙金言。在飘零而不逢玉相。见闻尽尔。宗致昭然。盖委遗文。不复备而言也。而为铭曰。

　化起从本源　　功成应贤劫　　万行显真宗
　三祇积鸿业　　为法出于世　　降灵示分胁
　眉横天帝弓　　目带青莲叶　　仙师相垂泪
　天神争捧接　　灌顶当在宫　　飞轮化弥恬
　宗承天日贵　　象贯师子颊　　善教谁与传
　抨弹独豪侠　　游观惊老死　　逾城弃臣妾
　落发亲宝刀　　𧵍衣遇群猎　　寄迹狎麋鹿
　苦身示羸怯　　食麋人尽知　　坐草魔方慑
　洁若莲出水　　明如镜开匣　　山海类高深
　云雷等辞拣　　三时教弥阐　　万类根自惬
　四问聊欲酬　　十仙度相蹑　　补处记慈氏
　遗文嘱迦叶　　卧树徒载春　　香薪已焚㲲
　悲心及绵远　　舍利光炜烨　　独我生后时
　余波幸沾涉

　　永安僧堂记

　　无尽居士　述

　　古之学道之士。灰心泯智。于深山幽谷之间。穴土以为庐。纫草以为衣。掬溪而饮。煮藜而食。虎豹之与邻。猿狙之与亲。不得已而声名腥芗。文彩发露。则枯槁同志之士。不远千里褁粮蹑[尸@憍]来从之游。道人深拒之而不受也。则为之樵苏。为之舂炊。为之扫洒。为之刈植。为之给侍奔走。凡所以效劳苦致精一。积月累岁不自疲厌。觊师见而愍之。赐以一言之益。而超越生死之岸。乌有今日所谓堂殿宫室之华。床榻卧具之安。毡幄之温。簟席之凉。牕牖之明。巾单之洁。饮食之盛。金钱之饶。所须而具所求而获也哉。呜呼。古之人吾不得而见之矣。因永安禅院之新其僧堂也。得以发吾之绪言。元祐六年冬十一月。吾行郡过临川。闻永安主僧老病物故。以兜率从悦之徒了常继之。常升堂说法。有陈氏子一历耳根生大欣慰。谓常曰。谛观师诲。前此未闻。当有净侣云集。而僧堂狭陋。何以待之。愿出家赀百万为众更造。明年堂成。高广宏旷殆甲江右。常遣人来求文曰。公迫常于山而及此也。幸卒成之。吾使谓常击鼓集众。以吾之意而告之曰。汝等比丘。此堂既成。坐卧经行惟汝之适。汝能于此带刀而眠离诸梦想。则百丈即汝汝即百丈。若不然者。昏沉睡眠毒蛇伏心。暗冥无知昼入幽壤。汝能于此跏趺宴坐深入禅定。则空生即汝汝即空生。若不然者。猕猴在槛外睹㭼栗。杂想变乱坐化异类。汝能于此横经而诵。研味圣意。因渐入顿。因顿入圆。则三藏即汝汝即三藏。若不然者。春禽昼啼秋虫夜鸣。风气所使曾无意谓。汝能于此阅古人话。一见千悟。入红尘里转大法轮。则诸祖即汝汝即诸祖。若不然者。狗啮枯骨鸱啄腐鼠。鼓喙呀唇重增饥火。是故柝为垢净列为因果。判为情想。感为苦乐。漂流汩没极未来际。然则作此堂者。有损有益。居此堂者。有利有害。汝等比丘宜知之。汝能断毗卢髻。截观音臂。刳文殊目。折普贤胫。碎维摩座。焚迦叶衣。如是受者。黄金为瓦白银为壁汝尚堪任。何况一堂。戒之勉之。吾说不虚。了常咨参悦老十余年。尽得其末后大事。盖古德所谓金刚王宝剑云耳。

　　三德　轻软　净洁　如法

　　六味　甘　辛　咸　苦　酸　淡

　　十利　色　力　寿　乐　词　辩　除风　消积　消饥　消渴

　　诸祖偈颂上卷上下后

　　临济正宗记(九峰惠和尚𠬧镇山门)

　　临济正宗。自马师黄檗阐大机发大用。脱笼罗出窠臼。虎骤龙驰。星飞电激。卷舒擒纵。皆据本分。绵绵的的。到兴化风穴唱愈高机愈峻。西河弄狮子。霜华奋金刚王。非深入阃奥亲授印记。皆莫知端倪。徒自名邈只益戏论。大城负冲天气宇。格外提持。不战屈人兵。杀人不眨眼。尚未仿佛其趣向。况移星换斗。转天轮𢌞地轴邪。是故示三玄三要．四料简．四主宾．金刚王宝剑。踞地师子。一喝不作一偈用。探竿影草。一喝分宾主。照用一时行。许多络索。多少学家抟量注解。殊不知我王库内无如是刀。弄得出来看底。只眨得眼。须是它上流契证验认。正按旁提。还它本分种草。岂假梯媒。只如宝寿开堂。三圣推出一僧。寿便打。圣云。你与么为人。非但瞎却这僧。瞎却镇州一城人眼去在。寿掷下拄杖便下座。兴化见同参来便喝。僧亦喝。化又喝。僧复喝。化云你看这瞎汉。直打出法堂。侍僧问。有何相触误。化云。是他适来也有权也有实。也有照也有用。我将手向伊面前横两遭。到这里去不得。似这般瞎汉。不打更待何时。看它本色宗风迥然殊绝。不贵作略。只钦它眼正。要扶荷正宗提持正眼。须是透顶透底彻骨彻髓。不涉廉纤迥然独脱。然后的的相承。可以起此大法幢。然此大法炬也。继它马师百丈黄檗临济首山杨歧不为忝窃尔。

　　宗杲首座。生平游丛席遍见大有道之士十余年。轩昂腾踏。不可羁縻。曾于渚宫与　无尽公投契。公雅重其器度。每祝之应须见佛。果宣和中会被
旨领天宁。渠即先一日入堂。已而造室中。发语果异常。因关无党。后话及。乃知其为昙晦经夏。击扬缘升座。举诸佛出身处。薰风自南来。即大瞥地。自尔命之于方丈侧。晨夕与煅炼。以白云老师昔示有句。渠尽伎俩百种开展。悉与列下。几乎以为心行移换。初无实地。因至诚语之。昔佛鉴与予正起如是谤。但更绝意探𧷤。当不较多。后来蓦然猛省。尽脱去机筹。知见玄妙。因谓渠云。正好参禅也。即踊跃向前。从头一加箴锥。始浩然大彻。予不喜得人。但喜此正法眼藏有觑得透彻底可以起临济正宗遂于稠众指出令分座训徒。久之会都下扰攘。相与谋出沶。临分。书此以作别。间年余。乃自平江虎丘得得上欧阜。再集主山之次日。入首座寮。合山数百衲耸动。屡作师子吼。揭示室中。金卷栗蓬大钳键本色。久参之流靡不钦服。而德性愈恬。稳洪无诤之风。怗怗不较胜负。只欲入深山幽谷。敩古老火种刀耕。向钁头边收拾。攻苦食淡。兄弟木餐涧饮草衣茅舍。避世俟时清平。即不废悲愿。真大丈夫慷慨英灵奇杰之人。所跂步也。因再为细书。仍作此跋云。建炎三年四月十七日住云居山圆悟禅师。

　　无边量刹海。藏之一粒粟。洪注下沧溟。揽之不盈掬。云尔不思议。岂为真轨躅。应知那一着。千圣绝瞻瞩。要须与么人。顶门阐三目。脱略煆金师。论劫坐鸡足。碧眼老胡儿。九年空面壁。何如万仞崖。放身𢬵一掷。种草既乖角。根机复超逸。当阳掣飞电。格外轰霹雳。不采宝山宝。碎击骊龙窟。抬眸浮幢。表鸣指横八极。不自重己灵。肯顾贤劫佛。提起临济宗。咄咄咄咄咄。

　　圆悟禅师送大慧住庵

　　古德住山。率力耕火种。不畜长物。萧然布衲。粗衣粝食。刻苦揭志。意将大有为也。有慕义学道兄弟相从。一切以宽量大肚皮包纳之。不暴怒。不峻阻。慈悲喜舍。以身帅之。盖大丛林中宽广。人众各自相忘。会聚亦稀。所以百种可以责望。今庵居隘狭。七五间茆舍同作一处。欬唾动静无不与耳目相接。若一一责之以礼。则久久生怨动念。蓦地声色相反。便见参商。却损道义。岂不见药山数十年。牛栏庵只七八人。其后皆为大法器。而风穴白丁久之。始三二相从。后来麟象骈臻。答问注洋。谓之众吼。沩山十载煮橡栗吃。晚年大安来。遂着千五百衲。大梅入深林幽谷。初不与世接。因盐官僧采拄杖乃逢之。问酬径载。遂着半千人。今既以不得已作避世隐遁。意全不在眼底。正欲韬晦俟时清平。然后行自己志愿。岂可以小不忍而乱大谋哉。唯一切低细和同。先慎自三业。提向上那一着子。教兄弟日有趣向。渠各自然亦忘倦怠。递互相竞向前定也。俗谚所谓。相见易得好。共住难为人。要须廓落宽容。半见半不见。且图长久。亦令诸方门之俗子见之。皆赞善钦仰。乃龙象蹴踏。体裁步骤。断与常流异尔。教中谓如为一人众多亦然。虽三家村五间小茆舍里立成个本分规绳。不严不缓。凡百折衷。它日便更多多亦益办也。古人佩韦佩弦。各攻自所偏坠。唯务中道而行。况聦明辩智过人。岂不能照此细务。但患逞俊太过。一色使自己性。久之便不恰好也。公此去。大有人相议论。当应回转。勿使渠搏着。亦令渠无起谤处。只眨得眼赞叹。非常人所及乃善。更有个紧要最后句。不免亦说之。佛法无多子。久长难得人。

　　志公药方

　　梁武帝问志公和尚。如何修行得永劫不失人身。志公答。贫道有一药方。往五蕴山中采取。

　不嗔心一具　　常欢喜二两　　慈悲行三寸
　忍辱根四橛　　智慧性五升　　精进意六合
　除烦恼七颗　　善知识八分

　　右件药。用聪明刀向平等砧上细剉去。却人我根。入无碍臼中。以金刚杵捣一千下。用波罗密为丸。每日取八功德水服一丸。即得永劫不失人身。

　　服药忌口

　少语第一宝　　忍辱无价珍　　莫说他人过
　终归自损身　　骂他还自骂　　嗔佗还自嗔
　譬如木中火　　钻出自烧身

　　武帝又问。如何得成佛。志公答。知无常。解大理。敬三宝。存终始。好事行。恶事止。自取非。与他是。行平等。无彼此。莫损人。莫利己。除贪嗔。常欢喜。若觅佛。祇者是。

　　国师对御

　　唐肃宗问国师云。朕要设斋布施。每闻僧尼间无戒德。如何即是。答曰。荆山有玉尚杂尘沙。丽水有金宁无瓦砾。土木作成罗汉。敬之福生。铜铁铸成金容。毁之有罪。礼非玉帛不表。乐非钟鼓不传。但供养泥龙。自有真龙降雨。供养凡僧。自有真僧降福。　陛下不忘灵山嘱付。方毋轻僧慢法也。帝云。朕今后见小沙弥。如同佛想耳。

　　天台大静禅师坐禅铭

　　每当夜坐。心念纷飞。但将纷飞之心。以究纷飞之处。究之无处。则纷飞之念何存。返究究心。则能究之心安在。能照之智本空。所缘之境亦寂。寂而非寂者。盖无能寂之人也。照而非照者。盖无能照之境也。境智俱泯。心念宛然。外不寻知。内不住定。二途俱泯。一性怡然。此乃还源之要道也(天衣愍云。坐禅切忌瞌睡。默运自己灵智)。

　　坐禅除睡咒

　　吉帝伊帝　弥帝毗伽帝　羯帝羯帝　波陀莎诃

　　唐禅月大师大隐四字龟鉴

　　在尘出尘。如何处身。见善努力。闻恶莫亲。纵居暗室。如对大宾。乐情养性。逢危守贫。如愚不愚。修仁得仁。谦让为本。孤高作邻。少出为贵。少语最珍。学无废日。时习知新。荣辱慎动。是非勿询。常切责己。切忌尤人。抱璞刖足。兴文厄陈。古圣尚比。吾徒奚伸。安问世俗。自任天真。奇哉快哉。坦荡怡神。

　　佛印禅师降魔表

　　臣闻。三乘路广。法界无涯。智海晏清。十方安泰。时有魔军竞起。侵恼情田。六贼既强。心王惊动。朝生百怪。暮长千邪。幻惑真如。困劳法体。菩提道路。隔绝不通。破坏涅槃。伤残三宝。无为珠玉。尽被偷将。大藏法财。皆遭夺去。直得尘劳翳日。欲火亘天。漂荡法城。焚烧圣境。臣见兹暴乱。恐佛法难存。遂与六波罗蜜商量。同为剪灭。听探魔军今在五蕴山中。有八万四千余众。既知体势。计在刹那。遂点十八界雄兵。并立体空为号。人人有无碍之力。个个怀勇健之能。真心为见性之功。一正去百邪之乱。披坚固甲。执三昧枪。架箭弯弓。携锋杖剑。向大城内训练。寂灭山中开旗。八正路边排布。遣大觉将。为捉生上将。游历四方。拽寻妄想之踪。抄截无明之路。使慈悲王。破三毒之寨。令忍辱师。伐嗔恚之城。精进军。除傲慢之妖。喜舍将。捉悭贪之贼。臣向平等山中布阵。把定十恶之门。部领摩诃。一时直入。当锋之际。眼不观色。耳不听声。鼻不闻香。舌不了味。身不受触。意不攀缘。一直向前。念念不断。倏忽魔军大败。六贼全输。杀戮无边。扫除荡尽。生擒妄想。活捉无明。领在涅槃山中。慧剑斩为三段。烦恼林当时催折。人我山化作微尘。痴爱绸遭智火焚烧。邪见海被道风吹竭。从此三明再朗。四智重圆。内外无瑕。廓然清净。心王坐欢喜之殿。真如登解脱之楼。自性游无碍之堂。三身踞不摇之座。因兹法界宁静。永绝冥尘。共渡生死之河。齐达菩提之岸。魔军既退。合具　奏闻。

　　慈受禅师小参警众

　　此心清净犹如虚空。无一点相貌。举心动念全乖法体。才退步便相应。只是不肯退步。才放下便安乐。只是不肯放下。大都是无始劫来惯习成了也。古人学道先打当贪嗔痴。然后放教一切处冷啾啾地。如腊月里扇子相似。直是无人觑着。忘得利名。甘得淡薄。世间心轻微。道念自然浓厚。匾担山和尚一生拾橡子煮吃。永嘉大师不吃钁头下菜。高僧慧休三十年着一緉鞋。百补千缀。遇软地行则赤脚。恐损它信施。信心物难消。它总是妻子口中减削将来。供养你了便要邀福忏罪。你十二时中种种受用。尽出它人之力。未饥而食。未寒而衣。未垢而浴。未困而眠。道眼未明。心漏未尽。如何消得。故古德云。为成道业施将来。道业未成争消得。山僧这里不可与你诸人打粥饭过日也。若是坐消信施。诸天不喜。粗茶淡饭。也难消它底。如今初学比丘。饱食高眠。取信过日。犹嫌不称意在。然出家之人。如一块磨刀石。一切人要刀快。便来你石上磨。张三也来磨。李四也来磨。磨来磨去。别人刀快。自家石渐消薄。有底更嫌它人不来我石上磨。有甚便宜处。进食如进毒。受施如受箭。币厚言甘。道人所畏。你灼然与道相应。万两黄金亦能消得。此事不是说了便休。须是实到这个田地始得。高谈大论。瞒人自瞒。大不济事。如今丛林无人说着这般话也。莫道焦山老汉说禅全无孔窍。记取记取。珍重。

　　古德垂训

　　夫资生利润。非释子之所谈。国器兵戈。岂道人之所论。人间名利如梦幻。不足称扬。世路是非似电影。何须分别。门徒弟子。类众鸟宿于高枝。眷属亲姻。若逆旅逢于陌路。三衣并为一衲。宗门意在省缘。补破遮寒。贵免于于檀越。随缘饮啄。任性浮沉。拟欲多求。恐妨于道。略伸短见以示初机。傥或可规。希从践矣。

　　仰山饭

　　阮中大　撰

　　仰山饭。仰山饭。粒粒如珠似银烂。食者须知来处难。试为诸人略拈看。东皋西畴春早时。耕夫饷妇寒且饥。土膏蓦起农事动。牛颈生疮尚挽犁。夏苗芳秀欲成实。无雨四天皆烈日。背枯面拆汗流胸。耕耨只恐𦵧莠出。秋深稻熟黄如云。昼割夜舂甘苦辛。里胥催督王租急。官债私逋皆及身。官债未偿遭鞭朴。私债未偿卖田屋。父母妻儿饱几曾。家家留米馐齐粥。住持老僧㳂门求。乞士化缘鸡撮收。手胼足胝不敢禅。楖风沐雨何曾休。五更云堂门尚闭。普供厨中人已起。为忧僧众粥饭迟。日日朝朝悉如是。米泔满地凝如脂。去粗存细运柴炊。镬汤烟焰甑釜热。作务舍力良劳疲。长板声终木鱼吼。端坐禅床捧盂授。细论变生成熟功。只恐阇黎难下口。不从香积世界来。亦非鬼神供汝斋。一匙一杓至一盏。皆是檀那求福财。维那白槌似雷吼。十声佛号慵开口。行益才迟忿怒生。第二念中都忘了。古人本为学道忙。遍寻知识游诸方。木皮草叶供铛煮。岂有此饭充饥肠。百岁光阴如梦幻。参请工夫宜早办。若还心地未明时。佛也难消仰山饭。

　　保宁勇师示看经(语录一同)

　　夫看经之法。后学须知。当净三业。若三业无亏。则百福俱集。三业者身口意也。

　　一端身正坐。如对尊颜。即身业净也。

　　二口无杂言。断诸嬉笑。即口业净也。

　　三意不散乱。屏息妄缘。即意业净也。

　　内心既寂。外境俱捐。方契悟于真源。庶研穷于法理。可谓水澄珠莹。云散月明。义海涌于𦚾襟。智岳凝于耳目。辄莫容易。实非小缘。心法双忘。自它俱利。若能如是。真报佛恩。

　一净手不干　　二开展行长　　三触手把缘
　四绦绊上下　　五翻转经读　　六日中火前
　七云雾温处　　八[打-丁+巷]折不齐　　九口含项缠
　十谭改毁㧣　　十一绦不对门　　十二不安本处

　　禅门诸祖师偈颂上之下
卍新纂续藏经第 66 册 No. 1298 禅门诸祖师偈颂


　　禅门诸祖师偈颂下之上

　　五峰释　如祐　录

　　禅月大师山居诗序

　　愚咸通间于钟阜作此诗。放笔藁。被人口。闻之一二。字句多错。乾道辛丑山居寺改正之。成二十四首。风调鄙拙。不敢闻于大雅君子作者。气合为一。朗吟可也。

　　山居诗第一

　　休话諠哗事事难。山翁只合住深山。数声清磬是非外。一个闲人天地间。绿圃空阶云冉冉。异禽灵草水潺潺。无人为向群儒说。岩桂枝高亦好攀。

　　第二

　　难是言休便即休。清吟孤坐碧溪头。三间茆屋无人到。十里松门独自游。明月清风宗炳社。夕阳秋色庾公楼。修心未到无心地。万种千般逐水流。

　　第三

　　好鸟声长睡眼开。好茶擎乳坐莓苔。不闻荣辱成番尽。只见罴罴作队来。诗理从前欺白雪。道情终遣似婴孩。犹来此事知音少。不是真风去不𢌞。

　　第四

　　万境忘机是道华。碧芙蓉里日空斜。幽深有径通仙窟。寂寞无人落异花。掣电浮云真好喻。如龙似凤不须夸。君看江上英雄冢。只有松根与柏槎。

　　第五

　　鞭后从他素发兼。涌清奔碧冷侵帘。高奇章句无人爱。淡泊身心举世嫌。白石桥高吟不足。红霞影暖卧无厌。居山别有非山意。莫错将余比宋纤。

　　第六

　　岛外尘中四十秋。亦曾高挹汉诸侯。如斯标致虽清拙。大丈夫儿合自由。紫术黄菁苗蕺蕺。锦囊香麝语啾啾。终须心到曹溪叟。千岁槠根雪满头。

　　第七

　　慵甚嵇康竟不𢌞。何妨方寸似寒灰。山精日作童儿出。仙者时将玉器来。筠帚扫花惊睡鹿。地炉烧树带枯苔。不行朝市多时也。许史金张安在哉。

　　第八

　　心心心不住希夷。石屋巉岩白发垂。惜竹不除当路笋。爱松留得碍人枝。焚香开卷霞生砌。卷箔冥心月在池。多少故人头尽白。不知今日又何之。

　　第九

　　龙藏琅函遍九垓。霜钟金鼓振琼台。堪嗟一句无人得。遂使吾师特地来。无角铁牛眠少室。生儿石女老黄梅。令人转忆庞居士。天上人间不可陪。

　　第十

　　五岳烟霞连不断。三山洞穴去应通。石窗欹枕疏疏雨。水碓无人浩浩风。童子念经深竹里。猕猴拾虱夕阳中。因思往事抛心力。六七年来楚水东。

　　第十一

　　尘埃中更有埃尘。时复双眉斗为[(口/?/頁)/((白-日+田)/廾)]。赖有年光飞似箭。是何心地亦称人。回贤参孝时时说。蜂虿狼贪日日新。天意刚容此徒在。祇堪惆怅不堪陈。

　　第十二

　　翠窦烟岩𦘕不成。桂香瀑沫杂芳馨。拨霞扫雪和云母。掘石移松得茯苓。好鸟似花窥玉磬。嫩苔如水没金瓶。从他人笑从他笑。地覆天翻也只宁。

　　第十三

　　腾腾兀兀步迟迟。兆朕消磨只自知。龙猛金膏虽未作。孙登土窟且相宜。薜萝山帔偏能缉。橡栗年粮亦粗支。已得真人好消息。人间天上更无疑。

　　第十四

　　岚嫩风轻似碧纱。雪楼金像隔烟霞。葛苞玉粉生香垄。菌簇银钉满净槎。举世只知嗟逝水。无人微解悟空花。可怜扰扰尘埃里。双𩯭如银事似麻。

　　第十五

　　千岩万壑路颀欹。杉桧蒙蒙独掩扉。斸药童穿溪罅去。采花蜂冒烧烟归。闲行放意寻流水。静坐搘颐到落晖。长忆南泉好言语。如斯痴钝者还稀(南泉有语云。学道之人。痴钝者难得)。

　　第十六

　　一从冥目在穹冥。菌枕松床藓嶂青。乳鹿暗行柽迳雪。瀑泉微溅石楼经。闲行不觉过天井。长啸深能动岳灵。应恐无人知此意。非凡非圣独醒醒。

　　第十七

　　慵刻芙蓉传永漏。休夸丽藻鄙汤休。且为小囤盛红栗。别有珍禽胜白鸥。拾栗远寻深涧底。弄猿多在小峰头。不能更出尘中也。百炼刚为绕指柔。

　　第十八

　　业薪心火日烧煎。浪死虚生自古然。陆氏称龙终妄矣。汉家得鹿更空焉。白衣居士深深说。青眼胡僧远远传。刚地无人知此意。不堪惆怅落花前。

　　第十九

　　露滴红兰玉满畦。闲拖象屣到峰西。但令心似莲华洁。何必身将槁木齐。古堑细香红树老。半峰残雪白猿啼。虽然不是桃花洞。春至桃花亦满溪。

　　第二十

　　自休自了自安排。常愿居山事偶谐。僧采树衣临绝壑(金华山出树衣。僧多采为蔬菜。极美也)。狖争山果落空阶。闲担茶器缘青嶂。静衲禅袍坐绿崖。虚作新诗反招隐。出来多与此心乖。

　　第二十一

　　石炉金鼎红叶嫩。香合茶棚绿巘齐。坞烧崩腾奔涧鼠。岩花狼藉斗山鸡。蒙㽵环外知音少。阮藉途穷旨趣低。应有世人来觅我。水重山叠几层迷。

　　第二十二

　　自古浮华能几几。逝波终日去滔滔。汉王废苑生秋草。吴主荒宫入夜涛。满屋黄金机不息。一头白发气犹高。岂知物外金仙子。甘露天香满毳袍。

　　第二十三

　　如愚何止直如弦。只合深藏碧嶂前。但见山中常有雪。不知世上是何年。野人爱向庵前笑。赤玃频来衲畔眠。只者逍遥好知己。何须更问洞中天。

　　第二十四

　　支公放鹤情相似。范泰论交趣不同。有念尽为烦恼锁。无机方称水晶宫。香焚薝卜诸峰晓。珠掏金刚万象空。若问山资言不及。恒河沙劫用无穷。

　　志公和尚十四科颂

　　菩提烦恼不二

　　众生不解修道。便欲断除烦恼。烦恼本来空寂。将道更欲觅道。一念之心即是。何须别处寻讨。大道晓在目前。迷倒愚人不了。佛性天真自然。亦无因缘修造。不识三毒虚假。妄执浮沉生老。昔时迷日为晚。今日始觉非早。

　　持犯不二

　　丈夫运用无碍。不为戒律所制。持犯本自无生。愚人被他禁系。智者造作皆空。声闻触途为滞。大士肉眼圆通。二乘天眼有翳。空中妄执有无。不达色心无碍。菩萨与俗同居。清净曾无染世。愚人贪着涅槃。智者生死实际。法性本无言说。缘起略为兹偈。百岁无智小儿。小儿有智百岁。

　　佛与众在不二

　　众生与佛无殊。大智不异于愚。何须向外求宝。身田自有明珠。正道邪道不二。了知凡圣同途。迷悟本无差别。涅槃生死一如。究竟攀缘空寂。惟求意想清虚。无有一法可得。翛然自入无余。

　　事理不二

　　心王自在翛然。法性本无十缠。一切无非佛事。何须摄念坐禅。妄想本来空寂。不用断除攀缘。智者无心可得。自然无争无喧。不识无为大道。何时得证幽玄。佛与众生一种。众生即是世尊。凡夫妄生分别。无中执有迷奔。了达贪嗔空寂。何处不是真门。

　　静乱不二

　　声闻厌喧求静。犹如弃面求饼。饼即从来是面。造作随人百变。烦恼即是菩提。无心即是无境。生死不异涅槃。贪嗔如焰如影。智者无心求佛。愚人执邪执正。徒劳空过一生。不见如来妙顶。了达淫欲性空。镬汤炉炭自冷。

　　善恶不二

　　我自身心快乐。翛然无善无恶。法身自在无方。触目无非正觉。六尘本来空寂。凡夫妄生执着。涅槃生死平等。四海阿谁厚薄。无为大道自然。不用将心画度。菩萨散诞虚通。所作常含妙觉。声闻执法坐禅。如蚕吐丝自缚。法性本来圆明。病愈何须执药。了知诸法平等。翛然清虚快乐。

　　色空不二

　　法性本无青黄。众生谩造文章。吾我说他止观。自意扰扰颠狂。不识圆通妙理。何时得会真常。自疾不能治疗。却教他人药方。外看将为是善。心内犹若豺狼。愚人畏其地狱。智者不乐天堂。对境心常不起。举足皆是道场。佛与众生不二。众生自作分张。若欲除却三毒。迢迢不离灾殃。智者知心是佛。愚人乐往西方。

　　生死不二

　　世间诸法如幻。生死犹若雷电。法身自在圆通。出入山河无间。颠倒妄想本空。般若无迷无乱。三毒本自解脱。何须摄念禅观。只为愚人不了。从他戒律决断。不识寂灭真如。何时得登彼岸。智者无恶可断。运用随心合散。法性本来空寂。不为生死所绊。若欲断除烦恼。此是无明痴汉。烦恼即是菩提。何用别求禅观。实际无佛无魔。心体无形无段。

　　断除不二

　　丈夫运用堂堂。逍遥自在无妨。一切不能为害。坚固犹若金刚。不着二边中道。翛然非断非常。五欲贪嗔是佛。地狱不异天堂。愚人妄生分别。流浪生死猖狂。智者达色无碍。声闻无不恛惶。法性本无瑕翳。众生妄执青黄。如来引接迷愚。或说地狱天堂。弥勒身中自有。何须别处思量。弃却真如佛像。此人即是颠狂。声闻心中不了。唯只趁逐言章。言章本非真道。转加斗争刚强。心里蚖蛇蝮蝎。螫着便即遭伤。不解文中取义。何时得会真常。死入无间地狱。神识枉受灾殃。

　　真俗不二

　　法师说法极好。心中不离烦恼。口谈文字化他。转更增他生老。真妄本来不二。凡夫弃妄觅道。四众云集听讲。高坐论义浩浩。南坐北坐相争。四众为言为好。虽然口谈甘露。心里寻常枯燥。自己元无一钱。日夜数他珍宝。恰似无智愚人。弃却真金檐草。心中三毒不舍。未审何时得道。

　　解缚不二

　　律师持律自缚。自缚亦能缚他。外作威仪恬静。心内恰似洪波。不驾生死船筏。如何度得爱河。不解真宗正理。邪见言辞繁多。有二比丘犯律。便却往问优波。优波依律说罪。转增比丘网罗。方丈室中居士。维摩便即来呵。优波默然无对。净名说法无过。而彼戒性如空。不在内外娑婆。劝除生灭不肯。忽悟还同释迦。

　　境照不二

　　禅师体离无明。烦恼从何处生。地狱天堂一相。涅槃生死空名。亦无贪嗔可断。亦无佛道可成。众生与佛平等。自然圣智惺惺。不为六尘所染。句句独契无生。正觉一念玄解。三世坦然皆平。非法非律自制。翛然真入圆成。绝此四句百非。如空无作无依。

　　运用无碍

　　我今滔滔自在。不羡公王卿宰。四时犹若金刚。苦乐心常不改。法宝喻于须弥。智慧广于江海。不为八风所牵。亦无精进懈怠。任性浮沉若颠。散诞纵横自在。遮莫刀剑临头。我自安然不辨。

　　迷悟不二

　　迷时以空为色。悟即以色为空。迷悟本无差别。色空究竟还同。愚人唤南作北。智者达无西东。欲觅如来妙理。常在一念之中。阳𦦨本非其水。渴鹿狂趁匆匆。自身虚假不实。将空更欲觅空。世人迷倒至甚。如犬吠雷叿叿。

　　腾腾和尚了元歌

　　修道。道无可修。问法。法无可问。迷人不了色空。悟者本无逆顺。八万四千法门。至理不离方寸。识取自家城郭。莫谩寻他乡郡。不用广学多门。不在辩才聦俊。不知月之大小。不管岁之余𨳝。烦恼即是菩提。净华生于泥粪。人来问我若为。不能共伊谈论。寅朝用粥充饥。斋时更餐一头。今日任运腾腾。明日腾腾任运。心中了了总知。且恁半痴半钝。

　　石头和尚草庵歌

　　吾结草庵无宝贝。饭了从容图睡快。成时初见茅草新。破后还将茅草盖。住庵人。镇常在。不属中间与内外。世人住处我不住。世人爱处我不爱。庵虽小。含法界。方丈老人相体解。上乘菩萨信无疑。中下闻之必生怪。问此庵。坏不坏。坏与不坏主元在。不居南北与东西。基上坚牢以为最。青松下。明窗内。玉殿朱楼未为对。纳帔幪头万事休。此时山僧都不会。住此庵。休作解。谁夸铺席图人买。𢌞光返照便归来。廓达灵根非向背。遇祖师。亲训诲。结草为庵莫生退。百年抛却在纵横。摆手便行且无罪。千种言。万般解。只要教君长不昧。欲识庵中不死人。岂离而今遮皮袋。

　　石头和尚参同契(琅瑘觉禅师科)

　　将释参同契。大科分为四段。

　　第一标题述序以示端由

　　竺土大仙心。东西密相付。人根有利钝。道无南北祖。

　　第二方便建立不离真源(分为七段)

　　第一明真源本觉不迷理(有四句。从灵源明至亦非语)

　　灵源明皎洁。枝派闇流注。执事元是迷。契理亦非悟。

　　第二根境无住(有四句。从门门一切至依位住)

　　门门一切境。𢌞互不𢌞互。𢌞而更相涉。不尔依位住。

　　第三色声无碍(有四句。从色本至清浊句)

　　色本殊质像。声元异乐苦。暗合上中言。明明清浊句。

　　第四四大无尘(有四句。从四大性至坚固)

　　四大性自复。如子得其母。火热风动摇。水湿地坚固。

　　第五十二处依真建立(有六句。从眼色至其语)

　　眼色耳音声。鼻香舌咸醋。然于一一法。依根叶分布。本末须归宗。尊卑用其语。

　　第六不滞有无(有六句。从当明至前后步)

　　当明中有暗。勿以暗相遇。当暗中有明。勿以明相睹。明暗各相对。比如前后步。

　　第七万法无差真心独露(有四句。从万物至箭锋拄)

　　万物自有功。当言用及处。事存函盖合。理应箭锋拄。

　　第三明因会果方显极谈(一段二句)

　　承言须会宗。勿自立规矩。

　　第四劝进初学意在流通(二段六句)

　　触目不会道。运足焉知路。进步非远近。迷隔山河尔。谨白参玄人。光阴莫虚度。

　　苏溪和尚(即五泄小师也)牧护歌

　　听说衲僧牧护。任运逍遥无住。一条百纳瓶盂。便是生涯调度。为求至理参寻。不惮寒暑辛苦。还曾四海周游。山水风云满肚。内除戒律精严。不学威仪行步。三乘笑我无能。我笑三乘谩做。智人权立阶梯。大道本无迷悟。达者不假修治。不在能言能语。披麻目视云霄。遮莫王侯不顾。道人本体如然。不是知佛去处。生也犹如着衫。死也还同脱裤。生死无喜无忧。八风岂能惊怖。外相犹似痴人。肚里非常峭措。活计虽无一钱。敢与君王斗富。愚人摆手憎嫌。智者点头相许。那知傀儡牵抽。歌舞尽由行主。一言为报诸人。打破𦘕瓶归去。

　　乐普和尚浮沤歌

　　云天雨落庭中水。水上漂漂见沤起。前者已灭后者生。前后相续无穷已。本因雨滴水成沤。还缘风激沤归水。不知沤水性无殊。随他转变将为异。外明莹。内含虚。内外玲珑若宝珠。正在澄波看似有。及乎动着又如无。有无动静事难明。无相之中有相形。只知沤向水中出。岂知水亦从沤生。权将沤水类余身。五蕴虚攒假立人。解达蕴空沤不实。方能明见本来真。

　　丹霞和尚玩珠吟二首

　　般若灵珠妙难测。法性海中亲认得。隐显常游五蕴中。内外光明大神力。此珠非大亦非小。昼夜光明皆悉照。觅时无物又无踪。起坐相随常了了。黄帝曾游于赤水。争听争求都不遂。罔象无心却得珠。能见能闻是虚伪。吾师权指喻摩尼。辨人无数溺春池。争拈瓦砾将为宝。智者安然而得之。森罗万象光中现。体用如如转非转。万机消遣寸心中。一切时中巧方便。烧六贼。烁众魔。能摧我山竭爱河。龙女灵山亲献佛。贫儿衣下几蹉𧿶。亦名性。亦名心。非性非心超古今。全体明时明不得。权时题作玩珠吟。

　　其二

　　识得衣中宝。无明醉自醒。百骸俱溃散。一物镇长灵。知境浑非体。神珠不定形。悟则三身佛。迷疑万卷经。在心心可测。历耳耳难听。罔象光天地。玄泉出杳冥。本刚非锻炼。元净莫澄渟。盘泊轮朝日。玲珑映晓星。瑞光流不灭。真气触还生。鉴照崆峒寂。罗笼法界明。挫凡功不灭。超圣果非盈。龙女心亲献。蛇王口自呈。护鹅人却活。黄雀意犹轻。解语非关舌。能言不是声。绝边弥汗漫。无际等空平。演教非为说。闻名勿认名。两边俱莫立。中道不须行。见月休观指。还家罢问程。识心心则佛。何佛更堪成。

　　道吾和尚乐道歌

　　乐道山僧纵性多。天𢌞地转任从他。闲卧孤峰无伴侣。独唱无生一曲歌。无生歌。出世乐。堪笑时人和不着。畅情乐道过残生。张三李四浑忘却。大丈夫。须气概。莫顺人情莫妨碍。汝言顺即是菩提。我谓从来自相背。有时憨。有时痴。非我途中争得知。特达一生常任运。野客无乡可得归。今日山僧只遮是。元本山僧更若为。探祖机。空王子。体似浮云没隈倚。自古长披一衲衣。曾经几度遭寒暑。不是真。不是伪。打鼓乐神施拜跪。明明一道汉江云。青山渌水不相似。禀性成。无揩改。结角罗纹不相碍。或运慈悲喜舍心。或即逢人以棒闿。慈悲恩爱落牵缠。棒打教伊破恩爱。报乎月下旅中人。若有恩情吾为改。

　　傅大士心王铭

　　观心空王。玄妙难测。无形无相。有大神力。能灭千灾。成就万德。体性虽空。能施法则。观之无形。呼之有声。为大法将。心戒传经。水中盐味。色里胶清。决定是有。不见其形。心王亦尔。身内居停。面门出入。应物随情。自在无碍。所作皆成。了本识心。识心见佛。是心是佛。是佛是心。念念佛心。佛心念佛。欲得早成。戒心自律。净律净心。心即是佛。除此心王。更无别佛。欲求成佛。莫染一物。心性虽空。贪嗔体实。入此法门。端坐成佛。到彼岸已。得波罗蜜。慕道真士。自观自心。知佛在内。不向外寻。即心即佛。即佛即心。心明识佛。晓了识心。离心非佛。离佛非心。非佛莫测。无所堪任。执空滞寂。于此漂沈。诸佛菩萨。非此安心。明心大士。悟此玄音。身心性妙。用无更改。是故智者。放心自在。莫言心王。空无体性。能使色身。作邪作正。非有非无。隐显不定。心性虽空。能凡能圣。是故相劝。好自防慎。刹那造作。还复漂沈。清净心智。如世黄金。般若法藏。并在身心。无为法宝。非浅非深。诸佛菩萨。了此本心。有缘遇者。非去来今。

　　南岳懒瓒和尚歌

　　兀然无事无改换。无事何须论一段。直心无散乱。他事不须断。过去已过去。未来犹莫算。兀然无事坐。何曾有人唤。向外觅功夫。总是痴顽汉。粮不畜一粒。逢饭但知吗(陟立切)。世间多事人。相趁浑不及。我不乐生天。亦不爱福田。饥来吃饭。困来即眠。愚人笑我。智乃知焉。不是痴钝。本体如然。要去即去。要住即住。身披一破衲。脚着娘生裤。多言复多语。由来反相误。若欲度众生。无过且自度。莫谩求真佛。真佛不可见。妙性及灵台。何曾受薰炼。心是无事心。面是娘生面。劫石可移动。个中无改变。无事本无事。何须读文字。削除人我本。冥合个中意。种种劳筋骨。不如林下睡兀兀。举头见日高。乞饭从头𢫫。将功用功。展转冥蒙。取即不得。不取自通。吾有一言。绝虑亡缘。巧说不得。只用心传。更有一语。无过直与。细如毫末。大无方所。本自圆成。不劳机杼。世事悠悠。不如山丘。青松蔽日。碧涧长流。山云当幕。夜月为钩。卧藤萝下。块石枕头。不朝天子。岂羡王侯。生死无虑。更复何忧。水月无形。我常只宁。万法皆尔。本自无生。兀然无事坐。春来草自青。

　　香严袭灯大师智闲颂(一十九首)

　　授指

　　古人骨。多灵异。贤子孙。密安置。此一门。成孝义。人未达。莫差池。须志固。遣狐疑。得安静。不倾危。向即远。求即离。取即急。失即迟。无计校。忘觉知。浊流识。今古伪。一刹那。通变异。嵯峨山。石火气。内里发。焚巅𡻭。无遮栏。烧海底。法网疏。灵𦦨细。六月卧。去衣被。盖不得。无假伪。达道人。唱祖意。我师宗。古来讳。唯此人。善安置。足法财。具惭愧。不虚施。用处谛。有人问。少呵气。更审来。说米贵。

　　最后语

　　有一语。全规矩。休思惟。不自许。路逢达道人。扬眉省来处。蹋不着。多疑虑。却思看。带伴侣。一生参学事无成。殷勤抱得旃檀树。

　　畅玄与崔大夫

　　达人多隐显。不定露形仪。语下不遗迹。密密潜护持。动容扬古路。明妙乃方知。应物但施设。莫道不思议。

　　达道场与城阴行者

　　理奥绝思量。根寻径路长。因兹知隔阔。无那被封疆。人生须特达。起坐觉馨香。清净如来子。安然坐道场。

　　与薛判官

　　一滴滴水。一𦦨𦦨火。饮水人醉。向火人老。不饮不向。无复安卧。失却弓箭。蹋却射垛。若人要知。先去钩锥。人须问我是阿谁。快道快道。

　　与临濡县行者

　　丈夫咄哉。久被尘埋。我因今日。得入山来。扬眉示我。因兹眼开。老僧手风。书处龙钟。语下有意。的出烦笼。

　　显旨

　　思远神仪奥。精虚履践通。见闻离影像。密际语前踪。得意尘中妙。投机露道容。藏明照惊觉。肯可达真宗。

　　三句后意

　　书出语多虚。虚中带有无。却向书前会。放却意中珠。

　　答郑郎中问(二首)

　　语中埋迹。声前露容。即时妙会。古人同风。响应机宜。无自他宗。呵起骇蟒。奋迅成龙。

　　语里埋筋骨。音声染道容。即时才妙会。拍手趁乖龙。

　　谭道

　　的的无兼带。独运何依赖。路逢达道人。莫将语默对。

　　与学人玄机

　　妙旨迅速。言说来迟。才随语会。迷却神机。扬眉当问。对面熙怡。是何境界。同道方知。

　　明道

　　思思似有踪。明明不知处。借问示宗宾。徐徐暗𢌞顾。

　　玄旨

　　去去无标的。来来只么来。有人相借问。不语笑咍咍。

　　与邓州行者

　　林下觉身愚。缘不带心珠。开口无言说。笔头无可书。人问香严旨。莫道在山居。

　　三跳后

　　三门前合掌。两廊下行道。中庭上作舞。后门外摇头。

　　上根

　　咄哉莫错。顿尔无觉。空处发言。龙惊一着。小语呼召。妙绝名邈。巍巍道流。无可披剥。

　　破法身见

　　向上无父娘。向下无男女。独自一个身。切须了却去。闻我有此言。人人竞来取。对他一句子。不话无言语。

　　独脚

　　子啐母啄。子觉无谷。母子俱亡。应缘不错。同道唱和。妙云独脚。

　　南岳惟劲禅师觉地颂一首(七言)

　　略明觉地名同异。起复初终互换生。性海首建增名号。妙觉还依性觉明。体觉俱含于明妙。明觉妙觉并双行。妙觉觉妙元明体。全成无漏一真精。明觉觉明明所了。或因了相失元明。明妙二觉宗体觉。体觉性觉二同明。湛觉圆圆无增减。此中无佛与众生。不觉始终非了了。不闻迷悟岂惺惺。是称心地如来藏。亦无觉照及无生。非生非灭真如海。湛然常住名无名。太虚未觉生霞点。岂闻微尘有漏声。空沤匪离于觉海。动寂元是一真明。觉明体尔含灵𦦨。觉明逐𦦨致亏盈。差之不返名无觉。会之复本始觉生。本觉由因始觉生。正觉还依合觉明。由地二种成差互。遂令浑作赖邪名。具含染净双歧路。觉明含处异途萌。性起无生不动智。不离觉体本圆成。性起转觉翻生所。遂令有漏堕迷盲。无明因爱相滋润。名色根本渐次生。七识转处蒙圆镜。五六生时蔽觉明。触受有取相依起。生老病死继续行。业识茫茫没苦海。狥流浩浩遂飘云。大圣慈悲兴救济。一身用处出三身。智身由从法身起。行身还约智身生。智行二身融无二。还归一体本来平。万有齐含真海印。一心普现总圆明。湛光𦦨焰何依止。空性荡荡无所停。处处示生无生相。处处示灭无灭形。珠镜顿印无来往。浮云聚散勿常程。出没任真同水月。应缘如响化群情。众生性地元无染。只缘浮妄翳真精。不了五阴如空聚。岂知四大若干城。我慢痴山高屹屹。无明欲海杳溟溟。每逐旃陀憍诳友。常随猛兽作悲鸣。自性转识翻为幻。自心幻境自心惊。了此幻性同阳𦦨。空花识浪复圆成。太虚忽觉浮云散。始觉虚空本自清。今古湛然常皎莹。不得古今凡圣名。

　　僧亡名息心铭

　　法界有如意宝人焉。久缄其身。铭其膺曰。古之摄心人也。戒之哉。戒之哉。无多虑。无多知。多知多事不如息意。多虑多失不如守一。虑多志散。知多心乱。心乱生恼。志散妨道。勿谓何伤。其苦攸长。勿言何畏。其祸鼎沸。滴水不停。四海将盈。纤尘不拂。五岳将成。防末在本。虽小不轻。关尔七窍。闭尔六情。莫视于色。莫听于声。闻声者聋。见色者盲。一文一艺。空中小蚋。一伎一能。日下孤灯。英贤才艺。是为愚蔽。舍弃淳朴。耽溺淫丽。识马易奔。心猿难制。神既劳役。形必损毙。邪行终迷。修途永泥。莫贵才能。日益惛瞢。夸拙羡巧。其德不弘。名厚行薄。其高速崩。内怀憍伐。外致怨憎。或谈于口。或书于手。邀人令誉。亦孔之丑。凡谓之吉。圣谓之咎。赏玩暂时。悲哀长久。畏影畏迹。逾远逾极。端坐树阴。迹灭影沈。厌生患老。随思随造。心想若灭。生死长绝。不死不生。无相无名。一道虚寂。万物齐平。何贵何贱。何辱何荣。何胜何劣。何重何轻。澄天愧净。皎日惭明。安夫岱岭。同彼金城。敬贻贤哲。斯道利贞。

　　云顶山德敷禅师诗(一十首)

　　语默难测

　　默坐冥然圣莫知。纵言无物比方伊。木人把板云中拍。石女含笙水底吹。若道不闻渠未晓。欲寻其响你还疑。教君唱和君须和。休问宫商竹与丝。

　　祖教迥异

　　祖意迥然传一句。教中广布列三乘。净名倒岳雷声吼。鹙子孤潭月影澄。廛市卖鱼忘进趣。岩间饲虎望超升。虽知同体权方便。也似炎天日里灯。

　　学难得妙

　　栖心学道数如尘。认得曹溪有几人。若使圣凡无挂碍。便应砖瓦是修真。瞥然一念邪思起。已属多生放逸因。不遇祖师亲的旨。临机开口卒难陈。

　　祇对不得

　　莫夸祇对句分明。执句寻言误杀卿。祇合文殊便是道。亏他居士杳无声。见人须弃敲门物。知路仍忘堠子名。傥若不疑言会尽。何妨默默过浮生。

　　事无指的

　　不居南北与东西。上下虚空岂可齐。现小毛头犹道广。变长天外尚嫌低。顿干四海红尘起。能竭三涂黑业迷。如此万般皆属坏。更须前进问曹溪。

　　自乐僻执

　　一生僻执不风流。懒出松门数十秋。合掌有时慵问佛。折腰谁肯谒王侯。电光梦世非坚久。欲火苍生早晚休。自蕴本来灵觉性。不能暂使挂心头。

　　须知起倒

　　问答须教知起倒。龙头蛇尾自欺谩。如王秉剑由王意。似镜当台待镜观。眨眼参差千里隔。低头思虑万重关。若于此道争深见。何啻前程作野犴。

　　言行相扶

　　言行相符不易行。如乌如兔两光明。宁关昼夜精勤得。岂是贪嗔懈怠生。菩萨尚犹难说到。声闻焉敢拟论评。然无地位长闲坐。谁料龙神来捧迎。

　　一句子玄

　　一句子玄不可会。飒然会了柰渠何。非唯世事成无事。祖教心魔是佛魔。贫子喻中亲指的。献珠偈里显张罗。空门有路平兼广。痛切相招谁肯过。

　　古今大意

　　古今以拂示东南。大意幽微岂易参。动指摇头元是一。斜眸拊掌固非三。道吾舞笏同人会。石巩弯弓作者谙。此道若无师印授。欲将何见语玄谈。

　　归宗至真禅师智常颂一首

　　归宗事理绝。日轮正当午。自在如师子。不与物依怙。独步四山顶。优游三大路。欠去飞禽坠。颦呻众邪怖。机竖箭易及。影没手难覆。施张若工伎。裁剪如尺度。巧镂万般名。归宗还似土。语默音声绝。旨妙情难措。弃个眼还聋。取个耳还𦗺。一镞破三关。分明箭后路。可怜大丈夫。先天为心祖。

　　筠州九峰诠和尚山居诗(先在庐山栖贤禅寺)

　　第一

　　真源如寂静。静极即光辉。云散孤峰出。山高众岫归。野花开藓径。芳树隐柴扉。却指冲虚处。松风动翠微。

　　第二

　　且问居山士。其山复是何。帘前庐岳雨。天外洞庭波。卷缩晴云少。铺舒碧嶂多。返观嵓畔路。流水共烟萝。

　　第三

　　山户有来客。相逢问我居。庭前莎细狭。岛上雨微疏。岁月淹人事。风霜阻附书。还闻拾得子。却隐在匡庐。

　　第四

　　我欲陈少问。凭君细审详。庵前太湖石。那个是雌黄。草色逢秋短。云根入夏长。此情通至鉴。吟味彻斜阳。

　　第五

　　止水淃波涛。南看北嶂高。顶飞云外鹤。山压海中鳌。松韵生幽谷。寒光入毳袍。陋闻徐孺子。却谓是风骚。

　　第六

　　独向诸峰上。何缘益着词。鸟攀毛䑛羽。形让影为师。有句流芳叶。无言话所思。却来嵓里坐。寂默捻长髭。

　　第七

　　何处不相逢。烟岚苦雾中。看花忘见果。迷叶背幽藂。洗草清明雨。敲松白露风。此心明达后。谁复谓穷通。

　　第八

　　问我有何能。独称僧更僧。抬头山两岛。伴手一枝藤。野鹤窥禅榻。闲云抱石棱。幽嵓多冷淡。随分过炎蒸。

　　第九

　　尽道我居山。居山事亦难。未能明所问。何话太多端。月色连云白。风声带雨寒。修心未到此。嵓谷路盘桓。

　　第十

　　山路分明在。迷途人未知。眼遥青黯色。心浪白头儿。秋晚风霜甚。暮天猿狖悲。古今粗不尽。来往更何之。

　　第十一

　　芳草竞萋萋。花开百鸟啼。往年共招隐。故友在嵓西。举步潜疑远。端居转更迷。默然嵓下坐。流水满长溪。

　　第十二

　　深居莫可论。僻静亦长存。云外从天晓。山中犹闭门。水声分洞口。树影扫嵓根。此意无人会。闲眠日又昏。

　　第十三

　　栖心在何处。风骚瀑布间。欲行终不到。无住始居山。古木生修叶。浮云闭巨关。寂然何处见。嵓下𩯭长班。

　　第十四

　　那堪话世情。干利及求名。未断红霞路。先愁白发生。寒风添旅思。晚照促蝉声。谁伴山居者。水云深处行。

　　第十五

　　廓尔无所示。如来话本来。路分三径草。门掩百花开。鹤𩯭垂如雪。素眉横似瑰。幽栖叠嶂下。长忆在天台。

　　第十六

　　欲往前嵓去。幽深薜荔中。瓶添数掬水。锡振一枝风。石径迷云迹。溪澄色照空。𢌞看旧林下。端坐白头翁。

　　第十七

　　住在匡峰省万端。遥空光彩转前山。猿啼自爱寒嵓上。儿戏从教竹屋间。流俗未尝怜水石。殊途何处得心闲。如今已是成衰飒。烂煮黄菁养病颜。

　　第十八

　　住在匡峰似着蓬。柴门凉枕虎溪东。五湖梦断池塘月。三峡猿啼松桧风。不把文章干肺腑。曾无名利到山翁。安禅独坐深深处。苔绕悬崖石半红。

　　第十九

　　住在匡峰事若为。盘桓泉石贵延时。人间名利从他爱。少室心闲更是谁。药圃养苗防雨雪。秋厨添膳即樝䔧。柴门不欲教重振。从听苍苔满路岐。

　　第二十

　　住在匡峰近十年。新㘽松竹韵笙全。山鸡报晓啼残月。童子烹茶汲练泉。落叶背嵓惊宿鸟。釰云归窦露安禅。寻常不欲临流望。影泻澄潭𩯭皓然。

　　第二十一

　　住在匡峰论祖行。白檀灰尽未闻香。僧瑶不得神踪妙。秦镜翻遭怨恨长。事到郢门须与夺。棋逢敌手定雌黄。如今此语徒搔首。且向林间卧夕阳。

　　第二十二

　　住在匡峰却闭关。生涯劳役谩循环。百年魂梦能几日。一寸寒灰宜近山。滤水煮茶醒睡眼。听泉留客话身闲。思量更有冥心事。松竹森森不可攀。

　　傅大士四相颂

　　生

　　识托浮泡起。生从爱欲来。昔时曾长大。今日复婴孩。星眼随人转。朱唇向乳开。为迷真觉性。还却受轮回。

　　老

　　览镜容颜改。登阶气力衰。咄哉今已老。趋拜礼还亏。身似临崖树。心如念水龟。尚犹耽有漏。不肯学无为。

　　病

　　忽染沉痾疾。因成卧病身。妻儿愁不语。朋友猒相亲。楚痛抽千脉。呻吟彻四邻。不知前路险。犹尚恣贪嗔。

　　死

　　精魄辞生路。游魂入死关。祇闻千万去。不见一人还。宝马空嘶立。庭花永绝攀。早求无上道。应免四方山。

　　抚州永安法堂记

　　无尽居士　撰

　　临川陈宗愈。于永安常老会中得大法喜。捐其家资为建丈室。作修廊方。且鸠财以新法堂。而宗愈死。其二子号诉于常曰。吾先子之未奉佛也。安且强。既奉佛也。病且亡。佛之因果可信耶。其不可信耶。常曰。吾野叟也。不足以譬。子子弟成父之志而毕吾堂。吾先师有得法上首无尽居士。深入不二。辨才无碍。随顺根性。善演音法。堂成当为子持书求诲。决子之疑。绍兴元年春。常遣明鉴至山阳以书来言。会予方以谏官召还。未暇明年鉴又至京。待报于智海禅刹。尔时居士默处一室。照了幻境。铁轮旋顶。身心泰定。明鉴雨泪悲泣。殷勤再三。请大悲居士。佛法外护。付与王臣。今此众生流浪苦海。贪怖死生迷惑因果。惟愿居士作大医王。施与法药。居士曰。善哉善哉。汝乃能不远千里为陈氏子咨请如来无上秘密甚深法要。谛听吾说。持以告之。善男子。大空寂间。妄生四相。积气为风。积形为地。积阳为火。积阴为水。建为三才。散为万品。一切有情。水火相摩。形气相结。以小四相。具四大界。因生须养。因养须财。因财须聚。因聚成贪。因贪成竞。因竞成嗔。因嗔成狠。因狠成愚。因愚成痴。此贪嗔痴。诸佛说为三大阿僧祇劫。人于百年劫中。或十岁。或二十岁。或三十四十岁。或五六十岁。或七八十岁。各于寿量。自为小劫。于此劫中。人欲起越不可数劫。譬如蚯蚓欲升烟云。无有是处。诸佛悲愍。开示檀波罗蜜大方便门。劝汝舍财。汝财能舍即能舍爱。汝爱能舍即能舍法。汝法能舍即能舍意。汝意能舍即能舍身。汝身能舍即能舍心。汝心能舍即能契道。昔迦叶尊者行化。有老媪以破器中潘汁施之。尊者饮讫。踊身虚空。现十八变。老媪瞻仰。心大欢喜。尊者谓曰。汝之所施。福德无量。若人若天。轮王帝释。四果圣人。及佛菩提。随汝所愿。无不获者。媪答曰。只求生天。尊者曰。如汝所欲。过七日命终。生忉利天。受胜妙乐。又罽宾国王在佛会听法。出众言曰。大圣出世。千劫难逢。今欲发心造立精舍。愿佛听许。佛云随汝所作。罽宾国王持一枝竹。插于佛前。曰建精舍竟。佛云如是如是。以是精蓝。含融法界。以是供养。福越河沙。鉴来为吾持此二说。归语檀越。善自择之。汝父所建堂室廊庑。比一器潘汁得福甚多。生天受乐决定无疑。若比罽宾国王插一枝竹。乃能含融无量法界。汝欲进此。听吾偈曰。

　一竿修竹建精蓝　　风卷蟭螟入海南
　恶水泼来成第二　　钝根蹉过问前三

　　华藏无尽灯记

　　长芦真歇了禅师作

　　东平打破镜。已三百余年。龙潭吹灭灯。复四百余载。后代子孙迷于正眼。以谓镜破灯灭。而不知行住坐卧放大光明。灯未尝灭也。见闻觉知虚临万象。镜未尝破也。灯虽无影。能照生死长夜。镜虽无台。能辨生死魔惑。镜与灯光光常寂。明与鉴幻幻皆如。照之无穷则曰无尽灯。鉴之无穷则曰无尽鉴。日用不昧。昭昭于心目之间。但众生迷而不知。故有修多罗教开如幻方便。设如幻道场。度如幻众生。作如幻佛事。譬东南西北上下四维。中点一灯。外安十镜。以十镜喻十法界。将一灯况一真心。一真心则理不可分。十法界则事有万状。然则理外无事。镜外无灯。虽镜镜中有无穷灯。惟一灯也。事事中有无尽理。惟一理也。以一理能成差别事故。则事事无碍。由一灯全照差别镜故。则镜镜交参。一镜不动而能变能容能摄能入。一事不坏而即彼即此即一即多。主伴融通。事事无尽。悲夫众生居一切尘中。而不知皆毗卢遮那无尽刹海。普贤示一毛孔。而不知一一毛孔中含众生三昧色身。然一切众生日用在普贤毛孔中。毗卢光明内。慈氏楼阁中出没。文殊剑刃上往来。念念中与诸佛同出世。证菩提。转法轮。入灭度。如镜与镜。如灯与灯。方一切一时溥融无碍。诚谓不可思议解脱法门。非大心众生无以臻干此镜。或曰即今日用见闻觉知。毕竟是灯耶非灯耶。是镜耶非镜耶。偈曰。

　镜灯灯镜本无差　　大地山河眼里花
　黄叶飘飘满庭际　　一声砧杵落谁家

　　禅门诸祖师偈颂下之上

　　禅门诸祖师偈颂下之下

　　五峰释　如祐　录

　　佛灯明禅师灯记(鼓山)

　　人人有一面古镜。昭昭心目之间。个个有一盏真灯。晃晃色尘之内。只为一念背觉合尘。遂使古镜不彰。真灯不朗。真灯不朗。无以照生死昏蒙。古镜不彰。无以鉴色声邪惑。是故沉迷六趣。汩溺三途。百劫千生何由透脱。粤有开士。慈悲愿广。㧞济心生。依先贤之轨仪。设如幻之灯镜。灯即一真之理。镜乃差别之事。见灯而不见镜者。全理也。见镜而不见灯者。全事也。一灯普入十镜者。舍事就理也。十镜普摄一灯者。舍理就事也。镜与灯互相交彻。迭共融通。无尽重重。重重无尽者。理事无碍也。便乃于斯见得折旋俯仰常居正觉妙场。动转施为不离毗卢性海。镜灯方便事为至矣。住山晦室作是说竟。俄有叟。疑而问曰。忽若毗岚风起。灯在什么处。镕尽规摹。镜在什么处。者里不可说理。不可说事。不可说正觉场。不可说毗卢海。毕竟如何。晦室不答。良久示之以偈。

　长松翠竹两交加　　明月清风共一家
　古殿夜阑人寂寂　　飞蛾翻翅落灯花

　　长明灯序

　　高迈　作

　　离娄之目。处闇室或不能睹灯处之皎如也。澄公之掌。在玄夜或不能照灯在之了如也。故大雄氏以方便力。救黑暗界。藉其光。诱其人。佛所有燃灯明。法所有传灯义。大抵长明灯是其蕴乎。夫日主昼。大阳之精中则吴。吴则没。我长明灯不没。月主夜。大阴之精满则亏。亏则尽。我长明灯不尽。日月尚尔。况小光小明哉。要自积苦为海。举足见溺。积邪为山。举足见碍。竟不能仿佛之。或仿佛之不克成就之。言之可为长叹。我邑中有俊杰。主此燃灯。精进成就于宝融寺经藏院。且夫兰炷爇火吾见其盛。未见其微也。铁盆盛膏。吾见其增未见其减也。一笼而四时长春。满室而终岁不夜。人见之。一作礼。眼蒙利。再作礼。心蒙美。心眼自相照了。内外由是洞彻。然则终日见灯未尝不见灯。终日不见灯未尝不见灯。夫达观者乃如是也。意者不独于此。直上照一天二天乃至三十三天。无门不辟。河沙善人由兹而入。直下照一地二地乃至一十八地狱。有狱皆开。多劫罪人由兹而出。若然者。四维上下虚空可思量而不可思量耶。我长明灯宝相功德亦复如是。迈之数年内愿铭颂之。间迫贱事未构。一朝染目疾朦胧。不自审从何得也。遂梦神人语迈曰。子于长明灯其有负乎。迈应声而悟。悟而起。起而作颂。明日目愈。颂曰。

　　见外灯长明。见内灯长明。万恶自光中灭。万善自光中生。不见一灯。百千万亿灯。乃至于无穷。不见一人。百千万亿人。归之于大同。空即是色。色即是空。弟子作颂。𠃔执厥中。

　　尊僧篇

　　明教嵩和尚　作

　　教必尊僧。何谓也。僧也者。以如来为家。以法为身。以慧为命。以禅悦为食。故不恃俗氏。不营世家。不修形骸。不贪生。不惧死。不溽乎五味。其防身有戒。摄心有定。辨明有慧。语其戒也。洁清三惑而毕身不污。语其定也。恬思虑。正神明。而终日不乱。语其慧也。崇德辨惑而必然。以此修之之谓因。以此成之之谓果。其于物也。有慈有悲。有大誓。有大惠。慈也者。常欲安万物。悲也者。常欲拯众苦。誓也者。誓与天下见真谛。惠也者。惠群生以正法。神而通之。天地不能掩。密而行之。鬼神不能测。其演法也。辨说不滞。其护法也。奋不顾身。能忍人之不可忍。能行人之不能行。其正命也。丐食而食而不为耻。其寡欲也。粪衣缀钵而不为贫。其无争也。可辱而不可轻。其无怨也。可全而不可损。以实相待物。以至慈修己。故其于天下能必和。能普敬。其语无妄。故其为信也。至于法无我。故其为让也。诚有威可敬。有仪可则。天人望而俨然。能福于世。能导于俗。其忘形也。喂禽兽而不吝。其读诵也。冒寒暑而不废。以法而自出也。游人间遍聚落。视名若谷响。视利若游尘。视物色若阳𦦨。煦妪贫病。瓦合与台而不为卑。以道而自处也。虽深山穷谷。草其衣。木其食。晏然自得。不可以利诱。不可以势屈。谢天子诸侯而不为高。其独立也。以道自胜。虽形影相吊而不为孤。其群居也。会四海之人而不为混。其可学也。虽三藏十二部。百家异道之书。无不知也。它方殊俗之言。无不通也。祖述其法。则有文有章也。行其中道。则不空不有也。其绝学也离念清净。纯真一如。不复有所分别也。僧乎。其为人至。其为心溥。其为德备。其为道大。其为贤。非世之所谓贤也。其为圣。非世之所谓圣也。出世殊胜之贤圣也。僧也如此。可不尊乎。

　　云峰悦和尚小参

　　汝一队后生。经律论故是不知也。入众参禅。禅又不会。﨟月三十日作么生折合去。师云。灼然诸禅德。去圣时遥。人心淡薄。看却今时丛林。更看不得也。所在之处。或三百五百开浩浩地。只谓饮食丰浓。寮舍稳便。为旺化。中间孜孜为道者。无一人半人。设有三个五个。走上走下。半青半黄。会却总道我会。各各自谓握灵蛇之瑶。孰肯知非。及乎挨拶鞭擗将来。直是万中无一。苦哉苦哉。所以般若丛林岁岁雕。无明荒草年年长。今时兄弟才入众来。便自端然拱手。受他人供养。到处菜不择一茎。柴不搬一束。十指不沾水。百事不于怀。虽则一期快意。争柰三途累身。岂不见教中道。宁以热铁缠身。不受信心人衣。宁以洋铜灌口。不受信心人食。上座。若也是去。变大地作黄金。搅长河为酥酪。供养上座亦不为分外。若也未是。至于滴水寸丝。便须披毛戴角。牵犁拽杷。偿他始得。不见教中道。入道不通理。复身还信施。此是决定底事。终不虚也。诸上座。光阴可惜。时不待人。一朝眼光落地。缁田无一篑之功。铁围陷百刑之苦。莫言不道。珍重。

　　南岳省行堂记

　　超然居士赵令矜作

　　尝谓诸苦之中。病苦为深。作福之中。看病为最。是故古人以有病为善知识。晓人以看病为福田。所以丛林为老病之设。今丛林聚众。凡有病。使归省行堂。不唯修省改行以退病。亦欲人散夜静孤灯独照之外究索大事。岂徒然哉。既命知堂以司药饵。又戒常住以足供须。此先佛之规制也。近世不然。堂名延寿。鄙俚不经。病者不自省咎补躬。乖方汤药妄投。返成沉痼。至有酷疾不参堂。以务疏逸者。大失建堂命名之意也。知堂名存实废。或同路人。常住急于日用。殊不存抚。又复失优波待老病之意也。由是病人呻吟痛楚日益增极。过在彼此。非如来咎。纵有亲故问病。率皆乡曲故旧。心既不普。事忽有差。今法轮病所焕然一新。盖有本分人。是事色色成辨。无可论者。惟有病人。宜如何哉。省躬念罪。世之有识者皆能达此。衲僧分上直截机缘。当于头疼额热之时。荐取撩动底。于声冤叫苦之际。领略彻困心。密密究思。是谁受病。人既不见。病从何来。人病双亡。复是何物。直饶见得分明。正好为他将息。

　　怡山然禅师发愿文

　　皈命十方调御师。演扬清净微妙法。一乘四果解脱僧。愿赐慈悲哀摄受。但某甲自违真性。枉入迷流。随生死以漂沉。逐色声而贪染。十缠十使积成有漏之因。六根六尘妄作无边之罪。迷沦苦海。深溺邪途。着我耽人。举枉措直。累生业障。一切𠎝尤。仰三宝以慈悲。沥一心而忏悔。所愿能仁拯拔。善友提携。出烦恼之深源。到菩提之彼岸。此世福基命位。各愿昌隆。来世智种灵苗。同希增秀。生逢中国。长遇明师。正性出家。童真入道。六根通利。三业纯和。不染世缘。常修梵行。执持禁戒。尘业不侵。严护威仪。蜎飞无损。不逢八难。不缺四缘。般若智以现前。菩提心而不退。修习正法。了悟大乘。开六度之行门。越三祇之劫海。建法幢于处处。破疑网于重重。降伏众魔。绍隆三宝。承事十方诸佛无有疲劳。修学一切法门悉皆通达。广作福惠。普利尘沙。得六种之神通。圆一生之佛果。然后不舍法界。遍入尘劳。等观音之慈心。行普贤之愿海。它方此界。逐类随形。应现色身。演扬妙法。泥犁苦趣。饿鬼道中。或放大光明。或现诸神变。其有见我相。乃至闻我名。皆发菩提心。永出轮𢌞苦。火镬冰河之地。变作香林。饮铜食铁之徒。化生净土。披毛戴角负债含怨。尽罢辛酸。咸沾利乐。疾疫世而化为药草。救疗沉痾。饥馑时而化作稻梁。济诸贫馁。但有利益。无不兴崇。次期夙世冤亲。现存眷属。出四生之汩没。舍万劫之爱缠。等与含生。齐成佛道。虚空有尽。我愿无穷。情与无情。同圆种智。

　　月林观和尚体道铭

　　上士参玄人。光阴莫虚弃。渡江须用船。为人须有志。名相各不同。非一亦非二。佛法苦无多。于中无别伎。动着关捩子。非师自然智。彻底老婆心。触人无忌讳。刹境一毫端。到此无迴避。唱起德山歌。道者合如是。佛祖出头来。吞声须饮气。作略这些儿。古今无变异。混沌未分时。早有个田契。人人本具足。不肯回头视。个个达本乡。切忌著名位。过去诸如来。不离而今咦。现在诸菩萨。转次而受记。智者暗点头。心空亲及第。愚人不信受。抛家自逃逝。哀哉猛省来。现成真活计。个里用无穷。宗门第一义。左右逢其原。亦不离行市。铜头铁额儿。脑门须着地。愿以此功德。普及于一切。

　　白杨顺和尚垂诫

　　染缘易就。道业难成。不了目前。万缘差别。只见境风浩浩。飘残功德之林。心火炎炎。烧尽菩提之种。道念若同情念。成佛多时。为众若似为己。彼此事办。不见它非我是。自然上敬下恭。佛法时时现前。烦恼尘尘解脱。

　　早辰下床念偈咒

　　从朝寅旦及至暮。一切众生自回互。若于脚下丧身形。愿汝即时生净土。

　　唵地哩穴哩莎诃。

　　洗手面咒

　　崦主伽啰耶莎诃

　　披袈裟念偈咒

　　善哉解脱服。无相福田衣。我今顶戴受。世世常得披。

　　唵悉陀耶娑诃

　　入堂偈

　　佛子住此地。即是佛受用。经行及坐卧。常在于其中。

　　登床偈

　　登此安乐无碍床。身心平等四大康。常住不动无能坏。一切众生获智光。

　　唵摩尼达哩吽㗶吒。

　　下钵偈

　执持应器　　当愿众生　　成就此器　　受人天供

　　闻锤偈

　　佛生伽毗罗。成道摩竭提。说法波罗奈。入灭俱尸罗。

　　展钵偈

　　如来应量器。我今得敷展。愿共诸众生。等三轮空寂(五观具于六念牒)。

　　施食偈

　　汝等鬼神众。吾今施汝供。此食遍十方。河沙鬼神共。

　　南无三满多没驮南嚩吽

　　折水偈

　　吾今弃钵水。味如甘露浆。施汝鬼神众。悉皆获清凉。

　　唵摩休罗细娑诃

　　饮食讫已色力充。威震十方三世雄。回因转果不妄念。一切众住获神通。

　　入浴净身咒

　　唵室哩曳　婆醯　娑诃

　　去秽咒

　　唵䟦折罗　恼迦吒　娑诃

　　登净咒

　　唵恨噜陀耶　莎诃

　　洗净偈

　　唵贺曩　蜜栗帝　莎诃

　　闻钟声偈

　　闻钟声。烦恼轻。智慧长。菩提新。愿成佛。度众生。出地狱。离火坑。　南无观世音菩萨。

　　一切处一切时常发愿云

　　愿灭三障诸烦恼。愿得智慧真明了。普愿罪障悉消除。世世常行菩萨道。

　　慈受禅师示众箴规(寿无量本大同小异)

　　升堂念诵讽经小参。但是众集。宜须先赴。游方上士。规矩随身。岂可乖慵。遭人捡点。一回可恕。三犯何颜。不思百丈真风。便见投子道底。静牌才挂。宜各默然。纵不挂时。岂可谈笑。古佛垂训。守口如瓶。二六时中。常宜缄默。三业不戒。万祸潜生。善谙鲁祖风。便口挂壁上。自己案前。常令洁净。只安香匣。禅䇿经文。贵图齐整。不得安世俗文字。药褁香炉。种种所须。宜收案下。出声持诵。噪吵稠人。背靠板头。轻欺大众。虚占案分。挂物明窗。不合律仪。丛林安许。端身正意。默尔披寻。谛味圣言。契合心地。不虚开卷。始会看经。平时邻案道人。切忌交头接耳。宾客相看。礼不可免。茶汤才罢。叙话已周。相引出寮。不可久坐。若是旧时道伴。远地亲情。相邀林下水边。足可倾心谈论。至于交关买卖。引惹杂人。尽非衲子所为。便可一笔勾下。粥后归寮。同伸问讯。上中下座。恭敬为先。苟或不然。轻人慢己。放参开笼。须白知寮。出入掀帘。要垂后手。登床宴坐。不可垂衣。举动经行。更宜缓步。使人动念。魔障易生。众口烁金。自家何乐。洗衣把针。宜于斋后。不急之务。道业荒唐。不可将汤瓶炮衣。洗面棹上裁纸糊单。偷煮点心。包藏药石。竹竿要知触净。熨斗须看闲忙。执在一隅。恐防众用。古圣补破遮寒。缝了便休。岂可朝昏事持针线。煎点茶汤。丛林盛礼。大众云集。方可跏趺。盏橐收归。众人齐退。私藏茶末。取笑傍观。只手揖人。是何法度。有故不赴。须白知寮。小坐茶汤。辄不可免。新到入寮。宜怀谦下。未谙法度。请问耆年。随方毗尼。在人建立。安笼占案。不必着忙。款细之间。自然稳便。入寮煎点。本为众人。意在志诚。茶须通吃使了。家事旧处安排。泻却汤瓶。即时添注。山行水次。戒护开谈。张口如弓。发言如箭。雌黄知事。品藻它人。说食说钱。呵风骂雨。墙壁有耳。法令无亲。忽然虎口遭伤。始见锋头太露。凡遇茶毗。阴晴齐赴。各怀凄怆。同运悲心。恐彼前人。虚生生浪死。口持经咒。肩负柴薪。岂可猖狂恣声谈笑。衣盂估唱。本为破悭。后人不知。返成贪爱。偷量长短。暗窥旧亲。贱唱贵分。过如常卖。不知反责。犹说便宜。识者傍观。面惭汗下。若是海门上士。禅苑高宾。但为死者结缘。莫被活人𠷣笑。柔和善顺。上下可观。我慢贡高。诸圣不祐。八万细行。三千威仪。二六时中。头头可见。穿堂直过。岂不厚颜。尊殿闲行。恐招薄福。衩衣登殿。草履游山。莫践法堂。回互耆宿。五更洗面。本为修行。吐唾𢬘盆。喧聒大众。暗中动念。自昧不知。日往月来。面黄身瘦。浴汤少使。筹子休拈。作福虽多。不如避罪。廊舍吐唾。案上㧓头。违背圣贤。自从己便。时时检点。步步堤防。直须小却身心。便好大著肠肚。十日知寮。递相供养。晚眠早起。务在精诚。苦切劳心。先人后己。大众衣钵。切要关防。一事不周。众人动念。煎茶扫地。换水装香。莫教泠却汤瓶。免见禅和烦恼。寮中首座。务要柔和。规矩先行。绳墨自定。依时上案。简径开谈。有一不周。众人共议。游山玩水。出入有时。恶性道人。善言诱劝。倘不听从。密白方丈。　护善遮恶。取信檀那。净发围炉。礼宜谦让。　右件规矩。委曲预闻。日用时中。各宜照顾。一拨便转。善不可加。三唤不回。相聚何益。　况乃心尘难扫。性水易湍。中器中根。可上可下。克宾法战不胜。曾罚钻饭一堂。文远胜劣争禅。输却糊饼两个。丛林榜样。后学依从。焦山不说两般禅。祇要罚油十六两。颂曰。

　　乌龟忽尔艾烧头。千古令人笑不休。奉劝后生高着眼。莫教罚了一斤油。

　　佛心和尚坐禅铭

　　夫坐禅者。端身正意。洁己虚心。叠足跏趺。收视返听。惺惺不昧。沉掉永离。纵忆事来。尽情抛弃。向静定处。正念谛观。知坐是心。返照是心。知有无中边内外者心也。此心虚而知。寂而照。圆明了了。不堕断常。灵觉超然。拣非虚妄。今见学家。力坐而不悟者。病由依计。情附偏邪。迷背正因。枉随止作。不悟之失。其在兹焉。若也敛澄一念。密契无生。智鉴廓然。心花顿发。无边系执。直下销磨。积劫无明。一时豁现。如忘忽记。似病顿瘳。内生欢喜。心自知当作佛。始信自心外无别佛。然后顺悟增修。因修而证。证悟之源。是三无差别。名为一行一解三昧。亦名无功用道。便能转物。不离根尘。信手拈来。互分主伴。乾坤眼净。今古更陈。觌体神机。自然符契。所以维摩诘云。不起寂灭定。而现诸威仪。是为宴坐者。然也当知水澄月现。镜净光全。学道之人。坐禅为要。苟不尔者。修途轮转。汩没四生。酸鼻痛心。难以自默。聊书大概。助发真源。果不废修。即参同契矣。

　　慈恩大师出家葴

　　舍家出家何所以。稽手空王求出离。三师七证定初机。剃发染衣发弘誓。去贪瞋。除鄙吝。十二时中须谨慎。炼磨真性若虚空。自然战退魔军阵。勤学业。寻师匠。说与行人堪倚仗。莫教心地乱如麻。百岁光阴等闲丧。踵前贤。效先圣。尽假闻思修所证。行住坐卧要真专。念念无生始相应。佛真经。十二部。纵横指示菩提路。不习不学不依行。问君何日心开悟。速须救。似头燃。莫待明年与后年。一息不来即后世。谁能保得此身坚。不蚕衣。不田食。织妇耕夫汗血力。为成道果施将来。道果未成争消得。哀哀父。哀哀母。咽苦吐甘大辛苦。就湿回干养育成。要袭门风继先祖。一旦中。求剃落。八十九十无倚托。若不超凡越圣流。向此因循全大错。福田衣。降龙钵。受用一生求解脱。若将小利系心怀。彼岸涅槃争得达。善男子。汝须知。修行难得似今时。若得出家披缕褐。犹如浮木值盲龟。大丈夫。须猛利。谨束身心莫容易。倘能行愿力相扶。决定龙华亲受记。

　　禅月大师戒童行(慈受二十偈意同)

　　劝汝出家须决志。投师学业莫容易。添香换水结因缘。佛殿僧堂勤扫地。莫闲游。莫嬉戏。出入分疏说出处。三朝四宿不见归。妙法何曾闻一偈。敬师兄。教师弟。莫向空门争意气。上中下座用谦和。莫贱他人称自贵。衣食难。岂容易。计功多少须惭愧。随缘饮啄任精粗。不用千般求细腻。布素衣。随时[(訊-言)/且]。知足便超功果位。才能岂是[白/亡]罗衣。有道何须黄锦被。清信男。净信女。舍却一身饲饿虎。此因缘。苦中苦。不用再三说酸楚。心中有罪自心知。自向心中忏悔取。亲明师。学智慧。别人睡时你慢睡。出家儿。学妙理。习读夜眠须早起。三更睡到四更初。归向释迦尊殿里。挑明灯。换净水。礼拜焚香作福祉。报答三有及四恩。天龙八部生欢喜。莫愚痴。莫懈怠。一超直入佛境界。行亦禅。坐亦禅。了达真如观自在。

　　四恩者。天地父母。国王施主。师长朋友。三宝恩。

　　三有者。欲界有。色界有。无色界有。

　　仁宗皇帝赞僧

　　出家功果实难论。一片袈裟众所尊。在俗只言身不贵。为僧便作法王孙。殿前拱手朝天子。堂上低腰揖二亲。粉骨碎身千万劫。也难应报释迦恩。

　　永明寿禅师垂诫

　　学道之门别无奇特。只要洗涤根尘下无量劫来业识种子。汝等但能销除情念。断绝妄缘。对世间一切爱欲境界。心如木石相似。直饶未明道眼。自然成就净身。若逢真正导师。切须勤心亲近。假使参而未彻。学而未成。历在耳根。永为道种。世世不落恶趣。生生不失人身。才出头来一闻千悟。须信道真善知识为人中最大因缘。教化众生得见佛性。近嗟末世。诳说一禅。只学虚头。全无实解。步步行有。口口谈空。自不责业力所牵。更教人拨无因果。便说饮酒食肉不碍菩提。行盗行淫无妨般若。生遭王法。死陷阿鼻。受得地狱业销。又入畜生饿鬼。百千万劫无有出期。除非一念回光。立即翻邪为正。若不自忏自悔自度自修。诸佛出世也无救你处。若割心肝如木石相似。便可食肉。若吃酒如吃屎尿相似。便可饮酒。若见端正男女如死尸相似。便可行淫。若见己财它财皆如粪土。便可侵盗。饶汝到此田地。亦未可顺汝意在。直得证无量圣身。始可行世间逆顺事。古圣施设。岂有它心。只为末法僧尼少持律戒。恐赚向善俗子多退道心。所以广行遮护。千经所说。万论所陈。若不去淫。断一切清净种。若不去酒。断一切智慧种。若不去盗。断一切福德种。若不去肉。断一切慈悲种。三世诸佛。同口敷宣。天下禅宗。一音演畅。如何后学略不听从。自毁正因。反行魔说。只为宿熏业种。生遇邪师。善力易销。恶根难㧞。岂不见古圣道。见一魔事如万箭钻心。闻一魔声如千锥劄耳。速须远离。不可见闻。各自究心。慎莫容易。

　　枯禅辞住鼓山(镜禅师)

　　我公正眼顶门开。金粟分身与么来。暂向三山为雨露。即归调鼎作盐梅。

　　老病余生越者希。惭无道德警群迷。恩光厚大如山岳。乞与孤云自在飞。

　　胡尚书和再请(矩)

　　石鼓风烟惨未开。住山正徯活如来。可怜万衲倾心久。渴思生尘日望梅。

　　一性圆明世绝稀。分灯何惜照群迷。信缘定肯翻然起。杖锡凌空鹤与飞。

　　洞山辞亲书(略述大意。十不归偈。非也)

　　伏闻诸佛出世。皆从父母而受身。万类兴生。尽假天地而覆载。故非父母而不生。无天地而不长。尽沾养育之恩。俱受覆载之德。嗟夫一切含识万象形仪。皆属无常。未离生灭。虽则乳哺情重。养育恩深。若把世赂供资。终难报答。作血食侍养。安得久长。故孝经云。虽日用三牲之养。犹不孝也。相牵沉没。永入轮回。欲报罔极深恩。莫若出家功德。截生死之爱河。越烦恼之苦海。报千生之父母。答万劫之慈亲。三有四恩无不报矣。故经云。一子出家。九族生天。良价舍今生之身命。誓不还家。将永劫之根尘。顿明般若。伏惟父母心开喜舍。意莫攀缘。学净饭之国王。效摩耶之圣后。他时异日。佛会相逢。此日今时。且相离别。某非遽违甘旨。盖时不待人。故云此身不向今生度。更向何时度此身。伏冀　尊怀。莫相记忆。颂曰。

　　未了心源度数春。翻嗟净世谩逡巡。几人得道空门里。独我淹留在世尘。谨具尺书辞眷爱。愿明大法报慈亲。不须洒泪频相忆。譬似当初无我身。

　　岩下白云常作伴。峰前碧障以为邻。免干世上名兼利。永别人间爱与憎。祖意直教言下晓。玄微须透句中真。合门亲戚要相见。直待当来证果因。

　　后书

　　良价自离甘旨。杖锡南游。星霜已换于十秋。岐路俄经于万里。伏惟　娘子。收心慕道。摄意归空。休怀离别之情。莫作倚门之望。家中家事但且随时。转有转多。日增烦恼。阿兄勤行孝顺。须求冰里之鱼。小弟竭力奉承。亦泣霜中之笋。夫人居世上。修己行孝以合天心。僧在空门。慕道参禅而报慈德。今则千山万水杳隔二途。一纸八行聊伸寸意。颂曰。

　　不求名利不求儒。愿乐空门舍俗徒。烦恼尽时愁火灭。恩情断处爱河枯。六根戒定香风引。一念无生慧力扶。为报北堂休怅望。譬如死了譬如无。

　　娘回书

　　吾与汝夙有因缘。始结母子恩爱情分。自从怀孕祷神佛。愿生男儿。胞胎月满。性命丝悬。得遂愿心。如珠宝惜。粪秽不嫌于臭恶。乳哺不倦于辛勤。稍自成人送令习学。或暂逾时不归。便作倚门之望。来书坚要出家。父亡母老兄薄弟寒。吾何依赖。子有抛娘之意。娘无舍子之心。一自汝往他方。日夜常洒悲泪。苦哉苦哉。今既誓不还乡。即得从汝志。不敢望汝如王祥卧冰。丁兰刻木。但愿汝如目连尊者。度我下脱沉沦。上登佛果。如某不然。幽谴有在。切宜体悉。

　　梁山廓庵则和尚十牛颂

　　寻牛

　　从来不失。何用追寻。由觉背以成疏。在向尘而遂失。家山渐远。岐路俄差。得失炽然。是非烽起。

　　忙忙拨草去追寻。水阔山遥路更深。力尽神疲无觅处。但闻枫树晚蝉吟。

　　见迹

　　依经解义。阅教知踪。明众器为一金。体万物为自己。正邪不辩。真伪奚分。未入斯门。权为见迹。

　　水边林下迹偏多。芳草篱披见也么。纵是深山更深处。辽天鼻孔怎藏他。

　　见牛

　　从声得入。见处逢原。六根门着着无差。动用中头头显露。水中盐味。色里胶青。眨上眉毛。非是他物。

　　黄鹂枝上一声声。日暖风和岸柳青。只此更无迴避处。森森头角𦘕难成。

　　得牛

　　久埋郊外。今日逢渠。由境胜以难追。恋芳丛而不已。顽心尚勇。野性犹存。欲得纯和。必加鞭挞。

　　竭尽神通获得渠。心强力壮卒难。除有时才到高原上。又入云烟深处居。

　　牧牛

　　前思才起。后念相随。由觉故以成真。在迷情而为妄。不唯境有。惟自心生。鼻索牢牵。不容拟议。

　　鞭䇿时时不离身。恐伊纵步入埃尘。相将牧得纯和也。羁锁无拘自逐人。

　　骑牛

　　干戈已罢。得失还无。唱樵子之村歌。吹儿童之野笛。横身牛上。目视云霄。呼唤不回。捞笼不住。

　　骑牛迤逦欲还家。差笛声声送晚霞。一拍一呵无限意。知音何必鼓唇牙。

　　忘牛

　　法无二法。牛且为宗。喻鱼兔之异名。显跧蹄之差别。如金出矿。似月离云。一道寒光。威音劫外。

　　骑牛已得到家山。牛也空兮人也闲。红日三竿犹作梦。鞭绳空顿草堂间。

　　人牛不见

　　凡情脱落。圣意皆空。有佛处不用遨游。无佛处急须走过。两头不着。千圣难窥。百鸟含花。一场懡㦬。

　　鞭索人牛尽属空。碧天寥廓信难通。红炉向上争容雪。到此方能合祖宗。

　　返本还源

　　本来清净。不受一尘。观有相之荣枯。处无为之凝寂。不同幻化。岂假修持。水渌山青。坐观成败。

　　返本还源已费功。争如直下若盲聋。庵中不见庵前物。水自茫茫花自红。

　　入廛垂手

　　柴门独掩。千圣不知。埋自己之风光。负前贤之途辙。提瓢入市。䇿杖还家。酒肆鱼行。化令成佛。

　　露胸跣足入廛来。抹土搽灰笑满腮。不用神仙真秘诀。直教枯木放花开。

　　自得腪和尚六牛图

　　始从知识示诲。即起信心。信心既萌。永为道本。故牛首上一点白。

　　一念信为本。千生入道因。自怜迷觉性。随处染埃尘。野草时时绿。狂花日日新。思家无计得。但觉泪沾巾。

　　信心既萠。念念揩磨。忽尔发明。心生欢喜。最初入头。故头全白。

　　问讯这牛儿。知非何太迟。抛家经几劫。逐妄许多时。念念归无念。思思绝所思。入头从此始。次第证无为。

　　既有发明。渐渐熏炼。智慧明净。未能纯一。将白半身。

　　看牧几春秋。将成露地牛。出离芳草去。向近雪山游。正念虽归一。邪思尚混流。脱然心迹尽。六处不能收。

　　更无妄念。唯一真心。清净湛然。通身明白。

　　六处不能该。优昙火里开。了然无系属。明净绝纤埃。绳索将无用。人牛安在哉。迢迢空劫外。佛祖莫能猜。

　　心法双忘。人牛俱泯。永超象外。唯一空空。是名大解脱门。佛祖命脉。

　　人牛消息尽。古路绝知音。雾卷千嵓静。苔生三径深。心空无所有。情尽不当今。把钓翁何在。磻溪锁绿阴。

　　命根断处。绝后再苏。随类受身。逢场作戏。只改旧时人。不改旧时行履处。

　　妙尽复穷通。还归六道中。尘尘皆佛事。处处是家风。皓玉泥中异。精金火里逢。优游无间路。随类且飘蓬。

　　月窟训童行(清禅师)

　　咨尔童行。听予诫云。高以下基。洪犹纤起。古今贤圣。莫不由斯。儒宗颇多。释氏尤甚。兹不繁引。略举二三。虞夏至尊。尚曾历试。可能二祖。犹服勤劳。一念因真。千生果实。若其滥服。终无所成。任是毁形。徒增黑业。尔等童老。至今各颛诚履实。践真无随流。俗处清净地。生难遭心。见佛逢僧。克勤敬慕。如能反责。可谓丈夫。施主交肩。宜先祇揖。同衣相见。莫后和南。夕火晨香。常常勿懈。斋餐蚤粥。念念兴惭。当直殿堂。供过寮舍。宜勤拂拭无怠。应承进止。威仪上流。是则言默要道。下辈休询。贝叶故合精通。坟典犹宜博学。稍知今古。方解为人。若似哑羊。出家何益。如来未成佛果。文武兼能。永嘉才作人师。宗说俱备。睎颜睎骥。子云有言。诵帚诵苕。释尊无误。各须努力。莫谩因循。立志坚高。不堕凡地。故经云。立志如高山。种德若深海。如斯苦口。期汝为人。报答佛祖莫大恩。拔济众生无量苦。日日如是。不愧自心。颂曰。

　　负舂刬草示嘉模。绍续须还猛烈徒。一念豁然三际断。单传肯下老躁胡。

　　雪窦明觉禅师方丈铭

　　夫传持祖灯。嗣续佛寿。此非小任。宜景前修。肃以威仪。尊其瞻视。惩忿窒欲。治气养心。无以名利动于情。无以得失介于意。无随世之上下。无逐人之是非。黑白致之于怀。喜怒不形于色。乐人之乐。犹己之乐。忧人之忧。若己之忧。容众尊贤。克己复礼。无因少隙失素所善。无背公议弃素所疏。能不可矜。势不可恃。无护己短。无掩人长。见德不可忘身。在贵不可忘贱。且夫学本修性。岂愠人之不知。道贵全身。无靳世之为用。人或慕义。理固推余。必也笃以心诚诲余规矩。博援群藉。深示妙宗。慈室忍衣不可须臾而离。大方宝所欲其造次。必是动息有常。嫌疑必慎。人不可侮。天不可欺。众之去来。无追无拒。人之毁誉。无恚无贪。内无所惭。外无所恤。或若声华溢美。利养丰多。畏四趣之果因。谨三宝之交互。死生未脱。业苦难逃。方其得志。亟思利正。身如行厕。利称软贼。百年非久。三界无安。可惜寸阴。当求解脱。古先诸祖举有懿范。杖锡一生吃土。丹霞祇个布裘。赵州青灰满头。即师编草为毡。或深禅久修。或优诏不就。大都约则鲜失。奢则招讥。谦则有光。退则无忌。去圣逾远。行道有艰。观时进止。无自辱也。

　　义净三藏诫看经

　　晋宋齐梁唐代间。高僧求法出长安。去时几百归无十。后辈那知前辈难。雪岭崎岖侵骨冷。沙河[漓-禸]涌刮毛寒。今人不委经来历。往往将经容易看。

　　唐太宗题白马寺(烧经所)

　　门径萧萧长绿苔。一回登此一徘徊。青牛谩说函关去。白马亲从印土来。确定是非凭烈𦦨。为分真伪筑高台。东风也解嫌狼藉。吹尽当年道教灰。

　　洞山息世讥

　　不求名利不求荣。任运腾腾度此生。三寸气消谁是主。百年身后谩呼名。衣裳破后重重补。粮食无时旋旋营。一个幻身能几久。为它闲事长无明。

　　五家宗派括

　　临济宗

　　南岳马祖百丈运。临兴南穴首山汾。慈明南会开一续。心出新清端演勤。

　　沩仰宗

　　百丈派出大沩祐。香严仰山亲得绍。南塔芭蕉清续传。儿孙未见继其后。

　　云门宗

　　清石天龙接德山。雪峰云偃香林远。北塔雪窦付天衣。二本从兹门大显。

　　曹洞宗

　　清石药山云洞祖。云膺同安丕志附。梁山观得大阳玄。投子芙蓉淳独步。

　　法眼宗

　　雪峰傍出玄沙备。地藏法眼益尊贵。韶国师传寿与津。佛法新罗而已耳(要知仔细。须寻宗派图)。

　　八溢圣解脱门

　　礼佛敬佛德。念佛感佛恩。持戒行佛行。看经明佛理。坐禅达佛境。参禅合佛心。得悟证佛道。说法满佛愿。实际理地不受一尘。佛事门中不舍一法。然此八事犹如四方四隅。阙一不可。前圣后圣其揆一也。六波罗蜜亦须兼行。六祖云。执空之人滞在一隅。谓不立文字。自迷犹可。又谤佛经。罪障深重。可不戒哉。

　　陈贤良书(亦刊于精严宝训)

　　陈提刑贵谦答真侍郎德秀书曰。承下问禅门事。仰见虚怀乐善之意。顾浅陋何足以辱此。然敢不以管见陈白。所谓话头合看与否。以某观之。初无定说。若能一念无生。全体是佛。何处别有话头。只缘多生习气。背觉合尘。刹那之间念念起灭。如猴孙拾栗相似。佛祖辈不得已权设方便。令咬嚼□个无滋味话头。意识有所不行。将蜜果换苦胡芦。淘汝业识。都无实义。亦如国家兵器。不得已而用之。今时学者却于话头上强生穿凿。或至逐个解说以当事业。远之远矣。棱道者廿年坐破七蒲团。只管看驴事未去马事到来。因卷帘大悟。所谓八万四千关捩子。只消一个锁匙开。岂在多言也。来教谓诵佛之言。存佛之心。行佛之行。久久须有得处。如此行履。固不失为一世之贤者。然禅门一着又须见彻自己本地风光。方为究竟。此事虽人人本有。但为客尘妄想所覆。若不痛加煅炼。终不明净。圆觉经云。譬如销金矿。金非销固有。虽复本来金。终以销成就。盖谓此也。来教又谓。道若不在言语文字上。诸佛诸祖何谓留许多经论在世。经是佛言。禅是佛心。初无违背。但世人寻言逐句。没溺教网。不知有自己一段光明大事。故达磨西来。不立文字。直指人心。见性成佛。谓之教外别传。非是教外别是一个道理。只要明了此心。不着教相。今若只诵佛语。而不会归自己。如人数他珍宝。自无半钱分。又如破布裹真珠。出门还漏却。纵使于中得少滋味。犹是法爱之见。本分上事。所谓金屑虽贵。落眼成翳。直须打并一切净尽。方有少分相应也。某向来虽不阅大藏经。然华严楞严圆觉维摩等经诵之亦稍熟矣。其他如传灯诸老语录。寿禅师宗镜录皆玩味。数十年间。方在屋里着到。却无暇看经论也。楞伽虽是达磨心宗。亦以句读难通。不曾深究。要知吾人皆是诚心。非彼世俗自瞒以资谈柄而已。姑以日用验之。虽无浊恶粗过。然于一切善恶逆顺境界上。果能照破。不为他所移换否。夜睡中梦觉一如否。恐怖颠倒否。疾病而能作得主否。若目前犹有境在。则梦𥧌未免颠倒。梦寐既颠倒。疾病必不能作得主宰。疾病既作主宰不得。则生死岸头必不自在。所谓如人饮水冷暖自知。待制舍人于功名鼎盛之时。清修寡欲留神此道。可谓火中莲花矣。古人有言。此大丈夫事。非将相之所能为也。又云。直欲高高峰顶立。深深海底行。更欲深穷远到。直到不疑之地。来教谓无下手处。只此无下手处。正是得力处。如前书所言。静处闹处皆着一只眼看。是什么道理。久久纯熟。自无静闹之异。其或杂乱纷飞起灭不停。却举一则公案与之厮崖。则起灭之心自然顿息。照与照者同时寂灭。即是到家也。某亦学焉而未至也。姑尽吐露如此。不必他示。恐有儒释不侔者。必大怪之。待制舍人它日心眼开明。亦必大笑而骂之(提刑参见月林铁鞭诸大老)。

　　范文正公勉圆悟禅师行脚

　　观水莫观小污池。污池之水鱼鳖卑。登山莫登迤逦山。迤逦之山草木稀。观水直观沧溟广。登山直登泰山上。所得不少所见高。工夫用尽非徒劳。南方幸有选佛地。好向其中穷妙旨。它年成器整颓纲。不负男儿出家志。大丈夫。休拟议。岂为虚名灭身计。欢谐时分觉无多。却被光阴暗添岁。成都况是繁华国。打住只应花酒窟。吾师自是出家儿。岂随龌龊相埋没。吾师幸有虹霓志。何事踌躇淤泥水。君不见。吞舟之鱼不隐污流。合抱之木岂在丹丘。大鹏一展九万里。岂同春岸飞沙鸥。何如急驾千里骥。莫效鹪鹩恋一枝。纵饶讲得千经论。也落禅家第二机。白云长自恋高台。暮罩朝笼不暂开。为慰苍生霖雨望。等闲依旧出山来。又不见。昆山有玉名琼瑶。良时未遇居蓬蒿。当时若不离荆楚。争得连城价倍高。

　　高庵悟和尚劝安老僧文

　　贫道尝阅藏教。谛审佛意。不许比丘坐受无功之食。生懒堕心。起吾我见。每至晨朝。佛及弟子持钵乞食。不择贵贱。心无高下。俾得福者一切均溥。后所称常住者。本为老病比丘不能行乞者设。非少壮之徒可得而食。逮佛灭后。正法世中亦复如是。像季以来。中国禅林不废乞食。但推能者为之。所得利养。聚为招提。以安广众。遂辍逐日行乞之规也。今闻数刹住持。不识因果。不安老僧。背戾佛旨。削弱法门。苟不住院。老将安归。更不返思。常住财物本为谁置。当推何心以合佛心。当推何行以合佛行。昔佛在日。或不赴请。留身精舍。遍巡僧房。看视老病。一一致问。一一办置。仍劝请诸比丘递相恭敬。随顺方便。去其嗔嫌。此调御师统理大众之揩摸也。今之当代恣用常住。资给口体。结托权贵。仍隔绝老者病者。众僧之物掩为己有。佛心佛行浑无一也。悲夫悲夫。古德云。老僧乃山门之标榜也。今之禅林。百僧之中无一老者。老而不纳。益知寿考之无补。反不如夭死。愿今当代各遵佛语。绍隆祖位。安抚老病。常住有无。随宜供给。无使愚昧专权灭裂。致招来世短促之报。切宜加察。

　　达磨师真性颂

　　<PIC>X66075701.gif</PIC>

　　达磨西来。不立文字。少林默坐九年。独有神光领旨。上根既契。犹怜中下之机。强留二十字。谓之真性偈。翻覆读之。成四十首。颂各有旨趣。庶几后代儿孙因指见月。傥有个汉。向性字未形之前领略。文彩自彰。匪从他得。则翻笑缺齿老胡。正好痛与拄杖矣。

　　天人礼枯骨

　　慈受　述

　　汝是前生我。我今天眼开。瑶衣随念至。玉食自然来。谢汝昔勤苦。令吾今快哉。散花时再拜。人世莫疑猜。

　　饿鬼鞭尸

　　因者臭皮囊。波波劫劫忙。只知贪快乐。不肯暂回光。白业锱铢少。黄泉岁月长。直须痛鞭打。此恨卒难忘。

　　沙门破二见

　　咄咄愚痴子。云何不自观。鞭尸真倒置。礼骨自欺瞒。善恶由心造。佛魔着眼看。踏翻烦恼海。生死不相干。

　　禅门诸祖师偈颂下之下(终)
