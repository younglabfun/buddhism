卍新纂续藏经第 66 册 No. 1297 宗鉴法林


　　凡例是书之会集也始于壬辰春在塞北之法林寺。其镌版讫工也于甲午夏在京师柏林之宗鉴堂。今题曰宗鉴法林。识地也。集书者皆以南岳青原对出。未免舛错。今依统要。南岳归南岳。青原归青原。支派既已清晰。览者自无诸讹。天皇天王之误。两家聚讼不休。终为千古疑案。欲为分剖诚难置喙。况已坠之宗何必深论。今将二字放一黑圈。以俟后之作者。事必遵古。洞下五代之讹。昉于近世。从前皆不言及。故亦未之闻。今何敢妄加笔削。谨遵会元等书。庶免前贤之呵叱以取罪愆。南岳下自马祖一始至五峰学林皋豫止。青原下自石头迁始至指南彻雪关訚止。以后语录繁多。诚有未备。公案自宋元以来流传者一千七百则人所共知。每言及必举是数。更不知此外别有妙悟。埋没昔贤之精神良可太息。因增入共二千五百六十四则。联珠惟颂。统要惟拈。分为两岐未免各存意见。览者亦有顾此失彼之叹。今皆合集。庶几一目了然洞若观火。诸方语录拈颂颇多。亦有未经流通者。今广加搜罗。虽残篇断简必再三详订录入集中。以公天下后世。公案中有疑似者。不敢辄加臆断贻笑诸方。即如油糍公案。一云鹅湖一云南泉。未知孰是。今皆收入古德。余仿此。公案原以淘汰见识。或反以见识去穿凿公案。虽一时英雄欺人。恐过去古人流涕。今凡系穿凿腐靡者概不收入。拈颂随到随收。不能悉依辈行。是书初刻于京都公案二千五百有零。二刻于理安复增入一百五十余则。共成二千七百二十则。至于公案考订。卷帙编次不无大同小异之殊。是书之成仅阅二年。深山邃谷耆德尊宿语录不传世者缺遗必多。敬俟后贤补入。

　　宗鉴法林目录

　　　　　卷一(皇)
世尊
　　释迦文佛(二十八则)
　　　卷二(皇)
　　释迦文佛(九则)
诸经
　　经首(一则)　楞严(二十一则)
　　圆觉(十则)
　　　卷三(皇)
　　法华(十四则)　文殊般若(一则)
　　维摩(八则)　金刚(十二则)
　　华严(七则)　楞伽(二则)
　　涅槃(二则)　心经(一则)
应化圣贤
　　文殊(三则)　无著(一则)
　　无边身(一则)　利益(一则)
　　　卷四(图)
　　舍利弗(三则)　须菩提(二则)
　　宾头卢(一则)　殃崛摩罗(二则)
　　那吒(一则)　七贤女(一则)
　　城东老姥(一则)　善财(五则)
　　广额屠儿(一则)　天亲大士(一则)
　　胜思惟梵天(一则)　障蔽魔王(一则)
　　入定僧(一则)　双林善慧(七则)
　　忻州翁(一则)　台山翁(六则附无著喜)
　　宝志公(三则)
　　　卷五(图)
　　南岳慧思(一则)　万年杜顺(一则)
　　明州布袋(三则)　秦䟦跎(一则)
　　波罗提(一则)　梵志(一则)
　　丰干(一则)　寒山子(六则)
　　拾得(一则)　智者(一则)
　　法华志言(五则)
西天祖师
　　初祖迦叶(二则)　二祖阿难(一则)
　　三祖商那和修(一则)　四祖优波鞠多(一则)
　　五祖提多迦(一则)　七祖婆须密(一则)
　　九祖伏䭾密多(一则)　十祖胁尊者(一则)
　　十一祖富那夜奢(一则)　十二祖马鸣(一则)
　　十四祖龙树(一则)　十七祖僧伽难提(一则)
　　二十三祖鹤勒那(一则)　二十四祖师子(二则)
　　二十五祖婆舍斯多(一则)
　　二十七祖般若多罗(三则)
　　　卷六(图)
东土祖师
　　初祖达磨(九则)　二祖慧可(一则)
　　三祖僧璨(五则)　四祖道信(三则)
　　五祖弘忍(二则)　六祖慧能(七则)
　　　卷七(图)
旁出诸祖
(四祖信嗣)牛头法融(一则)　(牛头威嗣)安国玄挺(一则)
　　天柱慧崇(二则)　鹤林玄素(一则)
(鹤林素嗣)径山道钦(三则)　(国一钦嗣)鸟窠道林(二则)
(五祖忍嗣)蒙山道明(一则)　嵩山慧安(一则)
(安国师嗣)嵩岳破灶(二则)　(破灶堕嗣)嵩山峻极(一则)
(嵩山寂嗣)终南惟政(一则)　(六祖能嗣)南阳慧忠(二十二则)
　　永嘉真觉(五则)
　　　卷八(巩)
　　河北智隍(一则)　荷泽神会(二则)
(南阳忠嗣)耽源应真(五则)
未详法嗣
　　公期和尚(一则)　禅月贯休(一则)
　　云幽重恽(一则)　先净照(一则)
　　唐朝因(一则)　楼子(一则)
　　僧肇(七则)　圆通(一则)
　　圣寿(一则)　古德(十九则)
　　尊宿(一则)　座主(一则)
　　入冥僧(一则)老宿(一则)
　　云盖僧(一则)　高丽圣像(一则)
　　上经僧(一则)　藏主(一则)
　　老宿(一则)　六通院僧(一则)
　　住庵僧(一则)　守衣钵侍者(一则)
　　行者(一则)　塔头侍者(一则)
　　道流(一则)　感山主(一则)
　　点灯僧(一则)　老聃(二则)
　　宋太宗(八则)　明高帝(一则)
　　钱塘镇使(一则)　韩居士(一则)
　　官人(一则)　长者(一则)
　　施主(一则)　官人(一则)
　　跨驴人(一则)　卖饼婆(一则)
　　烧庵婆(一则)　住庵婆(一则)
　　　卷九(巩)
大鉴下一世
(六祖能嗣)南岳怀让(四则)
大鉴下二世
(南岳让嗣)马祖道一(十四则)
大鉴下三世
(马祖一嗣)百丈怀海(五则)
　　　卷十(巩)
　　百丈怀海(八则)　南泉普愿(十一则)
　　　卷十一(巩)
　　南泉普愿(二十七则)　归宗智常(十一则)
　　　卷十二(固)
　　盐官齐安(六则)　大梅法常(五则)
　　五泄灵默(一则)　盘山宝积(九则)
　　麻谷宝彻(六则)　西堂智藏(四则)
　　西园昙藏(一则)
　　　卷十三(固)
　　东寺如会(四则)　南源道明(二则)
　　大珠慧海(三则)　百丈惟政(三则)
　　章敬怀恽(二则)　泐潭法会(一则)
　　杉山智坚(三则)　筠州逍遥(一则)
　　石巩慧藏(四则)　中邑洪恩(二则)
　　泐潭常兴(一则)　大达无业(二则)
　　鹅湖大义(三则)　佛光如满(一则)
　　蒙溪(一则)　京兆惟宽(二则)
　　京兆草堂(一则)　三角总印(三则)
　　利山(一则)　鲁祖宝云(三则)
　　苕溪道行(一则)　紫玉道通(二则)
　　华林善觉(一则)
　　　卷十四(固)
　　五台隐峰(四则)　马头神藏(一则)
　　衢州乌臼(二则)　石臼(二则)
　　古寺(一则)　本溪(二则)
　　韶州乳源(二则)　齐峰(二则)
　　洪州水潦(三则)　杨岐甄叔(一则)
　　芙蓉太毓(二则)　浮杯(一则)
　　镇州金牛(二则)　崧山(二则)
　　则川(三则)　忻州打地(一则)
　　石林(一则)　潭州秀溪(一则)
　　江西椑树(三则)　百灵(一则)
　　潭州隐山(一则)
　　　卷十五(固)
　　西山亮座主(一则)　襄州庞蕴(十六则)
　　庞婆(一则)
大鉴下四世
(百丈海嗣)黄檗希运(十四则)　大慈寰中(四则)
　　平田普岸(二则)　安和通(一则)
　　　卷十六(帝)
　　长庆大安(二则)　百丈涅槃(一则)
(南泉愿嗣)赵州从谂(二十三帝)
　　　卷十七(帝)
　　赵州从谂(二十八则)
　　　卷十八(帝)
　　赵州从谂(三十一则)
　　　卷十九(帝)
　　赵州从谂(十八则)　长沙景岑(十五则)
　　子湖利踪(三则)　鄂州茱萸(四则)
　　白马昙照(一则)
　　　卷二十(帝)
　　终南师祖(一则)　香严义端(一则)
　　日子(一则)　刺史陆亘(七则)
　　甘贽行者(五则)　(归宗常嗣)芙蓉灵训(二则)
　　五台智通(一则)　(盘山积嗣)镇州普化(六则)
(麻谷彻嗣)寿州良遂(一则)　(西堂藏嗣)虔州处微(一则)
(章敬恽嗣)金州操(一则)　河中公畿(一则)
(永泰湍嗣)五台秘魔(一则)　上林戒灵(一则)
　　湖南祇林(一则)
　　　卷二十一(道)
大鉴下五世
(黄檗运嗣)临济义玄(十七则)
　　　卷二十二(道)
　　临济义玄(二十八则)
　　　卷二十三(道)
　　睦州道明(三十一则)　乌石灵观(四则)
　　相国裴休(二则)
　　　卷二十四(道)
(长庆安嗣)大随法真(六则)　灵树如敏(三则)
　　灵云志勤(七则)　(赵州谂嗣)光孝慧觉(一则)
　　新兴严阳(一则)　婺州新建(一则)
　　杭州多福(一则)　(子湖踪嗣)漳州浮石(一则)
　　日容远(一则)　(茱萸嗣)梯山石梯(一则)
(大愚嗣)末山尼了然(一则)　(关南常嗣)关南道吾(三则)
(天龙嗣)金华俱胝(二则)
　　　卷二十五(道)
大鉴下六世
(临济玄嗣)兴化存奖(十四则)
　　　卷二十六(遐)
　　宝寿延沼(八则)　三圣慧然(五则)
　　魏府大觉(二则)　灌溪志闲(四则)
　　定州善崔(一则)　幽州谭空(一则)
　　襄州历邨(一则)　镇州万寿(一则)
　　虎溪(一则)　覆盆(一则)
　　桐峰(一则)　沧州米仓(一则)
　　云山(一则)　定上座(一则)
　　奯上座(二则)　(见睦州明)尚书陈操(四则)
　　　卷二十七(遐)
大鉴下七世
(兴化奖嗣)南院慧颙(九则)　守廓侍者(三则)
(宝寿沼嗣)宝寿二世(二则)　西院思明(三则)
(三圣然嗣)镇州大悲(一则)　(大觉嗣)澄心旻德(一则)
(灌溪闲嗣)池州山教(一则)　(克符嗣)际上座(一则)
　　　卷二十八(遐)
大鉴下八世
(南院颙嗣)风穴延沼(十七则)　铁湖安(一则)
(西院明嗣)兴阳归静(一则)
大鉴下九世
(风穴沼嗣)首山省念(十则)　广慧真(一则)
　　长沙灵泉(一则)
　　　卷二十九(遐)
大鉴下十世
(首山念嗣)汾州善昭(七则)　叶县归省(五则)
　　神鼎洪諲(一则)　石门蕴聪(七则)
　　广慧元琏(二则)　三交智嵩(四则)
大鉴下十一世
(汾阳昭嗣)石霜楚圆(十九则)
　　卷三十(遐)
　　琅玡慧觉(七则)　大愚守芝(六则)
　　法华全举(四则)　芭蕉谷泉(二则)
　　天圣皓泰(二则)　(叶县省嗣)浮山法远(四则)
(石门聪嗣)金山昙颍(二则)　都尉李遵勖(一则)
(见广慧琏)内翰杨亿(三则)
大鉴下十二世
(慈明圆嗣)杨岐方会(十二则)
　　　卷三十一(昌)
　　黄龙慧南(九则)　翠岩可真(二则)
　　道吾悟真(一则)　(琅玡觉嗣)姜山方(一则)
　　兴教坦(一则)　(大愚芝嗣)云峰文悦(三则)
(龙华岳嗣)西余净端(一则)
大鉴下十三世
(杨岐会嗣)白云守端(十三则)　保宁仁勇(七则)
　　茶陵郁山主(一则)　比部孙居士(一则)
　　　卷三十二(昌)
(黄龙南嗣)晦堂祖心(四则)　真净克文(九则)
　　泐潭洪英(一则)　龙庆庆闲(二则)
　　玄沙明慧(一则)　积翠永庵主(一则)
(净因臻嗣)长庆文慧(一则)
大鉴下十四世
(白云端嗣)东山法演(十五则)
　　　卷三十三(昌)
　　东山法演(二十三则)　提刑郭正祥(二则)
(晦堂心嗣)死心悟新(四则)　夹山晓纯(一则)
(真净文嗣)兜率从悦(四则)　法云杲(二则)
　　九峰希广(一则)　(东林总嗣)慧力可昌(二则)
　　开先行瑛(一则)　学士苏轼(一则)
(大沩喆嗣)泐潭景祥(一则)　智海仁迁(一则)
　　　卷三十四(昌)
大鉴下十五世
(东山演嗣)昭觉克勤(七则)　太平慧勤(二则)
　　龙门清远(四则)　九顶清素(二则)
　　元礼首座(一则)　法閦上座(一则)
(见琅玡起)俞道婆(二则)　(黄龙清嗣)上封本才(一则)
(泐潭清嗣)雪峰慧空(一则)　(泐潭干嗣)圆通道旻(一则)
大鉴下十六世
(圆悟勤嗣)虎丘绍隆(三则)　大慧宗杲(十三则)
　　瞎堂慧远(三则)　华藏安民(一则)
　　育王端𥙿(一则)　护国景元(一则)
　　中竺中仁(一则)　(太平勤嗣)何山守珣(二则)
(龙门远嗣)道场明辨(一则)　(开福宁嗣)大沩善果(一则)
(见大随静)尚书莫将(一则)　(见圆通旻)枢密吴居厚(一则)
大鉴下十七世
(虎丘隆嗣)天童昙华(六则)　(径山杲嗣)育王德光(三则)
　　东林道颜(一则)　(佛智裕嗣)净慈师一(一则)
(此庵元嗣)国清行机(一则)　焦山师体(一则)
　　　卷三十五(昌)
大鉴下十八世
(应庵华嗣)天童咸杰(三则)　(无庵全嗣)华藏有权(一则)
(卍庵颜嗣)净慈彦充(一则)
大鉴下十九世
(密庵杰嗣)卧龙祖先(二则)　灵隐崇岳(六则)
(天童颖嗣)径山如珏(一则)
大鉴下二十世
(卧龙先嗣)径山师范(一则)　(松源岳嗣)天童文礼(一则)
(径山珍嗣)径山行端(一则)　(径山珏嗣)中天竺有(一则)
大鉴下二十一世
(无准范嗣)仰山祖钦(四则)　净慈妙伦(二则)
(天目礼嗣)育王如珙(二则)　(运庵岩嗣)虚堂智愚(一则)
(掩室开嗣)石溪心月(一则)　(元叟端嗣)天宁梵琦(三则)
大鉴下二十二世
(仰山钦嗣)天目原妙(十则)
大鉴下二十三世
(高峰妙嗣)中峰明本(一则)　天目继岩(一则)
(瑞岩宝嗣)华顶先睹(一则)
大鉴下二十四世
(中峰本嗣)伏龙元长(七则)
　　　卷三十六(佛)
大鉴下二十五世
(千岩长嗣)万峰时蔚(三则)
大鉴下二十六世
(万峰蔚嗣)邓尉普持(一则)
大鉴下二十七世
(宝藏持嗣)东明慧旵(一则)
大鉴下二十八世
(东明旵嗣)翼善永慈(一则)
大鉴下二十九世
(海舟慈嗣)宝峰智瑄(二则)
大鉴下三十世
(宝峰瑄嗣)天奇本瑞(三则)　(吉庵祚嗣)天宁道济(一则)
大鉴下三十一世
(天奇瑞嗣)龙泉正聪(三则)
大鉴下三十二世
(龙泉聪嗣)笑岩德宝(七则)　(敬畏空嗣)径山性冲(三则)
大鉴下三十三世
(笑岩宝嗣)龙池正传(六则)　(径山冲嗣)兴善广慧(三则)
　　　卷三十七(佛)
大鉴下三十四世
(龙池传嗣)天童圆悟(十二则)　磬山圆修(十八则)
　　径山圆信(三则)　净名大琏(一则)
(兴善慧嗣)普明妙用(二则)
大鉴下三十五世
(天童悟嗣)大沩如学(三则)　三峰法藏(三则)
　　双桂海明(四则)　径山通容(五则)
　　金粟通乘(一则)　宝华通忍(三则)
　　　卷三十八(佛)
　　龙池通微(三则)　平阳道忞(七则)
　　雪窦通云(二则)　鹤林通门(三则)
　　报恩通贤(四则)　天童通奇(三则)
(磬山修嗣)竹林本豫(三则)　天目通琇(六则)
　　理安通问(九则)　绿萝通际(四则)
　　阳山通授(二则)　(普明用嗣)紫云悟钧(一则)
　　金明悟进(一则)　永正悟元(一则)
　　　卷三十九(佛)
大鉴下四世
(百丈海嗣)沩山灵祐(四十四则)
　　　卷四十(佛)
大鉴下五世
(沩山祐嗣)仰山慧寂(二十九则)　香严智闲(七则)
　　　卷四十一(日)
　　径山洪諲(二则)
　　延庆法端(一则)　京兆米和尚(四则)
　　九峰慈慧(一则)　元康(一则)
　　三角法遇(一则)　双峰(一则)
　　常侍王敬初(三则)
大鉴下六世
(仰山寂嗣)西塔光穆(一则)　霍山景通(三则)
　　南塔光涌(五则)　无著文喜(一则)
(径山諲嗣)洪州米岭(一则)(先双峰嗣)双峰古(一则)
大鉴下七世
(西塔穆嗣)资福如宝(四则)　(南塔涌嗣)芭蕉慧清(五则)
大鉴下八世
(资福宝嗣)资福贞邃(二则)　(芭蕉清嗣)芭蕉继彻(一则)
　　芭蕉圆(一则)
　　　卷四十二(日)
大鉴下三世
(嗣法存疑)天□道悟(二则)
大鉴下四世
(天□悟嗣)龙潭崇信(三则)
大鉴下五世
(龙潭信嗣)德山宣鉴(十四则)
　　　卷四十三(日)
大鉴下六世
(德山鉴嗣)岩头全奯(十六则)　雪峰义存(十二则)
　　　卷四十四(日)
　　雪峰义存(三十一则)
　　　卷四十五(日)
　　雪峰义存(九则)　高亭简(二则)
大鉴下七世
(岩头奯嗣)瑞岩师彦(四则)　罗山道闲(七则)
　　香溪从范(一则)　圣寿严(一则)
(雪峰存嗣)长庆慧棱(十四则)
　　　卷四十六(增)
　　保福从展(十三则)　镜清道怤(十七则)
　　鼓山神晏(四则)　翠岩令参(二则)
　　长生皎然(二则)　鹅湖智孚(一则)
　　　卷四十七(增)
　　安国弘瑫(一则)　洞岩可休(一则)
　　太厚孚上座(六则)
大鉴下八世
(玄泉彦嗣)黄龙诲机(三则)　(罗山间嗣)明招德谦(十则)
(长庆棱嗣)招庆道匡(二则)　报慈光云(一则)
　　报恩宝资(一则)　太傅王延彬(三则)
(保福展嗣)报慈文钦(一则)　招庆省橙(一则)
　　建山澄(一则)　(鼓山晏嗣)鼓山了宗(一则)
(睡龙溥嗣)保福清豁(一则)　(白兆圆嗣)大龙智洪(一则)
　　白马行霭(一则)
大鉴下九世
(黄龙机嗣)黄龙继达(一则)　枣树二世(三则)
　　嘉州黑水(一则)
　　　卷四十八(增)
大鉴下七世
(雪峰存嗣)云门文偃(二十八则)
　　　卷四十九(增)
　　云门文偃(三十六则)
　　　卷五十(增)
　　云门文偃(二十六则)
大鉴下八世
(云门偃嗣)白云子祥(一则)　德山圆明(四则)
　　巴陵颢鉴(四则)　双泉师宽(一则)
　　香林澄远(六则)
　　　卷五十一(晖)
　　洞山守初(八则)　奉先深(二则)
　　般若启柔(一则)　双峰竟钦(二则)
　　北禅悟通(一则)　黄龙赞(一则)
　　荐福承古(一则)
大鉴下九世
(白云祥嗣)连州宝华(一则)　(德山密嗣)文殊应真(二则)
　　南台勤(一则)　(巴陵鉴嗣)灵澄散圣(二则)
(双泉宽嗣)五祖师戒(四则)　(香林远嗣)智门光祚(四则)
(奉先深嗣)天台祥庵主(一则)　(双泉郁嗣)德山慧远(一则)
大鉴下十世
(文殊真嗣)洞山晓聪(五则)　(智门祚嗣)雪窦重显(十三则)
　　　卷五十二(晖)
　　雪窦重显(十二则)　云盖继鹏(一则)
(福严雅嗣)北禅智贤(二则)　(德山远嗣)开先善暹(一则)
大鉴下十一世
(洞山聪嗣)云居晓舜(二则)　佛日契嵩(一则)
　　刺史许式(一则)　(北塔广嗣)玉泉承皓(六则)
(泐潭澄嗣)育王怀琏(一则)　(雪窦显嗣)天衣义怀(九则)
(北禅贤嗣)法昌倚遇(四则)　(开先暹嗣)佛印了元(一则)
大鉴下十二世
(云居舜嗣)蒋山法泉(一则)　(育王琏嗣)佛日戒弼(一则)
(天衣怀嗣)慧林宗本(一则)　圆通法秀(二则)
大鉴下十三世
(慧林本嗣)长芦崇信(二则)　(瑞岩鸿嗣)育王昙振(一则)
大鉴下十四世
(长芦信嗣)东林慈受(二则)　智者法诠(一则)
大鉴下十五世
(慈受深嗣)灵隐慧光(一则)
大鉴下十六世
(灵隐光嗣)中竺元妙(一则)
大鉴下十七世
(中竺有嗣)光孝巳庵(二则)
　　　卷五十三(晖)
大鉴下七世
(雪峰存嗣)玄沙师备(三十三则)
大鉴下八世
(玄沙备嗣)地藏桂琛(八则)　安国慧球(二则)
　　大章契如(一则)
　　　卷五十四(晖)
大鉴下九世
(罗汉琛嗣)清凉文益(二十则)　清溪洪进(一则)
　　龙济绍修(八则)　(白龙希嗣)东禅玄亮(一则)
大鉴下十世
(法眼益嗣)天台德韶(五则)　清凉法镫(三则)
　　报恩玄则(二则)　报恩慧明(一则)
　　永明道潜(二则)　灵隐清耸(一则)
(清溪进嗣)天平从漪(一则)
大鉴下十一世
(天台韶嗣)永明延寿(三则)　五云志逢(一则)
　　瑞鹿遇安(一则)　龙华慧居(一则)
　　严峰师术(一则)　九曲庆祥(一则)
(法镫钦嗣)云居道齐(二则)
大鉴下十二世
(云居齐嗣)瑞岩义海(一则)
大鉴下十三世
(瑞嵓海嗣)翠岩嗣元(一则)
　　　卷五十五(法)
大鉴下一世
(六祖能嗣)青原行思(七则)
大鉴下二世
(青原思嗣)石头希迁(六则)
大鉴下三世
(石头迁嗣)药山惟俨(十二则)
　　　卷五十六(法)
　　药山惟俨(十则)　丹霞天然(八则)
　　潭州大川(一则)　大颠宝通(四则)
　　　卷五十七(法)
　　长髭旷(四则)　法门佛陀(一则)
　　汾州石楼(二则)　大同普济(六则)
大鉴下四世
(药山俨嗣)云岩昙晟(十则)　道吾宗智(十四则)
　　　卷五十八(法)
　　船子德诚(四则)　椑树慧省(一则)
　　百颜明哲(一则)　高沙弥(四则)
(丹霞然嗣)翠微无学(二则)　孝义性空(二则)
(大川嗣)长沙仙天(五则)　(大颠通嗣)三平义忠(三则)
　　马颊本空(二则)　本生(一则)
　　文公韩愈(一则)　(长髭旷嗣)石室善道(二则)
　　　卷五十九(法)
大鉴下五世
(云岩晟嗣)洞山良价(二十七则)
　　　卷六十(轮)
　　洞山良价(十三则)　神山僧密(四则)
　　幽溪(二则)　(道吾智嗣)石霜庆诸(十一则)
　　渐源仲兴(四则)　渌清(一则)
(船子诚嗣)夹山善会(六则)
　　　卷六十一(轮)
　　夹山善会(十五则)　(翠微学嗣)清平令遵(三则)
　　投子大同(二十四则)　道场如讷(一则)
　　白云约(一则)
　　　卷六十二(轮)
大鉴下六世
(洞山价嗣)云居道膺(十七则)　曹山本寂(二十九则)
　　　卷六十三(轮)
　　疏山匡仁(十则)　青林师䖍(三则)
　　龙牙居遁(十则)　越州乾峰(四则)
　　钦山文邃(九则)
　　　卷六十四(常)
　　白水本仁(二则)　天童咸启(二则)
　　九峰普满(四则)　华严休静(二则)
　　幽栖道幽(一则)　北院通(二则)
　　洞山道全(一则)　京兆蚬子(一则)
(石霜诸嗣)大光居诲(一则)　九峰道䖍(十二则)
　　涌泉景欣(三则)
　　　卷六十五(常)
　　云盖志元(一则)　南济僧一(一则)
　　覆船洪荐(三则)　云门海晏(一则)
　　凤翔石柱(一则)　秀士张䂐(一则)
(夹山会嗣)洛浦元安(十六则)　蟠龙可文(一则)
　　韶山寰普(六则)　上蓝令超(二则)
　　郓州四禅(一则)　太原海湖(一则)
　　天盖山幽(一则)　(清平遵嗣)三角令圭(一则)
(投子同嗣)投子感温(二则)　牛头微(一则)
　　　卷六十六(常)
大鉴下七世
(云居膺嗣)同安丕(五则)　归宗怀恽(一则)
　　嵇山章(一则)　佛日本空(一则)
　　朱溪谦(二则)　云居道简(三则)
　　新罗云住(一则)　(曹山寂嗣)金峰从志(十四则)
　　曹山慧霞(三则)　荷玉光慧(一则)
　　育王弘通(一则)　蜀州西禅(一则)
　　　卷六十七(常)
(疏山仁嗣)护国守澄(五则)　黄檗慧(一则)
(青林䖍嗣)广德义(一则)　石门献蕴(一则)
(龙牙遁嗣)报慈藏屿(二则)　含珠审哲(一则)
(大光诲嗣)谷山有缘(一则)　白云善藏(一则)
(九峰䖍嗣)禾山无殷(二则)　同安常察(八则)
(谷山藏嗣)新罗瑞岩(一则)　新罗联珠(一则)
　　新罗大岭(一则)　(洛浦安嗣)青峰传楚(一则)
　　永安善静(一则)　(蟠龙文嗣)木平善道(二则)
(黄山轮嗣)郢州桐泉(一则)　(韶山普嗣)潭州文殊(一则)
大鉴下八世
(同安丕嗣)同安志(二则)　(护国澄嗣)荐福思(一则)
(灵泉仁嗣)太阳慧坚(一则)　(广德义嗣)广德延(二则)
(石门蕴嗣)石门慧彻(四则)　(青峰楚嗣)净众归信(一则)
　　　卷六十八(常)
大鉴下九世
(同安志嗣)梁山缘观(八则)　(护国远嗣)云顶德敷(一则)
(广德延嗣)广德周(三则)
大鉴下十世
(梁山观嗣)太阳警玄(四则)
大鉴下十一世
(太阳玄嗣)投子义青(四则)　兴阳清剖(二则)
　　福严审承(一则)
大鉴下十二世
(投子青嗣)芙蓉道楷(十二则)
　　　卷六十九(转)
大鉴下十三世
(芙蓉楷嗣)丹霞子淳(五则)　净因法成(二则)
　　阐提惟照(二则)　净因自觉(一则)
大鉴下十四世
(丹霞淳嗣)长芦清了(四则)　天童正觉(三则)
大鉴下十五世
(长芦了嗣)天童宗珏(二则)　(天衣聪嗣)吉祥元实(一则)
大鉴下十六世
(天童珏嗣)雪窦智鉴(二则)
大鉴下十七世
(雪窦鉴嗣)天童如净(五则)
大鉴下十八世
(天童净嗣)襄州觉(四则)
大鉴下十九世
(鹿门觉嗣)青州希辨(八则)　(直翁举嗣)云外岫(二则)
大鉴下二十世
(普照辨嗣)大明宝(二则)
大鉴下二十一世
(大明宝嗣)王山觉体(三则)
大鉴下二十二世
(王山体嗣)大明善满(二则)
　　　卷七十(转)
大鉴下二十三世
(雪岩满嗣)万松行秀(九则)
大鉴下二十四世
(报恩秀嗣)雪庭福裕(四则)
大鉴下二十五世
(雪庭裕嗣)灵隐文泰(二则)
大鉴下二十六世
(少室泰嗣)宝应福遇(一则)
大鉴下二十七世
(宝应遇嗣)香严文才(四则)
大鉴下二十八世
(淳拙才嗣)松庭子严(一则)
大鉴下二十九世
(松庭严嗣)少室了改(二则)
大鉴下三十世
(凝然改嗣)少室契斌(三则)
大鉴下三十一世
(俱空斌嗣)无方可从(一则)
大鉴下三十二世
(定国从嗣)月舟文载(二则)
大鉴下三十三世
(月舟载嗣)小山宗书(一则)
大鉴下三十四世
(宗镜书嗣)幻休常润(一则)　廪山常忠(一则)
大鉴下三十五世
(少室润嗣)大觉方念(一则)　(廪山忠嗣)寿昌慧经(三则)
大鉴下三十六世
(大觉念嗣)显圣圆澄(十八则)
　　　卷七十一(转)
(寿昌经嗣)博山元来(三则)　东苑元镜(二则)
　　鼓山元贤(一则)
大鉴下三十七世
(云门澄嗣)指南明彻(一则)　麦浪明怀(一则)
　　佛日明方(六则)　愚庵明盂(三则)
　　东山明澓(二则)　香雪明有(一则)
　　弁山明雪(十一则)　(博山来嗣)雪关智訚(一则)
　　檀度道密(三则)　长庆道独(一则)
　　独峰道严(一则)　回龙道舟(二则)
　　博山道奉(一则)　冶父道雄(一则)
(东苑镜嗣)天界道盛(四则)　(鼓山贤嗣)开元道霈(一则)
　　　卷七十二(转)
尊宿(嗣法未详)
　　东山云顶(三则)　高邮定(一则)
　　普照道悟(一则)　省庵思(一则)
　　四川大瘤(一则)　云栖袾宏(五则)
　　紫柏真可(一则)　无念深有(二则)
　　仪峰方彖(二则)　养庵心(二则)
　　憨山德清(二则)　真寂广印(二则)
　　破山法乘(一则)　遍融真圆(一则)
　　潭柘福源(一则)　宝顶元亮(一则)
　　云居观衡(四则)　翠岩通喆(三则)
　　元白通可(二则)　惟一普润(二则)
　　僧摩马一腾(一则)　卖盐翁(一则)
　　黄岩觉真(二则)

　　宗鉴法林目录

　　No. 1297

　　宗鉴法林卷一

　　集云堂　编

　　释迦文佛

　　世尊初降生时。一手指天一手指地。周行七步。目顾四方曰。天上天下惟吾独尊。

　　云门偃云。我当时若见。一棒打杀与狗子吃。贵图天下太平。雪窦显云。便与掀倒禅床。　法眼益云。云门气势甚大。要且无佛法道理。时有老宿云。将谓无人证明。雪窦云钩在不疑之地。　琅玡觉云。云门可谓将此深心奉尘刹。是则名为报佛恩。　云峰悦云。云门虽有定乱之谋。且无出身之路。　法昌遇云。云门好一棒太迟生。未离兜率脚跟下好与一锥。虽然也是贼过后张弓。　天童华云。云门此话虽行。未免落他陷阱。　高峰妙云。世尊大似灵龟拽尾。自取丧身之兆。云门虽则全提正令。也是为他闲事长无明。当时但于地上画一圆相。就中书个丁字。复展两手示之。管取冰消瓦解。　南堂欲云。云门好棒可杀惊人。未免伤锋犯手。当时若见。祇消道个浣盆浣盆。老汉若也知方。管取暗里抽身。免见明中落节。　天童悟云。我不似云门大惊小怪。当时但向前以手加额云。猫。看他面皮向甚处着。　栖霞成云。当时若见恁么道。但向前合掌云。大王万福。

　　指天指地语琅琅。送语传言出画堂。使者尚能多意气。主人应是不寻常。(泉大道)

　　开基创业前王事。端拱持盈后帝心。剑戟尽为农器用。此时谁报太平音。(佛印元)

　　美如西子离金阙。娇似杨妃下玉楼。犹把琵琶半遮面。不令人见转风流。(佛鉴勤)

　　一火铸成金弹子。团圞都不费钳锤。拈来万仞峰头放。打落天边白凤儿。(慈受深)

　　千年石虎产麒麟。一角通身五彩明。金锁玉关浑掣断。毗卢界内鼓烟尘。(雪窦宗)

　　老汉才生便着忙。周行七步似颠狂。赚他无限痴男女。开眼堂堂入镬汤。(径山杲)

　　从来家富产娇儿。才出胞胎便乱挥。到得伎穷双树下。始知四十九年非。(懒庵枢)

　　无忧树下浴婴孩。清晓蔷薇带露开。转过衲僧相见处。后糟驴马出胞胎。(天童净)

　　未曾撞入摩耶腹。两手知他甚处安。右胁出来魔境现。祇堪惆怅不堪看。(天目礼)

　　七步周行犹仿佛。指天指地不分明。是非既落旁人耳。洗到驴年也未清。(虚堂愚)

　　生来自恨错同条。铁铸心肝也合消。还你独尊三界内。奈何今日又明朝。(觉庵真)

　　毗岚毒种毒花开。添得云门醉后杯。今日柯桥风色恶。澹烟疏雨洗黄梅。(岊翁淳)

　　摩耶今日产婴孩。刚道天宫降下来。不是鸡窠生凤卵。分明象子出驴胎。(千岩长)

　　忽听娇音上御楼。玉钗敲断意悠悠。虽然不作𧹬赦客。也有偷心暗点头。(石浪如)

　　跃冶之金自不祥。干将铸就赤眉殃。乾坤拨乱称元首。窃国纷纷有宪章。(观涛奇)

　　月上山城征马急。雨过新水芰荷香。自此洞庭秋正好。烟波声里斗渔郎。(䒢溪森)

　　自言自语自徘徊。自动芳心自作媒。不是自家亲骨肉。谁将炭送雪中来。(寒松操)

　　大义未成先自立。咸阳三月火通红。到底不忘亡国象。有何面目见江东。(绿雨蕉)

　　自掘深坑自活埋。腥风匝地露尸骸。人间天上称尊大。当甚篱根破草鞋。(法林音)

　　世尊腊月八日明星出时。忽然大悟。乃曰。奇哉。一切众生具有如来智慧德相。但以妄想执着不能证得。

　　博山来云。根本无明即是不动智。不动智即是根本无明。者里别具一只眼。老瞿昙冰消瓦解。　天章玉云。大小释迦话作两橛。当时有人下者一语。免致后代儿孙起模画样。然虽如是。也不得屈我释迦。喝一喝。　药地智云。雪山坐久成劳。空花乱坠一瓢。恶水祇合自浇。何故。为他六年奇句。不及下地先声。　道林虑云。开得一只眼。失却一张口。

　　瞿昙失却眼睛时。雪里梅花祇一枝。而今到处生荆棘。却笑春风恼乱吹。(晦堂心)

　　天盖地载。成团作块。周法界而无边。析邻虚而无内。及尽玄微谁分向背。佛祖来偿口业债。问取南泉王老师。人人祇吃一茎菜。(宏智觉)

　　入山去何所图。出山来胡为乎。早知今日事。悔不慎当初。(无准范)

　　举头见星忽悟道。黄泥山上生茅草。李婆自做老裁衣。不剪干红剪香皂。(栯堂益)

　　金钟夜击九重城。六载归来改瘦形。待得众生心眼活。雪山依旧碧崚嶒。(虚堂愚)

　　六年雪岭道方成。打失从前鬼眼睛。满面惭惶无著处。至今生怕见明星。(荆叟珏)

　　二千年前腊月八。黄面瞿昙双眼活。阿僧祇劫吃盐多。苦行六年添得渴。(月江印)

　　六载隈藏在雪山。灰头土面自惭颜。今朝忽睹明星现。始觉从前被眼瞒。(铁山仁)

　　家在深山别觅山。眼开何处着惭颜。殷勤为惜王孙醉。月满荷衣霜满鬟。(玉林琇)

　　今朝正是腊月八。释迦老子眼睛瞎。白日青天被鬼迷。夜对明星将眼刮。(朝宗忍)

　　日日抬眸便睹星。如何特地话重新。而今要问灵山老。两道眉毛剩几茎。(六吉谦)

　　六年苦行进山来。夜半明星笑破腮。果是髑髅干得尽。因何惹出者场灾。(法林音)

　　世尊升座。文殊白椎曰。谛观法王法。法王法如是。世尊便下座。

　　芭蕉彻云。忙忙者匝地普天。　狮林则云。众中道世尊入林不动草。文殊入水不动波。自然海晏河清。乃摇手呵呵大笑云。错了也。且道是何道理。掀翻海岳求知己。拨转乾坤致太平。　天童悟云。文殊大似认影迷头。世尊也是脚跟不着地。　云门信云。当时夺却文殊椎子。喝一喝。看那黄面老子作何去就。　博山来云。世尊拉抹金针。文殊横抽玉线。弥缝海岳要是其人。且道未升座前法王法在甚么处。　报恩贤云。世尊虽是头正尾正。殊不知却被文殊使令。　孤秀曜云。世尊向电光影里穿针。文殊从猛虎舌上书字。直饶纵夺齐行。已是落三落四。还有为二老作主者么。笙歌宛转随云散。杜宇空传别苑声。

　　百万灵山似苇麻。风行云集已周遮。当时不是文殊老。往往瞿昙更撒沙。(佛印元)

　　月在波心彻底寒。澄潭应不许龙蟠。五湖多少未归客。却被旁人把钓竿。(上方益)

　　一轮明月映天心。四海生灵荷照临。何必西风撼丹桂。碧霄重送九秋音。(佛鉴勤)

　　一段真风见也么。绵绵化母理机梭。织成古锦含春象。无奈东君漏泄何。(天童觉)

　　纶綍封章出御楼。克谋借箸有留侯。不因铸印复销印。六国烽烟正未休。(蔗庵范)

　　南国佳人画里看。霜毫初点晓妆残。莫劳脂粉施颜色。窗外梅花拂影寒。(俍亭挺)

　　幽谷琼枝带露开。春含红紫锦成堆。谁知遇阵催花雨。褪落飞英满翠苔。(寒松操)

　　世尊因五通仙人问。如来六通我五通。如何是那一通。世尊召仙人。仙人应诺。世尊曰。那一通。你问我。

　　明觉显云。老胡元不知有那一通。却因邪打正。　琅玡觉云。世尊不知可谓因正而打邪。五通不知实乃因邪而打正。　翠岩芝云。五通如是问。世尊如是答。要且不会那一通。　云峰悦云。大小瞿昙被外道勘破了。有旁不肯底出来。云峰要问作么生是那一通。　古南门云。呼蛇易。遣蛇难。世尊被仙人一拶。转身无路。将错就错。何不才问便掴。仙人当下知归。和前五通一时放下。岂不洒洒地做个平地神仙。　崇先奇云。老胡也知有那一通。祇是口门窄。　平田本云。世尊被仙人轻轻一靠。直得唤钟作瓮。　浪山屿云。世尊就窠打劫顺水推船。若论那一通。端的未会在。

　　汝问何如此问亲。岭梅江柳共芳春。抱赃不用重搜检。已自当堂露贼身。(长灵卓)

　　那一通。你问我。玄关倒插无须锁。等闲一掣掣得开。三个老婆相对坐。咄。(断桥伦)

　　醉乘白鹤登银阙。梦跨青鸾入绛宫。酒醒眼开俱不见。一川桃李自东风。(中峰本)

　　那一通。你问我。猢狲上树偷生果。口里嚼得不甘香。眼里耳里都是火。忽然撞着看园翁。没处躲。(三宜盂)

　　世尊因外道问。不问有言不问无言。世尊据座。外道赞曰。世尊大慈大悲。开我迷云令我得入。作礼而去。阿难问。外道有何所证而言得入。世尊曰。如世良马。见鞭影而行。

　　五祖戒云。大小世尊被阿难一状领过。又出语云。汝何所问。　法眼益因僧请益。叙语未终。眼云住住。你拟向世尊良久处会那。僧从此悟入。　雪窦显云。邪正不分过犹鞭影。又云。迷云既开。决定见佛。还许他同参也无。若共相委知。则天下宗师并为外道伴侣。如各非印证。则东土衲僧不如西天外道。　翠岩芝云。世尊被外道当面涂糊。祇如外道云令我得入。要且未梦见在。既不曾梦见。为什么却悟去。　琅玡觉云。依俙似曲才堪听。又被风吹别调中。　杨岐会云。世尊辍己从人。外道乃因斋庆赞。　沩山喆云。外道怀藏宝镜。世尊亲为高提。直得森罗显焕万象历然。又得阿难金钟再击。四众共闻。大似二龙玩珠。长他智者威狞。　云居齐云。什么处是外道悟处。众中道世尊良久时便是举鞭处。恁么会还得不。　昭觉勤云。待他问不问有言不问无言。和声便打。及至阿难问外道有何所证。亦和声便打。杀人须是杀人刀。活人须是活人剑。　径山杲举雪窦语毕云。邪正两分正犹鞭影。　磬山修云。二老恰在鞭影里批判。良久云。三十年后此话大行。　南涧问云。瞿昙钝置太煞。若是山僧。便与和座掀倒。虽然。知我者少笑我者多。　佛日晰云。雪窦妙喜二尊宿。气吞佛祖名振古今。检点将来。三十棒一棒也放他不过。何故。不合向鞭影边妄分邪正。

　　万丈寒潭彻底清。锦鳞夜静向光行。和竿一掣随钩上。水面茫茫散月明。(白云端)

　　雪覆乔林同一色。清光上下含虚碧。采樵人立渡头寒。极目寒蟾为谁白。(成枯木)

　　世尊恰似青铜镜。挂向虚空秋月净。表里无私照胆寒。高低一一皆相映。(佛鉴勤)

　　露影藏身问世尊。瞿昙一点不加文。迷云舒卷从斯入。十倍精神减八分。(佛灯珣)

　　迷悟髑髅前。何劳更举鞭。祇持鸡狗戒。不学祖师禅。(鼓山圭)

　　世尊只眼通三界。外道双眸贯五天。华意正秾桃脸笑。春光不在柳梢边。(雪巢一)

　　自把㼾砖空里掷。必端自打自家头。灼然自痛自难说。自着摩挲归去休。(断桥伦)

　　野鸟关关弄语频。东皇暗转劫壶春。林花未吐成狼藉。犹有余香冷醉人。(幻寄庭)

　　九日柴门铺绿茵。酒帘高卷菊花春。渊明去后无消息。空有余香冷醉人。(法林音)

　　世尊因外道问昨日说何法。世尊曰说定法。曰今日说何法。世尊曰说不定法。曰因甚昨日定今日不定。世尊曰昨日定今日不定。

　　五祖戒云。世尊何得将别人物作自己用。　沩山喆云。大小世尊看楼打楼。大沩即不然。待问昨日说定法今日何说不定法。但云非汝境界。　荐福怀云。世尊被外道拶着出自偶然。虽然如此。邪正未分。　龙华宗云。黄面瞿昙随邪逐恶。外道虽则言中有响。怎奈眼里无筋。

　　古鉴从来绝点痕。随其妍丑目前分。如今鉴破无光影。风辊长江水色浑。(涂毒策)

　　行尽江南数十程。晓风残月入华清。朝元阁上西风急。都入长杨作雨声。(楚石琦)

　　世尊敕阿难往问调达曰汝在地狱中安否。曰我虽在地狱如三禅天乐。又令阿难问还求出否。曰我待世尊来便出。阿难曰。佛是三界大师。岂有入地狱分。曰。佛既无入地狱分。我岂有出地狱分。

　　翠岩真云。亲言出亲口。　径山杲云。既无出分又无入分。唤什么作释迦老子。唤什么作提婆达多。又唤什么作地狱。还委悉么。自𢹂瓶去酤村酒。却着衫来作主人。　天宁琦云。妙喜与么批判。刁刀相似鱼鲁参差。殊不知释迦自释迦。调达自调达。地狱自地狱。料掉没交涉。一夜落花雨。满溪流水香。　伏龙长云。临危不悚。真大丈夫。　万峰藏云。既是三界导师。为甚无入地狱分。阿难直受始得。

　　好笑提婆达多。入捺落十小劫波。虽然得三禅妙乐。吹布毛须还鸟窠。(湛堂准)

　　万仞崖头拌得去。不知何处觅全尸。业风吹起再苏惺。却问如今是甚时。(虚堂愚)

　　水月空花镜里天。丹成何地不神仙。扁舟一任风吹去。祇在芦花浅水边。(抱璞琏)

　　荒田荒地没人耕。一耕耕起便死争。不如尽情回付君。依旧春风长葛藤。(绿雨蕉)

　　华岳山人爱黑甜。素心岂为利名迁。独怡梦里乾坤大。石烂松枯懒记年。(镜堂清)

　　世尊因长爪梵志索论义预约曰。我义若堕我自斩首以谢。世尊曰汝义以何为宗。曰我义以一切不受为宗。世尊曰是见受不。志拂袖而去。行至中路有省。谓弟子曰我当回去斩首以谢世尊。弟子曰。人天众前幸当得胜。何以斩首。志曰。我宁于有智人前斩首。不于无智人前得胜。乃叹曰。我义两处负堕。是见若受。负门处粗。是见不受。负门处细。一切人天二乘皆不知我义堕处。惟有世尊诸大菩萨知我义堕。回至世尊前曰。我义两处负堕故当斩首以谢。世尊曰。我法中无如是事。汝当回心向道。于是同五百弟子一时出家证阿罗汉。

　　绿雨蕉云。懵懵懂懂。挑担水桶。掉了一只。不知轻重。蓦拈拄杖云。吽吽。　法林音云。且道梵志中路还省也未。若在今日。直须打了趁出。

　　是见若受破家门。是见不受与谁论。匾担蓦折两头脱。一毫头上现乾坤。(天衣怀)

　　一切不受逞家风。片言双破两头空。赤幡夺了回光处。始信言前堕己宗。(本觉一)

　　世尊在忉利天为母说法。优填王思佛。命匠雕栴檀像。及至世尊下来。像亦出迎。

　　法林音云。大小世尊为魅所著。

　　紫金光聚照山河。天上人间意气多。曾敕文殊领徒众。毗耶城里问维摩。(虚堂愚)

　　云在岭头闲不彻。水流涧底太忙生。一茎草上全神变。大地无人着眼睛。(牧云门)

　　僧繇壁上画龙形。画得龙成未得神。破壁惊看无两样。飞腾全在点睛人。(庸际化)

　　栴檀雕就紫金身。特地逢迎意气新。惭愧瞿昙清白眼。无端又着一沙尘。(灵机观)

　　世尊三唤。像亦三应。世尊曰。无为真佛。实在我身。

　　大沩智云。世尊为谁家分上事。又喝云。汝等切忌认着昭昭灵灵。

　　真佛无为在我身。三呼三应太惺惺。若人不悟元由者。尘劫茫茫认识神。(大沩智)

　　世尊因乾达婆王奏乐。山河大地尽作琴声。迦叶起舞。王问。迦叶岂不是阿罗汉。诸漏已尽。何更有余习。世尊曰。实无余习。莫谤法也。王又抚琴三遍。迦叶亦三度作舞。王曰迦叶作舞岂不是。世尊曰实不曾作舞。王曰世尊何得妄语。世尊曰。不妄语。汝抚琴。山河大地草木尽作琴声岂不是。王曰是。世尊曰。迦叶亦复如是。实不曾作舞。王乃信受。

　　修山主问澄源。乾达婆王奏乐。直得须弥岌峇海水腾波。迦叶作舞作么生会。源云。迦叶过去世曾作乐人来。习气未除。修云须弥岌峇海水腾波又作么生。源休去。法眼益代云。正是习气。　幻寄稷云。有底道世尊以药去病。澄源以病去药。梦也未梦见乾达婆王在。　黄檗琦云。若是山僧。待问迦叶是阿罗汉诸漏已尽何更有余习亦乃起舞不。惟以楔出楔。抑令乾达婆王展转疑杀。

　　轻轻拨转一条弦。声振三千与大千。赖得饮光知密意。肯将罗袖惹春烟。(涂毒策)

　　有三尺剑可以谒赵国。无千里眼难以见悬丝。巍巍堂堂。三界大师。(虚堂愚)

　　月映梅花白。风飘柳絮狂。人情若马颊。客路似羊肠。(玉笈干)

　　世尊因灵山会上有五百比丘得四禅定具五神通未得法忍。以宿命智通各各自见过去弑父害母及诸众罪。心内怀疑。于甚深法不能证入。于是文殊承佛神力。手握利剑持逼世尊。世尊曰。住住。不用作逆。勿得害我。我必被害。为善被害。文殊从本以来无有我人。但以内心见有我人。内心起时我必被害。即名为害。于是五百比丘悟自本心如梦如幻。于梦幻中无有我人乃至能生所生父母。于是五百比丘同声赞叹。文殊大智士。深达法源底。自手握利剑。持逼如来身。如剑佛亦尔。一相无有二。无相无所生。是中云何杀。

　　天童杰云。为人须为彻。杀人须见血。文殊费尽腕头气力。要且不知此剑来处。带累释迦老子通身是口分疏不下。五百比丘恁么悟去。入地狱如箭射。忽若蹋翻大海趯倒须弥。云门扇子𨁝跳上三十三天筑着帝释鼻孔。东海鲤鱼打一棒雨似盆倾。又作么生。良久云。自从舞得三台后。拍拍元来总是歌。　万峰藏云。我若作世尊。待文殊来便一棒打杀。免得比丘于无相无生处打之绕。　南山宝云。世尊被文殊一拶。直得将从前所有滞货尽情抛出。若不得五百比丘善能解腕。纵文殊通身是手也收拾不及。虽然。在瞿昙门下则得。衲僧门下一点也用不着。

　　佛祖由来总是冤。电机旋处直如弦。金毛若解和声拶。月里麒麟笑揭天。(瞎堂远)

　　文殊当日逼如来。五百声闻眼豁开。欲会如来佛亦尔。青蛇匣里吼风雷。(本觉一)

　　出匣青蛇气吐虹。平移海岳万千重。当时不有沉冤客。何事当阳诉异同。(绿雨蕉)

　　世尊因波斯匿王问。圣义谛中有世俗谛否。若言无。智不应二。若言有。智不应一。一二之义其义云何。世尊曰。大王。汝于过去龙光佛时曾问此义。我今无说。汝今无闻。无说无闻是名一义二义。

　　翠岩真云。波斯匿王善问不善答。世尊善答不善问。一人理上偏枯。一人事上偏枯。翠岩当时若见。点一把火照看者黄面老子面皮厚多少。　荐福怀云。大王分明问。世尊分明答。宾主历然。作么生说个无说无闻底道理。　灵岩储云。佛佛授手祖祖相传。如印印水似空合空。虽则文彩全彰。要且不存朕迹。苟非具超方眼者。未免坐在无说无闻处。山僧若见恁么问。但道四海浪平龙卧稳。九天云净鹤飞高。

　　问处奇特。答处殊绝。一二义谛。骊龙角折。(真如喆)

　　无闻无说意无穷。铁壁银山一线通。何处是渠真圣谛。秋风昨夜到梧桐。(东谷光)

　　快性经纪。灵利客人。相逢一饮。满面阳春。(通然达)

　　世尊因耆婆善别音响。乃敲一髑髅问生何道。曰生人道。又敲一曰生何道。曰生天道。又敲一曰生何道。耆婆罔措。

　　天童悟云。世尊大似有先锋无殿后。耆婆罔知也好与一敲。不见道先以定动后以智㧞。　龙华宗云。世尊敲磕分明。怎奈伤锋犯手。耆婆善别音响。也是认影迷头。且道第三度敲底毕竟生甚么处。良久云。泥牛入海无消耗。挂角𦏰羊不见踪。

　　如来一击少人知。直下分明更是谁。无限月光随水去。片云偏向故山归。(涂毒策)

　　老胡一击许谁知。大冶红炉片雪飞。青草冢间留不住。白云还望故山归。(瞎堂远)

　　世尊因黑齿梵志运神力以左右手擎合欢梧桐花两株献佛。世尊曰梵志。志应诺。世尊曰放下着。志放下左手一株。世尊又曰放下着。志放下右手一株。世尊又曰放下着。志曰我两手皆空更放下个甚么。世尊曰吾非教汝放舍其花。汝当放下。内六根。外六尘。中六识。无一可舍。是汝免生死处。志大悟。

　　径山琇云。大小世尊尚堕在识情数量。合吃二十棒。梵志虽然悟去。亦未出得情识数量。合吃二十棒。径山恁么批判。萧何制律。　栖霞成云。三界大师不合将闺阁中物般出。翻被梵志勘破。

　　两手擎来教放下。空身立地更疑猜。根尘识界无寻处。多谢春风烂熳开。(心闻贲)

　　截断千崖路。风前活计新。谁如席帽下。元是昔愁人。(无际派)

　　世尊因地布发掩泥献花于然灯佛。灯见布发处遂约退众。乃指地曰。此一方地宜建一梵刹。时贤于长者持标于指处插曰建梵刹已竟。诸天因散花赞曰庶子有大智矣。

　　博山来云。插草建精蓝。长者全身领荷。针芥相投。唧𠺕固然唧𠺕。要且旁观者哂。　宝寿方云。诸天散花赞叹。有利害无利害。　具足皓召众云。然灯指处玉转珠回。贤于插草虎步龙骧。于斯见得。古释迦不先。今弥勒不后。其或未然。蓦卓拄杖喝一喝。

　　一茎草上建精蓝。风卷蟭螟入海南。恶水泼来成第二。钝根错过问前三。(张无尽)

　　梵刹分明在地头。插标重建换人眸。雁飞不在秋江上。珍重时人莫浪求。(石奇云)

　　世尊从忉利天下时。四众八部俱往空界迎。有莲花色比丘尼作念曰。我是尼身必居大僧后。于是用神力变作转轮圣王千子围绕。最初见佛。佛才见乃诃曰。莲花色尼。汝何得越大僧见吾。汝虽见吾色身。且不见吾法身。须菩提岩中晏坐。却见吾法身。

　　荐福怀云。莲花色尼被热瞒则且置。还知瞿昙老汉性命在别人手里么。　位中符云。世尊二见不除。好与莲花色尼一状领过。法林音云。白岩是作家。

　　未动葭灰三尺雪。乾坤何处不阳春。千山鸟绝江深冻。不见寻花问柳人。(三峰藏)

　　世尊一日说大集经。敕一切狞恶鬼神悉皆集会。有不赴者四天王飞热铁轮追之。无有不顺佛敕者。惟一魔王谓世尊曰。瞿昙。我待一切众生成佛。尽众生界空。无有众生名字。我乃发菩提心。

　　天衣怀云。临危不变真大丈夫。作么生着得一转语与黄面老子出气。尽大地人无不爱佛。到者里何者是佛。何者是魔。良久云。欲识魔么开眼见明。欲识佛么合眼见暗。魔之与佛。以拄杖卓一下云。一时穿却鼻孔。　南堂静云。我若作世尊。即向他道。汝已发心竟。应当如是住。不然道汝唤什么作众生。拟开口与一热铁轮。　径山杲云。天衣老汉恁么批判。怎奈话作两橛。若向何者是佛何者是魔处休去。不妨使人疑着。却云开眼见明合眼见暗。郎当不少。又云。佛之与魔拄杖子一时穿却鼻孔。雪上加霜。妙喜却为黄面老子代一转语。待魔王道无有众生名字我乃发菩提心。祇向他道几乎错唤你作魔王。此语有两负门。检点得出。许你具衲僧眼。　东禅观云。怪哉。浅草拨着一个大虫。上门上户咬人火急。可惜当时放过。待他恁么道。祇消道个担板汉。非惟塞断咽㗋。亦乃教伊转动不得。虽然。相识满天下。知心能几人。　龙池传云。魔王是归依语不是归依语。　云门信云。魔王言中有响。护法已竟。　崇先奇云。我若见他恁么道。但云我不如汝。管取低首归降。何故。重赏之下必有勇夫。　补陀沃云。者魔王具什么眼。敢恁么道。　万寿朗云。当时魔王恁么道。便与一热铁轮。免他向净白地上躲身。还有为伊作主者么。拈拄杖云。看看。四天王飞热铁轮来也。以拄杖旋风打散。　宝寿波云。魔王世尊总合吃热铁轮有分。何故。赏则俱赏。罚则俱罚。

　　高眼从来不着尘。阿谁奴子共殷勤。严冬一片三江冻。万卉千葩遍地春。(三峰藏)

　　茹蕨首阳山。耻食周家粟。及闻水土恩。饿死受人辱。(大咸咸)

　　龙飞凤舞过青霄。遍界光腾瑞气高。劈破彩云风肃肃。月巢终不贵花梢。(普慈云)

　　世尊一日敕阿难。食时将至。汝入城持钵。难应诺。世尊曰。汝既持钵。当依七佛仪式。难问如何是七佛仪式。世尊召阿难。难应诺。世尊曰持钵去。

　　密庵杰云。大小世尊被阿难轻轻拶着。未免唤钟作瓮。

　　从前七佛仪式。庆喜何尝欠少。堪笑黄面瞿昙。无端打个之绕。(遁庵演)

　　世尊因比丘问。我于世尊法中。见处即有。证处未是。世尊当何所示。世尊曰。比丘某甲。当何所示是汝所问。

　　铁锤劈面掷。击破精灵窟。血溅梵天红。大地成狼藉。(独步裔)

　　闻说瞿塘春水高。今朝亲上峡中桡。木鹅倒岳倾湫下。几个长年解把篙。(三峰藏)

　　世尊一日升座。迦叶白椎曰世尊说法竟。世尊便下座。

　　芭蕉彻云。无孔笛遇毡拍板。

　　浮云不共此山齐。山蔼苍苍望转迷。晓月暂飞千树里。秋河隔在数峰西。(金山杰)

　　世尊一日升座默然而坐。阿难白椎曰。请世尊说法。世尊曰。会中有二比丘犯律行。我故不说法。阿难以他心通观是比丘。即时遣出。世尊还复默然。阿难又白。是二比丘今已遣出。世尊何不说法。世尊曰。我誓不为二乘声闻人说法。

　　南堂静云。前箭犹轻后箭深。　高峰妙云。世尊能挽千钧之弩。银山铁壁箭箭皆穿。阿难虽有隐身之术。殊不知髑髅后中箭。还有躲避得过底么。　一麟足云。世尊虽有罗龙陷虎之机。且无点铁成金之用。阿难却有六韬三略之谋。未免陷入八阵图里。仔细捡点。俱宜吃棒。

　　世尊因文殊起佛见法见。被世尊威神摄向二铁围山。

　　五云逢云。什么处是二铁围山。如今有人起佛见法见。五云与烹茶两碗。　白云端云。世尊当时无大人相。如今有起佛见法见者。承天终不敢动着他。何故。但得雪消去。自然春到来。　五祖演云。五祖则具大慈悲。遂拍手云。曼殊室利。不审今后更敢也无。良久乃自云。一度被蛇伤。怕见断井索。　千岩长云。不起佛见法见。还免得贬向二铁围山么。世尊也是怜儿不觉丑。　宝华忍云。瞿昙白云五祖虽云扶竖纲宗。要且未透末后句在。曹山者里若有起佛见法见。每人分半院与他。何故。一掌不浪鸣。两掌鸣掴掴。　开先金云。正恁么时。瞿昙还免得二铁围山么。咦。六月朔风吹大地。家家屋上砌严霜。　菩提珍云。世尊握阃外威权全提正令。若非文殊也大难承当。如今有人起佛见法见。龙池愿舍四大作禅床供养。　山容波云。文殊一翳在眼。世尊空花乱坠。贬向铁围则不无。还知瞿昙性命落在文殊手里么。　清波格云。文殊才起佛见法见。早已自入二铁围山。干他世尊甚事。

　　黑风海内浑身去。业浪堆中载得归。谁把一双清白眼。趁他蝴蝶乱飞飞。(绿雨蕉)

　　底事边关叛逆生。劳劳嚷嚷动刀兵。狼烟一扫归王化。四海何愁不太平。(嵩又启)

　　世尊于自恣日文殊三处过夏。迦叶欲白椎摈出。才拈椎乃见百千万亿文殊。尽其神力椎不能举。世尊曰。你拟摈那个文殊。迦叶无对。

　　昭觉勤云。可惜放过当时。待老汉道你拟摈那个文殊。便与一椎。看他作何合煞。　云居元云。一家有事百家忙。　保宁茂云。大小迦叶有头无尾。毕竟如何。西天令严。久立珍重。　高峰妙云。文殊知底迦叶不知。迦叶知底文殊不知。彼彼不知则且置。百千万亿文殊。毕竟那个是真文殊。　天宁琦云。迦叶太不丈夫。莫道百千万亿文殊。便是百千万亿世尊也下一椎。始见作家。不见道棒下无生忍。临机不见师。　鼓山贤云。文殊虽得便宜。怎奈转增丑态。何不默受摈出。教他迦叶三十年摸索不着。　慧云盛云。世尊虽善解交。怎奈遭人怪笑。何故。当断不断返招其乱。　宝峰弁云。尽谓迦叶把住要津。文殊十方坐断。宝峰看来。正是放过一着。复云。险。

　　千峰月淡楚江秋。衲子初开布袋头。闻道淮南米价贱。便随船子下扬州。(褚衲秀)

　　天高云净月弯弯。雨过秋空眼界宽。百亿文殊真妙体。分明祇在一毫端。(正堂辨)

　　锦衣公子游春惯。白首佳人懊恨多。彼富尚嫌千口少。自贫无奈一身何。(月庭忠)

　　移场三处逞风流。拈起椎来价满酬。潦倒瞿昙奸狡甚。摇唇鼓舌自啾啾。(法林音)

　　世尊因文殊门外立乃曰。文殊文殊何不入门来。文殊曰。我不见一法在门外。何以教我入门。

　　报慈遂征云。为复是门外语门内语。　沩山喆代云。吾不如汝。　黄龙新云。文殊恁么道。入得门入不得门。若入得门。冰消瓦解。　万峰藏云。总隔一片板。　崇先奇云。世尊门里出身不得。文殊身里出门不得。

　　世尊偕阿难行次。见一古佛塔。世尊便作礼。阿难问甚么人塔。世尊曰过去诸佛塔。曰过去诸佛是甚么人弟子。世尊曰是吾弟子。曰应当如是。

　　德山密云。过去是现在弟子。实有此理。　天童悟云。我若作阿难。待世尊云是我弟子。但问佛是甚么人弟子。拟开口。便作礼休去。　莲柎䇿云。阿难当时见道是吾弟子。何不便礼三拜。管教黄面老子置身无地。

　　世尊坐次。见二人舁猪过。乃问者个是甚么。曰。佛具一切智。猪子也不识。世尊曰。也须问过。

　　太阳玄云。不因世尊问。几乎忘却。　地藏恩云。老汉也是无端。节目上更生节目。忽被二人呵呵大笑。舁猪便行。一场懡㦬。　寿昌经云。君子有成人之美。　万峰藏云。舁向前过。世尊早堕了也。　资福侣云。利动君子。　绿雨蕉云。世尊大似勾贼破家。设使二人待问便打猪一棒云。何不抵对。世尊又如何折合。

　　舍筏怀兼济。逢耕更问津。却将未归意。说与欲行人。(木庵琼)

　　世尊因异学问诸法是常耶。世尊不对。曰诸法是无常耶。世尊亦不对。曰世尊具一切智何不对我。世尊曰汝之所问皆为戏论。

　　高峰妙云。异学有言若哑。世尊无语如雷。者里见得分明。正是增益戏论。何故。谛听谛听。　白光明云。异学两度问法已成戏论。世尊两度不答戏论犹多。

　　宗鉴法林卷一
卍新纂续藏经第 66 册 No. 1297 宗鉴法林


　　宗鉴法林卷二

　　集云堂　编

　　　　　迦释文佛

　　世尊于灵山会上拈花示众。众皆默然。惟迦叶破颜微笑。世尊曰。吾有正法眼藏。涅槃妙心。实相无相微妙法门。不立文字教外别传。付嘱摩诃迦叶。

　　白云端云。迦叶善观风云别气色。虽然。还觉顶门重么。　黄龙心云。直下穿过髑髅。已是换却眼睛。临危不在。悚人向甚处见释迦老子。　僧问灵山拈花意旨如何。云峰悦云一言既出驷马难追。迦叶微笑意旨如何。云口是祸门。　高峰妙云。世尊扶头。迦叶扶尾。直至如今抬举不起。莫有共着力者么。以两手作扶势云。也祇兀底。　狮林则云。要问黄面老子者两件物从甚处得来。拟开口。好与一喝。　平阳忞云。且道灵山有付嘱无付嘱。喝一喝云。千圣不知何处去。倚天长剑逼人寒。　云庵悦云。我若作饮光。见伊恁么道。便好再发一笑。看老汉又如何折合。　崇化能云。世尊拈花。怜儿不觉丑。迦叶微笑。刺脑入胶盆。

　　霜风刮地扫枯荄。谁觉东君令已回。惟有岭梅先漏泄。一枝独向雪中开。(佛慧泉)

　　饮光谁谓悟拈花。微笑依然隔海涯。黄面祇图传大事。赤眉终不打贫家。(祖印明)

　　古冢露枯骨。穷源逢断桥。一番新雨过。翠色满林梢。(白杨顺)

　　顶上铁枷三百斤。分明有理不容伸。默然鸡足峰前坐。犹把金襕诳后人。(尼无著持)

　　末后无端重漏泄。焦齿翁翁嚼生铁。玉鞭击碎月明珠。累及儿孙扬丑拙。(湛堂深)

　　八十婆婆未嫁人。柔肠百结向谁伸。而今趁得东君力。喜见眉间一点春。(香幢海)

　　化母无私似掌平。百花如锦正春深。寻常绣出鸳鸯看。今日和针度与人。(惟一润)

　　烽火一然万国忧。与君𢹂手上高楼。名姬暗笑勤王士。不见夫人在上头。(南庵依)

　　高髻云鬟宫㨾妆。春风一曲杜韦娘。司空见惯浑闲事。恼杀苏州刺史肠。(石公瑸)

　　君起早。臣起早。彤庭月落天将晓。金带趋朝对越时。御炉缥缈宫闱窈。午门人静月初升。殿阁一声鸣凤鸟。(骑声狮)

　　世尊因文殊至诸佛集处。诸佛各还。惟一女子入于三昧。殊曰云何此女子得近佛座而我不能。世尊曰汝但觉此女子而自问之。文殊绕女子三匝。鸣指一下。乃托至梵天。尽其神力而不能出。世尊曰。假使百千文殊亦出此女子定不得。下方过四十二恒河沙国土有罔明菩萨能出此女子定。须臾罔明从地涌出。世尊敕出。罔明乃鸣指一下。女子于是从定而出。

　　翠岩芝云。僧投寺里宿。贼打不防家。　五云逢云。不惟文殊不能出此定。祇恐如来也出此定不得。　翠岩真问僧。文殊因甚出不得。罔明因甚却出得。英邵武方其问时。以手捏其膝而去。真笑云卖匙箸汉未在。　天童觉云。若定若动。当人变弄。鸿毛轻而不轻。泰山重而不重。还知老瞿昙鼻孔在我手里么。　龙翔欣举公案了。拈拄杖云。一串穿却。南涧格云。本来一串。用穿作么。　理安问云。古今尽道女子出定。殊不知个个破家荡产。今日有三十棒要世尊吃。何故。不因渔父引。怎得见波涛。

　　拂拭瑶琴月下弹。调高雪曲和应难。五侯费尽平生志。从此诗书懒更看。(宝峰照)

　　坐拥群峰覆白云。莺啼深谷不知春。岩前花雨纷纷落。梦觉初回识故人。(石门易)

　　画得天然别。花间试展开。黄莺偷眼觑。不敢下枝来。(慈受深)

　　出得出不得。是定非正定。罔明与文殊。丧却穷性命。(径山杲)

　　一亩之地。三蛇九鼠。仔细看来。是何面㭰。(佛照光)

　　谁在画楼西。相逢笑语低。到家春色晚。花落鹧鸪啼。(雪庵瑾)

　　花落银床春烂熳。月沉金帐夜迢遥。虚堂寂寞无人共。祇把檀香尽意烧。(中峰本)

　　玉苑梁园玩早春。满林香艳醉游人。不禁帘外啼莺切。空使落花狼藉深。(理安问)

　　玄石一酲醉三年。妻儿抱首哭苍天。饶君题尽招魂赋。乐得安闲自在眠。文殊智。罔明贤。出入如何得话圆。春光不改东风面。惹得江南啼杜䳌。(三宜盂)

　　锦城丝管日纷纷。半入江风半入云。此曲祇应天上有。人间能得几回闻。(南庵依)

　　君在湘江头。妾在湘江尾。相思不相见。共饮湘江水。(抚松𡨂)

　　轮囷铁干漫梳风。岭外丹枫斗彩红。亦有幽思写不得。和烟和雨在云中。(法林音)

　　世尊示随色摩尼珠。问五方天王此珠作何色。时五方天王互说异色。世尊藏珠。复抬手曰。此珠作何色。天王曰佛手无珠何处有色。世尊曰。汝何迷倒之甚。吾将世珠示之。便强说有青黄赤白色。吾将真珠示之。便总不知。时五方天王悉皆契悟。

　　绿雨蕉云。大小世尊被五方天王换却眼睛也不知。

　　世尊在尼拘律树下坐次。二商人问世尊还见车过不。曰不见。还闻不。曰不闻。莫禅定不。曰不禅定。莫睡卧不。曰不睡卧。莫别去不。曰不别去。商人乃叹曰。善哉世尊觉而不见。遂献白㲲两段。

　　天童悟云。商人如是问。世尊如是答。甚处是商人见。世尊觉而不见处。　大愚鹏云。三界大师被商人推在三百丈烂泥坑里。至今起不得。

　　世尊昔至多子塔前命摩诃迦叶分座令坐。以僧伽黎围之。遂告曰。吾有正法眼藏。密付于汝。汝当护持。传授将来无令断绝。

　　僧问兴化。多子塔前共谈何事。化云。一人传实。万人传虚。

　　密传分半座。正好蓦面唾。不与么。且放过。子孙未免遭殃祸。(海印信)

　　于道无所证。方通万法路。或明或暗行。不慎亦不护。月来松色寒。云去青山露。今古天台桥。几人能得度。(投子青)

　　世尊临入涅槃。文殊请再转法轮。世尊咄曰。文殊。吾四十九年未曾说一字。请我再转法轮。是吾曾转法轮耶。

　　雪峰空云。世尊从文殊请不从文殊请。　友可玄云。相逢尽道休官好。林下何曾见一人。

　　末上何曾转法轮。祇今再转谩劳神。路行人不知天晓。犹把灵符执夜明。(北涧简)

　　老汉生平太脱空。将无作有诳盲聋。临期一语方真实。也是阇黎饭后钟。(别山智)

　　当阳据座已周遮。何事迎风更撒沙。囚口贼赃招尽了。清廉犹自向人夸。(法林音)

　　世尊于涅槃会上以手摩胸曰。汝等善观吾紫磨金色之身。瞻仰取足。勿令后悔。若谓吾灭度。非吾弟子。若谓吾不灭度。亦非吾弟子。时百万亿众悉皆契悟。

　　云峰悦云。然则膏肓之病不足以发药。云峰今日且作死马医。汝等诸人皮下还有血么。　东禅观云。众中若有个作者。才见伊以手摩胸。便出约住云。瞿昙。你者丑举止休拈出也。他若知非。决定缄口。免见百万亿众随邪倒见。　高峰妙云。老汉四十九年颠之倒之。横说竖说贵图末后殷勤。殊不知赚他百万亿众。至今堕在铁围山下无由解脱。　清化嶾云。当时山僧若在。但轻轻向世尊背上抚一下云。老不休心。非但令瞿昙满面惭惶。亦免百万人天杓卜听虚声。　崇先奇云。漆以坚自割。膏以明自焚。黄面瞿昙至死不变。强哉矫。

　　摩胸告众诳婴儿。怎奈身移步不移。接响承虚三千载。春风依旧草萋萋。(长灵卓)

　　风摇柳线波旬舞。雨邑花腮庆喜悲。黄面瞿昙何处去。令人到此祇攒眉。(无准范)

　　双林树下手摩胸。说有谈无念脱空。若谓瞿昙曾入灭。错教啼鸟笑春风。(虚舟度)

　　老倒瞿昙不识羞。临行犹自逞风流。摩胸示众归何处。啼鸟一声山更幽。(皖山凝)

　　世尊涅槃日。迦叶最后至。世尊乃于棺中露双趺示之。迦叶乃作礼。请如来以三昧火而自阇维。即时金棺从七宝床升举。绕俱尸罗城七匝却还本处。化火光三昧而自焚之。

　　城山洽云。黄面老子卖弄四十九年犹未足意。临末梢头又做出许多伎俩。真个不知死活。虽然如是。粉骨碎身未足酬。

　　未出王宫已涅槃。何须双足露金棺。致令迦叶双眉皱。庆喜门前倒刹竿。(佛鉴勤)

　　临行当休未肯休。双趺一出便难收。至今骨节连毛窍。暴露春风百草头。(虚堂愚)

　　周行七步犹成迹。椁示双趺岂易收。微雨洒花千点泪。淡烟笼竹一堆愁。(高峰妙)

　　开口已经遭打杀。临终又卖丑行藏。生平浩气难收拾。死到棺材也发狂。(灵机观)

　　世尊未离兜率已降王宫。未出母胎度人已毕。

　　天岳昼云。莫待是非来入耳。从前知己反为仇。　不退勇云。新罗国里火灼。吴越石人烧脚。志公抛却杖头剪刀。打倒天台国清寺里丰干住底墙壁。汾阳太子院里蓦然耸出一只匾㭰高邮野鸭。逢人便低头云师太师太。乃左右顾视云。玄沙去后无消息。红白枝枝不着华。

　　利刃有蜜不须䑛。蛊毒之家水莫尝。不䑛不尝俱不犯。端然衣锦自还乡。(大慧杲)

　　未离兜率降王宫。便就刀山入镬汤。等闲擒住白拈贼。满眼俱为败露赃。(瞎堂远)

　　肌骨当初赫赤穷。面皮今日厚千重。撩头搭尾应更点。赢赛阇黎斋后钟。(或庵体)

　　日出天欢喜。云生地起愁。如何人不老。得似水长流。(千岩长)

　　朱弦弹夜月。翠袖舞春风。祇者逍遥处。何人得与同。(恕中愠)

　　蜀魄千年尚怨谁。声声啼血向花枝。满山明月东风夜。正是愁人不寐时。(天岳昼)

　　者贴老鼠药。佳人恨吃着。吃着便成颠。不髼头定亦脚(汉关喻)

　　诸经

　　经首

　　[米-木+八]。

　　僧问地藏琛。以字不成八字不是。未审是甚么字。藏云看取下注脚。　古南门云。即[米-木+八]是注脚。

　　以字不是八不成。森罗万象此中明。直饶巧说千般妙。不是沤和不是经。(披云寂)

　　我佛金言义海深。开遮惟要悟真心。首标妙在当头劄。密使泥牛晓夜吟。(云居祐)

　　以字不成八字非。烁迦罗眼不能窥。一毛头上重拈出。忿怒那吒失却威。(径山杲)

　　鸟迹半露苍苔。蝌蚪并游春水。若不信受奉行。未免即从座起。(石[(工*几)/石]明)

　　不向经题识本真。纸堆讨甚法王身。未开梵箧承当去。免作循行数墨人。(绝岸湘)

　　以字不成八不是。春风拂槛花犹睡。王孙何处未归来。芳草萋萋愁满地。(觉浪盛)

　　以字不成。八字不就。乍看是岂。细读如豆。不若两宜。剜衿续袖。[○@(人*人)]。(三宜盂)

　　由来种树为乘凉。树长犹嫌暗客牕。尽力推开推不去。令人千古费商量。(且䂐讷)

　　苍颉难造。罗什难译。牟尼拈出。自先不识。(僧颖实)

　　楞严

　　阿难自行乞食次。

　　乞食原无一定方。若为非意问檀郎。慈伤月面袈裟客。情溺山眉窈窕娘。娇许镜分花避笑。艳留钗比玉惭香。若非鹦鹉将人唤。肯信温柔是梦乡。(自求膺)

　　楞严。佛告阿难。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。

　　博山来云。尽大地是个释迦。阿难𡎺着释迦鼻孔。尽大地是个阿难。释迦裂破阿难胸襟。且道向甚么处见。甚么处不见。者里着得一只眼。黄面老子非但瞒人亦乃自瞒。　妙伟俊云。世尊此语有两负门。若检点得出。一对鸯鸳池边独立。检点不出。一双孤雁扑地高飞。

　　全象全牛意不殊。从来作者共名模。如今要见瞿昙老。刹刹尘尘在半途。(雪窦显)

　　堂前露柱久怀胎。产下孩儿颇俊哉。未解语言先作赋。一操直取状元来。(白云端)

　　说离百非存规则。言无一法尚筌罤。毗耶默默曾缄口。摩竭寥寥正掩扉。(佛鉴勤)

　　初学卖花日。娇羞掩齿牙。及至容颜老。脱然无可遮。却笑白云空自散。不知明月落谁家。(崇觉空)

　　沧海沥干。太虚充满。衲僧鼻孔长。古佛舌头短。珠丝度九曲。玉玑才一转。直下相逢不识渠。始信斯人不合伴。(宏智觉)

　　隔林仿佛闻机杼。知有人家在翠微。及至入门亲见了。元来直是小儿嘻。(简堂机)

　　石润非玉。水丽非金。大禹决而西溯。卞和泣而陆沉。美兮渺兮。错古砻今。(虚堂愚)

　　愁肠百结事难别。哑子吃苦向谁说。有语祇可诉东风。相如怎解中心结。(湛然澄)

　　瓮牖绳枢甿隶家。揭竿斩木枉喧哗。要知紫盖云屯者。一剑能诛白帝蛇。(灵润机)

　　楞严。佛敕文殊将咒往护。

　　休寻贝叶及桦皮。文彩随形即污伊。顶法岂常情测度。咒心须大智传持。红炉那许留春雪。黑沼空悲染素丝。会得它山皆故里。纵横有路自超岐。(自求膺)

　　楞严。佛谓阿难若能转物即同如来。

　　若能转物即如来。春暖山花处处开。自有一双穷相手。不曾容易舞三台。(白云端)

　　雨色和烟匝四维。眼皮未绽若为窥。等闲觑破金刚际。坦荡无因役路岐。(或庵体)

　　他人住处我不住。他人行处我不行。不是与人难共住。大都缁素要分明。(此山应)

　　尧之垂衣。禹之行水。轮扁斫而手美。纪昌射而利矢。能其能。所其所。人兮物兮。孰此孰彼。(德微昱)

　　田里青螺皮作骨。阶前红苋叶为花。𧑀蛣身腹无非蟹。水母眼睛全是虾。(断流渡)

　　楞严。见见之时。见非是见。见犹离见。见不能及。

　　能仁圭云。落花有意随流水。流水无心恋落花。　寒松操云。世祖功臣三十六。云台争似钓台高。　妙伟俊云。世尊一似小儿吃李。忙向赤边咬。忽然咬破指头。直得血溅梵天。

　　没弦琴上无私曲。一度弹来转辘辘。断岩流水少知音。六六不成三十六。(妙峰善)

　　瘦藤拄到风烟上。乞与游人眼界宽。不知眼界宽多少。白鸟去尽青天还。(朴翁铦)

　　雨洗淡红桃萼嫩。风摇浅碧柳丝轻。白云影里怪石露。绿水光中古木清。(潜庵光)

　　海底波斯失却金。双盲婆子草中寻。夜深摸得松毛刺。走遍东村叫卖针。(天如则)

　　骜山艳艳乐从游。尽夜风光映碧流。月落更残天际晓。醉扶公子上高楼。(印山先)

　　一片潮声下石头。江亭送别使人愁。可怜垂柳丝千尺。似为春江绾去舟。(灵润机)

　　楞严。七处征心。

　　七处征心款便成。推穷寻逐案分明。都缘家贼难防避。拨乱乾坤见太平。(卍庵颜)

　　吹糠着米。翻成特地。不因一事。不长一智。(北涧简)

　　七处征他天外天。毫光直射阿难肩。瞿昙忒杀怜儿切。逼得鲇鱼上竹竿。(绝岸湘)

　　沧溟吸尽露珊瑚。直取骊龙颔下珠。三十余年寻海藏。不知身在宝山居。(玉笈干)

　　楞严。八还辨见。

　　明暗色空不可还。不可还者绝跻攀。夹截虚空成畔岸。一重水隔一重山。(卍庵颜)

　　楞严。阿难大众获本妙心。

　　东西南北捉虚空。海角天涯信不通。力尽神疲无处觅。万年松在祝融峰。(卍庵颜)

　　适我昔所愿。今者已满足。是玉也大奇。祇恐不是玉。(北涧简)

　　楞严。妙性圆明离诸名相。

　　侣岩荷云。妙性岂不是名。圆明岂不是相。作么生说个离诸名相底道理。

　　一钱为本万钱利。富而不足贫有余。换骨夺胎些子药。输他潘阆倒骑驴。(卍庵颜)

　　金盘不可动。辘辘转难住。停待良久间。圆明湛如露。(北涧简)

　　子丑寅卯。丙丁甲乙。小尽廿九。大尽三十。海神知贵不知价。留与人间光照夜。(牧云门)

　　楞严。诸可还者自然非汝。不汝还者非汝而谁。

　　能仁圭云。常恨春归无觅处。不知转入此中来。喝一喝云。三十年后莫道能仁教坏人家儿女。　寒松操云。本欲逃名山里住。住山名反出人间。

　　还还还后更无还。一个闲人天地间。昨夜大虫遭虎咬。皮毛落尽体元斑。(绝岸湘)

　　日暖风和景更奇。华华草草露全机。荼䕷一阵香风起。引得游蜂到处飞。(心闻贲)

　　不汝还者复是谁。残红流在钓鱼矶。日斜风定无人扫。燕子衔来水际飞。(天目礼)

　　梧桐叶落正三秋。雁羽翩翩去自由。漠漠楚天飞不到。且随寒月宿汀洲。(伊庵彦)

　　日永烟消古殿凉。太平无事酒旗香。放牛归马知谁力。恬憺风规有一腔。(证心修)

　　故国飘零事已非。烟波江上月明归。酣歌惊起沙汀雁。尽向芦花深处飞。(师瞿济)

　　孤舟闲系汨罗湾。终日沉沉烟雨攒。天际晓风吹散后。霜眉独对水晶盘。(越德祖)

　　楞严。六解一亡。

　　根尘缚脱本同源。一处休复六用捐。手把一条红断贯。娘生鼻孔一时穿。(卍庵颜)

　　六用无功信不通。一时分付与春风。篆烟一缕闲清昼。百鸟不来花自红。(北涧简)

　　楞严。阿难大众复白佛言。若此妙明真净妙心本来遍圆如是。乃至大地草木蠕动含灵本元真如即是如来成佛真体。佛体真实。云何复有地狱饿鬼畜生。

　　双剑峰前古寺基。天尊元是一牟尼。时难祇得同香火。莫听闲人说是非。(卍庵颜)

　　三蛇九鼠。一亩之地。竿木随身。逢场作戏。(北涧简)

　　楞严。汝但弃其生灭守于真常。常光现前。根尘识心自然销落。

　　灵岩储喝一喝云。黄面老子和麸粜面。二千年来罕人酬价。天宁既开者个行户。难教客货久滞。今朝一时摊向人前。知时达变者便请满载而去。其或迟钝。卓拄杖云。早晚行情不定。莫言不道。

　　楞严。若以能推底是汝心则是认贼为子。

　　修山主别云。若能推底不是汝心。则是认子为贼。　天童觉云。如今推也。是子是贼。买帽相头。食鱼去骨。　宝寿新云。世尊祇知其一不知其二。龙济祇知其二不知其一。者里则不然。能推底是心也得。不是心也得。何故。朝朝正月半。夜夜是元宵。

　　楞严。当知虚空生汝心内。犹如片云点太清里。况诸世界在虚空耶。汝等一人发真归元。此十方空悉皆消殒。

　　五祖演云。一人发真归元。十方虚空触着磕着。　昭觉勤云。一人发真归元。十方虚空锦上添华。　洞山度云。一人发真归元。十方虚空八字打开。乃展两手。

　　一人发真归元。十方虚空消殒。试问杨岐栗蓬何似云门胡饼(尼无著持)

　　瞌睡茫茫困思来。吃碗浓茶便眼开。四海五湖皇化里。更无一物是尘埃。(朴翁铦)

　　曾伴溪云归晚色。犹陪落日泛秋声。世间无限丹青手。一段伤心画不成。(觉浪盛)

　　握即成拳。开即成掌。片云太清。不离旧㨾。开发群蒙。俯提弱丧。南海波斯入大唐。眉毛祇在眼睛上。(牧云门)

　　摩月干霄势莫凌。春来写碧浴波心。平田庄上憧憧客。推倒方知路不平。(观涛奇)

　　楞严。知见立知即无明本。知见无见斯即涅槃。无漏真净。云何是中更容他物。

　　道场如云。释迦老子和身放倒。后代儿孙如何接续。要会么。通玄不是人间世。满目青山何处寻。

　　明眼人前三尺暗。宾中无主主中宾。夜叉拈起吉撩棒。打落松梢月一轮。(天如则)

　　楞严。䟦陀婆罗入浴忽悟水因。

　　了事衲僧消一个。长连床上展脚卧。梦中曾说悟圆通。香水洗来蓦面唾。(雪窦显)

　　洗尘触体两空寂。妙证密圆超见思。白璧无瑕空受玷。圆通会里受涂糊。(涂毒策)

　　楞严。佛言。富楼那。如汝所言清净本然。云何忽生山河大地。汝常不闻如来宣说性觉妙明本觉明妙。

　　清净本然遍法界。山河大地即皆现。性觉妙明认影明。眼耳便随身色转。(卍庵颜)

　　弥满清净。中不容他。山河大地。万象森罗。(北涧简)

　　楞严。观世音菩萨成三十二应身。获十四无畏法。

　　良哉观世音。旋闻与声脱。犬吠驴鸣休不休。世出世间活鱍鱍。(瞎堂远)

　　三十二应不思议。十四无畏如流水。男子身中入定时。女子身中从定起。(卍庵颜)

　　趁队选圆通。无端立下风。当时供死款。错说在闻中。(北涧简)

　　楞严。佛言。阿难。此等众生不识本心。受此轮𢌞经无量劫。不得真净。皆由随顺杀盗淫故。反此三种又则出生无杀盗淫。有名鬼伦无名天趣。有无相倾起轮𢌞性。

　　七处精研一妄心。更随三业杀盗淫。身心不是闲家具。前箭犹轻后箭深。(卍庵颜)

　　客舍并州已十霜。归心日夜忆咸阳。无端又渡桑干水。却望并州是故乡。(北涧简)

　　楞严。无令心魔自起深孽。

　　瞿昙彻底老婆心。见明色发理难任。入乡随俗那伽定。佛魔到此尽平沉。(卍庵颜)

　　挽弓须挽强。用枪须用长。射人须射马。擒贼先擒王。(北涧简)

　　圆觉

　　如是我闻。一时婆伽婆入于神通大光明藏三昧正受。一切如来光严住持。是诸众生清净觉地。身心寂灭平等本际。圆满十方不二随顺。

　　东西南北水茫茫。无角铁牛入海藏。千眼大悲寻不见。倒骑佛殿入僧堂。(冶父川)

　　圆觉。于不二境现诸净土。与大菩萨摩诃萨十万人俱。

　　明镜当台照不差。短长好丑尽归家。山河大地浑如故。不妨随处玩烟霞。(冶父川)

　　圆觉。非幻不灭。

　　不属内外与中间。才落思惟入魔境。大丈夫儿不自欺。翻身坐断毗卢顶。(月林观)

　　圆觉。修多罗教如标月指。

　　方便门。指头月。誵讹因底多甄别。冷光霭霭登清途。匝地茫茫寻旧穴。指看画处眼中屑。到此何须更饶舌。(育王达)

　　圆觉。一切障碍即究竟觉。

　　枯树云充叶。凋梅雪作花。击桐成木响。蘸雪吃冬瓜。长天秋水。孤鹜落霞。(雪堂行)

　　早朝心闷三杯酒。午后头昏一碗茶。入夜脱衣伸脚睡。五更走起眼眯𥉵。(或庵体)

　　爱恶胸头荡没尘。牛溲马渤等皆珍。黄金不必呼为贵。阿魏何妨世有真。(介庵进)

　　圆觉。有我爱者亦爱涅槃。伏我爱根为涅槃相。

　　黑山鬼窟至幽阴。认得顽空尽力寻。何似天窗饶一拨。顿令大地作黄金。

　　一锤打破精灵窟。顿令虚空露出骨。说甚骑牛李老君。其中恍恍与惚惚。(灵润机)

　　圆觉。弃爱乐舍还滋爱本。便现有为。增上善果皆轮𢌞故。不成圣道。

　　傀儡牵丝舞柘枝。百般俊俏百般宜。自从舞罢青丝断。堪笑渠侬撒手归。

　　圆觉。居一切时不起妄念。于诸妄心亦不息灭。住妄想境不加了知。于无了知不辨真实。

　　天宁琦云。若然者。道有也得道无也得。向上也得向下也得。得也得不得也得。数片白云笼古寺。一条绿水绕青山。　报恩秀云。居一切时不起妄念不。于诸妄心亦不息灭不。住妄想境不加了知不。于无了知不辨真实不。圭峰科此一段。谓之忘心顿证。又名忘心入觉。万松四个不字。且道合属那一科。　博山来云。四个不字是杀人刀。是活人剑。点铁成金旋天转地。万松门下卓卓全该。若是绝学沙门。更须从头删过。吽。　万仞壁云。释迦老子横身跶倒。直至上无冲天之志。下无入地之谋。若有人救得。敢保脚下烟生。若救不得。但知随例餐䭔子。也得三文买草鞋。　玉笈干云。生处好讨钱。熟处好过年。

　　黄花烂烂。翠竹珊珊。江南地暖。塞北天寒。游人去后无消息。留得云山到老看。(晦堂心)

　　举手攀南斗。翻身倚北辰。出头天外看。谁是我般人。(鼓山圭)

　　荷叶团团团似镜。菱角尖尖尖似锥。风吹柳絮毛毬走。雨打梨花蛱蝶飞。(径山杲)

　　和烟钓月是生涯。古䇿风高未足夸。款乃一声天地阔。祖师何处渡流沙。(或庵体)

　　猢狲吃毛虫。乌狗上佛殿。大地雪漫漫。澄江净如练。(圆极岑)

　　生铁铸牛头。牵犁还拽耙。智者笑忻忻。愚者惊怪差。古往今来几百年。更向鬼门重贴卦。(密庵杰)

　　庭前栽莴苣。莴苣生火箸。火箸开莲花。莲花结木瓜。木瓜才劈破。撒出白油麻参。(㑃堂仁)

　　身世悠悠不系舟。得随流处且随流。今朝有酒今朝醉。明日无钱明日愁。(石庵玿)

　　春眠不觉晓。处处闻啼鸟。夜来风雨声。花落知多少。(朴翁铦)

　　春生夏长。澹饭粗茶。鱼投浊水。彩奔龊家。(无准范)

　　火不待日而热。风不待月而凉。渴来饮水。困来上床。凫足自短。鹤胫自长。谁在原西寺。钟声送夕阳。(古南门)

　　草鞋踏遍江南雪。归看庐山石上云。却笑间身犹未老。寻梅几度出松门。(弘觉忞)

　　伯劳西去雁东来。李白桃红岁岁开。万事无过随分好。人生何用苦安排。(竺庵成)

　　茅庵隐隐傍溪边。拨雾移芝种石田。转步看花花欲醉。流莺不觉落窗前。(济水洸)

　　早识郎君本是俦。灯前月下且风流。好风流。看取朱衣暗点头。(玉笈干)

　　黄梅时节家家雨。春草池塘处处蛙。白鹭下田千点雪。黄鹂上树一枝花。(抚松𡨂)

　　圆觉。以大圆觉为我伽蓝。

　　佛铠坚云。净裸裸。曲不藏直。赤洒洒。坐断威音。更有一句不可道破。

　　毫发不留。纵横自由。阃外乾坤廓落。大方无外优游。明明祖师意。明明百草头。褫破狐疑网。截断爱河流。纵有回天力。争如直下休。四衢道中净裸裸。放出沩山水牯牛。(圆悟勤)

　　圆觉。恒作是念。我今此身四大和合。发毛爪齿等皆归地。涕唾脓血等皆归水。暖气归火。动转归风。四大各离。今者妄身当在何处。

　　今者妄身当在何。不应𦦨水更寻波。狂心误认鉴中影。岂异迷头演若多。(本觉一)

　　茨菇叶烂别西湾。莲子华开尚未还。妾梦不离江上水。人传夫在凤凰山。(于集成)

　　宗鉴法林卷二
卍新纂续藏经第 66 册 No. 1297 宗鉴法林


　　宗鉴法林卷三

　　集云堂　编

　　　　诸经

　　法华

　　佛放眉间白毫相光。照东方万八千世界。

　　蛮奴赤脚上皇州。卖尽珍奇跨白牛。贪看市朝人作市。又随歌舞上官楼。多意气。好风流。月冷珠帘挂玉钩。分明忘却来时路。百尺竿头辊绣毬。(圆极岑)

　　法华。止止不须说。我法妙难思。诸增上慢者。闻必不敬信。

　　天宁琦云。说了也止得么。黄面老人分疏不下。卓拄杖云。有时拈在千峰顶。划断天云不放高。　虎角焸画○相举起云。世尊。我以异方便。助显第一义。免使者老子自生疑惑。　妙伟俊云。世尊五戒不持。将常住物掩为己有。

　　春满皇都月满阶。婆心痛切为谁哀。儿孙自有儿孙福。何必将金掘窌埋。(默庵慧)

　　法华。假使满世间。皆如舍利弗。尽思共度量。不能测佛智。

　　五祖演云。寻常衲僧家。高揖释迦不拜弥勒。是会佛智。不会佛智。众中有则有。祇是藏牙伏爪。太平有个见处。不惜眉毛举向诸人。待有人问随口便答。　破庵先云。毕竟如何是佛智。乃颂。

　　雪子落纷纷。乌盆变白盆。忽然日头出。依旧是乌盆。

　　东廊壁洞竟无遮。百衲花针补绮纱。掩在风前人不识。细看还是破袈裟。(树南祚)

　　法华。譬如长者有一大宅。于后宅舍忽然火起。

　　胡蜂休恋旧时窠。五百郎君不奈何。欲火逼来无走路。痴心要上白牛车。门前羊鹿权为喻。室内啀喍总是讹。熢㶿臭烟相恼处。出身不用动干戈。(冶父川)

　　法华。此经开方便门。示真实相。深固幽远无人能到。

　　谩言幽远涉途程。到者方知不夜城。鼓角声寒莲漏永。佛灯犹作向来明。(圆极岑)

　　法华。是法住法位。世间相常住。

　　云门云。释迦老子甚处去也。　法林音云。人说跛脚老。单单祇一橛。果然。

　　犬子便吠贼。牛子便牵犁。衲僧若恁么。未曾摸着皮。(杨岐会)

　　世间相常住。黄莺啼绿树。真个可怜生。动着便飞去。(朴翁铦)

　　茨菰叶烂别西湾。莲子花开尚未还。妾梦不离江上水。人传郎在凤凰山。(祖翁锐)

　　法华。若人散乱心入于塔庙中。一称南无佛皆已成佛道。

　　平阳忞举偈毕云。且道以何为验。良久云。片叶飘庭际。西风万里秋。

　　一㨾花蹊一㨾红。千株桃李万株秾。何人识得春风面。五色芳菲处处逢。(远庵僼)

　　法华。授记品。

　　祖翁田地旧皇都。且莫从人向外图。空劫国名何处起。威音佛号是谁呼。溪山在在虽云异。云月家家岂有殊。宁可无鞋赤脚走。丈夫岂肯受涂糊。(百愚斯)

　　法华。是法非思量分别之所能解。

　　一朝起来七件事。柴米油盐酱酢茶。有人识得其中主。不用天涯问作家。(竺庵成)

　　法华。十方佛土中。惟有一乘法。无二亦无三。除佛方便说。

　　憨休干云。如何是方便说。寒夜凝朝露。晴天散夕霞。

　　法华。大通智胜佛。十劫坐道场。佛法不现前。不得成佛道。

　　三际断时凡圣尽。十身圆处刹尘周。无私应物随高下。抹过僧祇大劫修。(保宁勇)

　　燕坐道场经十劫。一一从头俱漏泄。世间多少守株人。掉棒拟打天边月。(径山杲)

　　太平时代不谈兵。路不赍粮户不扃。十劫坐来成底事。平生肝胆一时倾。(道场融)

　　劫初铸就毗卢印。古篆雕虫尚宛然。堪笑堪悲人不识。却嫌字画不完全。(环溪一)

　　穴处巢居太古风。鱼潜水底鸟翔空。一腔朴素浑无象。云卷星攒文自工。又安容乎窍凿混沌。脂粉鸿蒙。(湛然澄)

　　端妍娇面露些些。因甚还将衫袖遮。疑杀古今人无数。半思半恨满天涯。(圣可玉)

　　法华。如来如实知见三界之相。无有生死若退若出。亦无在世及灭度者。非实非虚非如非异。不如三界见于三界。如斯之事。如来明见无有错谬。

　　岣嵝峰头神禹碑。字青石赤形模奇。无目仙人才一见。便应抚掌笑嘻嘻。云暗苍龙化葛陂。(圆极岑)

　　火虐风饕水渍根。石边尚有旧苔痕。化工肯未随寒暑。又捻清香为返魂。(闲极云)

　　法华。普门品。咒诅诸毒药。所欲害身者。念彼观音力。还著于本人。

　　东坡别云。念彼观音力。两家都没事。法眼益因阅至此。乃颂云。咒诅毒药。形杀之逆。眼耳若通。本人何失。

　　法华。若有众生闻是观世音菩萨品者。当知是人功德不少。

　　观音门普普门收。才着襕衫便不羞。昨夜猿啼新岭上。今朝鹤唳古溪头。恶风飘堕𢌞光息。欲火焚烧当处休。璎珞受来都不用。平生活计冷湫湫。(冶父川)

　　文殊般若

　　清净行者不入涅槃。破戒比丘不入地狱。

　　僧问洞山全意旨如何。全云。度尽无遗影。还他越涅槃。　理安问拈拄杖云。清净行者不入涅槃。破戒比丘不入地狱。卓一下云。曼殊大士来也。靠杖云。断岸孤舟。　天岳昼云。我为你作个方便。譬如有人自不欲屙。却要走出占人坑厕。你道还好笑么。若向者里辨得。我也许你向衲僧门下识得些子臭气。

　　养就家栏水牯牛。自归自去有来由。而今稳卧深云里。秦不管兮汉不收。(祖印明)

　　壁上安灯盏。堂前置酒台。闷来打三盏。何处得愁来。(径山杲)

　　清净行者不涅槃。破戒比丘无地狱。天台相接到西川。总是自家亲眷属。(照堂一)

　　夜来村饮归。健到三四五。摩挲青莓苔。莫瞋惊着汝。(自得晖)

　　陪钱弄傀儡。拌命打秋千。浑家无眼见。掩面哭苍天。(或庵体)

　　国有定乱剑。家无白泽图。神仙张果老。踏破药葫芦。(朴翁铦)

　　清净行者清净。破戒比丘破戒。各自安怗家邦。切忌放贼过界。(退庵奇)

　　涅槃地狱本无差。祇为从前被眼遮。三脚瞎驴才𨁝跳。镬汤炉炭即吾家。(高峰妙)

　　常拌白日寻花巷。尽把黄金作酒钱。反着襕衫高拍掌。大家齐唱太平年。(楚石琦)

　　一叶翩翩不系船。夜深月落正堪眠。芦花两岸无余影。白鹭飞来破晓烟。(即念现)

　　维摩

　　因须菩提持钵入维摩舍乞食。时摩诘取钵盛饭谓言。汝能于食等者诸法亦等。诸法等者于食亦等。如是行乞乃可取食。乃至彼外道六师是汝之师。因其出家。彼师所堕汝亦随堕。乃可取食。入诸邪见不到彼岸。住于八难不得无难。同于烦恼离清净法。汝得无诤三昧。一切众生亦得是定。其施汝者不名福田。供养汝者堕三恶道。为与众魔共一手作。同诸劳侣。汝与众魔及诸尘劳等无有异。于一切众生而有怨心。谤诸佛。毁于法。不入众数。终不得灭度。汝若如是乃可取食。须菩提闻此茫然。不知以何答。置钵欲出。

　　宝峰清云。义出丰年还他摩诘。其奈须菩提贪观天上失却手桡。致令食到口边被人夺却。　广胤标云。掩驰说之口。夺纷争之辩。莫之敢逆者贵乎明断。尊者当时何不取一抟食。待伊恁么道。直下塞却渠口。免得者汉向葛藤窠里着倒。虽然于今看来。亦似冷地输他先一着。分明笑倒老空生。　林友卉云。尽谓须菩提不能倒拈蝎尾逆捋虎须。致令食到口边被人夺却。殊不知尊者置钵欲去。不是好心。

　　无边无际休斟酌。潮去潮来本自平。清浊浅深并苦澹。一般滋味迥分明。(保宁勇)

　　邪见归依外道师。与师同堕复何疑。凭君满钵盛香饭。午日亭亭腹正饥。(张无尽)

　　入林不动草。入水不动波。镬汤无冷处。合眼跳黄河。(鼓山圭)

　　独坐许谁知。青山对落晖。花须连夜发。不待晓风吹。(径山杲)

　　白日街头独自行。夜间屋里独自卧。山高不碍白云飞。竹密不妨流水过。(照堂一)

　　维摩。智度菩萨母。容受一切法而无分别相。

　　一切法离分别相。依前诸相自如如。春风景里乾坤大。无限江山开画图。(仰山钦)

　　维摩。示疾毗耶。佛敕文殊往问。殊曰。彼上人者难为酬对。深达实相善说法要。辨才无滞智慧无碍。一切菩萨法式悉知。诸佛秘藏无不得入。降伏众魔游戏神通。智慧方便皆已得度。虽然。当承佛旨诣彼问疾。

　　沩山果云。居士门高。可谓壁立万仞水泄不通。拟心则差动念则隔。不拟不动落在无事界中。作么生入。良久云。退后退后。

　　冷坐毗耶城。百病一时发。不得文殊来。几乎无合煞。(径山杲)

　　示疾毗耶方丈。文殊亦难近傍。看来无药可医。祇是忌口为上。(浙翁琰)

　　诈病从来不可医。文殊特为下针锥。事褫一喙长三尺。问着依前似鼓椎。(无准范)

　　手提拂子坐胡床。眼似流星𩯭似霜。终日无言长示疾。却将好肉剜成疮。(率庵琮)

　　皱断娘生八字眉。者些病痛有谁知。文殊针出膏肓穴。也是将为死马医。(仲宣琈)

　　丈室端居错用心。那堪独树不成林。焉知病在膏肓里。却被文殊下一针。(笑翁堪)

　　维摩。文殊师利。从无住本立一切法。

　　伊庵权云。眼里藏针。耳中出气。

　　自小从来不脱空。掘翻海底种青松。街头撞见李三黑。你自西兮我自东。(济水洸)

　　无欠无余无必无固。法法圆融头头显露。无住为本兮妙叶难量。立一切法兮沙界罔措。咄咄。好鸟不栖无影树。(竹浪□)

　　维摩。不断烦恼而入涅槃。

　　朝生暮死千万遍。一日几回相见面。展阵开旗放出来。一指动时客戏见。(白云端)

　　维摩。三十二菩萨各说竟。文殊曰。我于一切法无言无说无示无识。离诸问答。是为入不二法门。殊又问维摩。摩默然。殊叹曰。乃至无有语言文字是真入不二法门。

　　保福展云。维摩一默未出化门。又云。大小维摩被文殊一坐。至今起不得。报恩秀云。要起有甚么难。便掌。　雪窦显举文殊语毕。维摩道甚么。良久云。勘破了也。　琅瑘觉云。文殊赞善。也是杓卜听虚声。维摩默然。汝等不得赞龟打瓦。　大沩智云。不二法门是默然不是默然。若是。文殊则为剩语。不是。维摩一场虚设。　报恩秀云。横身为众不免祸出私门。那堪文殊点破已露瑕玼。直饶天童道现居俗尘而无俗气。也是掩鼻偷香。　磬山修云。语默上摸索有甚交涉。若向众菩萨未启口处识得根源。方知说即是默。默即是说。众菩萨未曾说一字。老维摩其声如雷。会么。龙象蹴踏。非驴所堪。　博山来云。明修栈道暗度陈仓。若以语默商量。何异钵盂安足。二大士虽别。涂脂傅粉水泄不通。以不二法门较之尚远在。　瀛山訚云。不二法门。文殊尽其神力捶击不开。争奈保福犹嫌未出化门。为甚如此。祖关无险易。玄路有高低。　天目灏云。维摩若不得文殊。几乎病杀。

　　维摩大士去何从。千古令人望莫穷。不二法门休更问。夜来明月上高峰。(明觉显)

　　虚空鸟迹谩追寻。幽鸟投声又报春。若识东西无异路。净名一室不平沉。(慈明圆)

　　一个两个百千万。屈指寻文数不办。暂时放在暗窗前。明日与君重打算。(白云端)

　　言言言兮飘风洒雪。默默默兮雷轰电掣。藕丝孔里骑大鹏。等闲挨落天边月。(懒庵需)

　　曼殊问疾老毗耶。不二门开看作家。珉表粹中谁赏鉴。忘前失后莫咨嗟。区区投璞兮楚国膑士。璨璨报珠兮隋庭断蛇。休点破。绝玼瑕。俗气浑无却较些。(宏智觉)

　　深入不二门。巧尽反成拙。一默定千差。常说炽然说。说拙万古清风寒彻骨。(松源岳)

　　有无语默谩徒劳。居士何曾动一毫。世祖功臣三十六。云台争似钓台高。(别峰印)

　　夜行侵早尽贪程。共听鸡声到五更。忽觉投明天自晓。各安生理乐欣欣。(南涧问)

　　渔人有睡时。蚕妇无闲日。三九夜寒天。朔风吹水立。(节岩琇)

　　维摩。佛以一音演说法。或有怖畏或断疑。

　　或有怖畏或断疑。双明一句绝针锥。于斯切莫生欣厌。觌面还须眼似眉。(禾山方)

　　维摩。观身实相观佛亦然。

　　眼空四海恣纵横。鼻孔撩天信脚行。拏得电光为火把。却来日午打三更。(或庵体)

　　四大将无来作有。一身以己去方人。曾闻打水鱼头痛。我佛原来共一真。(古南门)

　　金刚

　　世尊食时。着衣持钵入舍卫城乞食。于其城中次第乞已。还至本处。收衣钵洗足已。敷座而坐。须菩提言。希有世尊。

　　食讫跏趺坐石床。斗闲闲气烛天光。几多业识茫茫者。衲被蒙头在醉乡。(水庵一)

　　卫城乞食沿门处。祇苑收衣洗足时。善现无端赞希有。斯文安得是如斯。(宝叶源)

　　金刚。应如是住。如是降伏其心。

　　希有希有佛。妙理极泥洹。云何降伏住。降伏信为难。二仪法中妙。三乘教喻宽。善哉今谛听。六贼免遮拦。(傅大士)

　　七手八脚。神头鬼面。棒打不开。刀割不断。阎浮跳踯几千回。头头不离空王殿。(冶父川)

　　截断从教来滚滚。随流未必去滔滔。青山长锁欲飞势。沧海合知来处高。(心闻贲)

　　金刚。凡所有相皆是虚妄。若见诸相非相即见如来。

　　法眼益别云。若见诸相非相即不见如来。　宝华忍云。大小世尊抱桥柱洗澡。不肖则不然。若见诸相非相。即见诸相。虽然。要见如来即易。见诸相则难。　妙伟俊云。大小宝华只解草鞋里𨁝跳。要见诸相非相。更参三十年。

　　有相有求皆是妄。无形无相堕偏枯。堂堂密密何曾闲。一道寒光烁太虚。(冶父川)

　　映林映日一般红。吹落吹开总是风。可惜撷芳人不见。一时分付与游蜂。(心闻贲)

　　金刚。一切贤圣皆以无为法而有差别。

　　千严长云。世尊有两个舌头。无明祇有一个舌头。一切贤圣皆以无为而无差别。

　　一金成万器。皆由匠者智。何必毗耶城。人人说不二。(觉海元)

　　仁者见之谓之仁。智者见之谓之智。寒时向火。热时乘凉。健即经行。困即打睡。仰面看天。开口取气。(保宁勇)

　　金刚。一切诸佛及诸佛阿耨多罗三藐三菩提法。皆从此经出。

　　僧问首山如何是此经。山云低声。云如何是受持。山云莫染污。　冶父川云。且道此经从甚处出。须弥顶上。大海波心。

　　佛祖垂慈实有权。言言不离此经宣。此经出处还相委。便向云中驾铁船。切忌错会。(冶父川)

　　水出昆仑山起云。钓人樵客问来因。祇知洪浪岩峦阔。不肯抛丝弄斧斤。(投子青)

　　金刚。应无所住而生其心。

　　山堂静坐夜无言。寂寂寥寥本自然。何事西风动林野。一声寒雁唳长天。(冶父川)

　　应无所住生其心。廓彻圆明处处真。直下顶门开正眼。大千沙界现全身。(呆堂定)

　　东村市接西村路。南舍花开北舍春。山月如银牵老与。又贪纵目上高岑。(理安问)

　　月明星稀。乌鹊南飞。绕树三匝。无枝可栖。(石奇云)

　　应无所住豁心空。金屑依然着眼中。蓦地虚空连底脱。大千经卷一时通。(孤云权)

　　单枪疋马走风尘。柳色烟花敢近身。羌笛一声辽胆丧。霜轮现处更愁人。(隐元琦)

　　金刚。若为人轻贱。是人先世罪业应堕恶道。以今世人轻贱故。先世罪业即为消灭。当得阿耨多罗三藐三菩提。

　　崇寿稠别云。心外有法应堕恶道。守住自己为人轻贱。　博山来云。缚杀多少人。解脱多少人。兼雌带黄。若以因果评。入地狱如箭射。

　　明珠在掌。有功者赏。妍媸不来。全无伎俩。伎俩既无。波旬失途。瞿昙瞿昙。识我也无。(明觉显)

　　水不洗水谁不知。旋岚常静太驱驰。千年历日如能算。免被巡官掌上推。(白云端)

　　四序炎凉去复还。圣凡祇在刹那间。前人罪业今人贱。倒却前人罪业山。(张无尽)

　　缀缀功过。胶胶因果。镜外狂奔演若多。杖头击着破灶堕。灶堕破。来相贺。却道从前孤负我。(天童觉)

　　关关幽鸟啼红翠。一榻薰风惊午睡。舞袖单衫入市廛。张公吃酒李公醉。(石雨方)

　　故邦不相使单于。啮雪吞毡意自如。沙漠十年持汉节。忠英不假雁传书。(具足有)

　　金刚。如来所得阿耨多罗三藐三菩提。于是中无实无虚。

　　菩提无实亦无虚。几个男儿是丈夫。丹穴不归金鸑鷟。碧潭空浸玉蟾蜍。(佛慧泉)

　　生涯如梦若浮云。活计都无绝六亲。留得一双青白眼。笑他无限往来人。(冶父川)

　　水中盐味。色里胶青。如来所得。一款招成。堪笑僧繇虽敏手。何曾描得志公真。(牧云门)

　　金刚。过去心不可得。现在心不可得。未来心不可得。

　　南堂静举德山到潭州诣婆觅点心。婆问。三心不可得。上座点那个心。德山无语。今夜代德山下转语。待他道三心不可得。祇向道咄咄。老婆不得无礼。似恁么莫太刚么。不然道。婆子你从甚么处得者消息来。似恁么又却太弱么。当时待他道三心不可得点那个心。祇向他道与我换热底一只来。才拟议。便与换却眼睛。乃颂云。

　　过去现在未来心。播土扬尘无处寻。坐卧经行无不是。承当直下莫沉吟。

　　过去心。不可得。收纶罢钓秋江碧。扁舟古岸恣闲眠。明月芦花深稳密。(承天宗三)

　　现在心。不可得。法王家法存今昔。谋臣猛将定封疆。说甚隋珠并赵璧。

　　未来心。不可得。不可得中祇么得。石含玉兮地擎山。惟证乃知难可测。千古流芳谁共知。清风匝地有何极。

　　三清道士无仙骨。八教阇黎毁梵书。黑漆昆仑舞花鼓。天亲无著暗嗟吁。(或庵体)

　　去岁春风燕子多。社前先到旧时窠。今年春色归将半。帘幕萧萧不见过。(宝叶源)

　　金刚。是法平等无有高下。是名阿耨多罗三藐三菩提。

　　须弥山头。大洋海底。拟欲动时。错矣错矣。(捬松𡨂)

　　金刚。若以色见我。以音声求我。是人行邪道。不能见如来。

　　色见声求也不妨。百花影里绣鸳鸯。自从识得金针后。一任风吹满袖香。(涂毒策)

　　尽却耳根并眼底。不知何处见如来。数声幽鸟啼寒木。一片闲云补断崖。(野庵璇)

　　金刚一。切有为法。如梦幻泡影。如露亦如电。应作如是观。

　　幻化空身即法身。个中无染亦无尘。拈匙把箸如明了。扫地烧香不倩人。(慈受深)

　　作事存心贵要精。不精终是不通灵。棋逢绝处着方妙。梅到寒时香愈清。(闲极云)

　　暑往寒来总不知。有无名相一时离。正如黑漆屏风上。醉写卢同月蚀诗。(雪岩钦)

　　华严

　　普眼欲见普贤。不能得见。乃至三度入定。遍观三千大千世界。了不可得。白佛。佛曰。汝但于静三昧中起一念便见普贤。普眼于是才起一念。见普贤乘六牙白象住在空中。

　　翠岩芝云。我道普眼推倒世尊。世尊推倒普眼。你道普贤在甚么处。　林皋豫云。才起一念便见普贤。祇如普贤还见普眼么。　崇先奇云。普眼不见普贤则且置。你道世尊还见普贤么。诸人不得随人脚跟转。世尊云但于静三昧中起一念。见底是普贤。不是普贤。若说是。前三度为甚不见。若不是。又道向空中乘六牙白象。不可总作野狐精见解。　破闇灯云。尽大地是个普贤。未举念时早已相见了也。何用作许多伎俩。虽然。从前汗马无人识。祇要重论盖代功。

　　飘飘一雁落寒空。步步追空觅雁踪。踏破草鞋跟子断。巍然独坐大雄峰。(瞎堂远)

　　华严。佛告普眼。颇有人能说幻术文字中种种幻相所住处不。眼曰不也。佛言。普眼。幻中幻相尚不可得。何况普贤秘密身境界。秘密语境界。秘密意境界。而能入其中。能入能见。

　　晃晃在心目。昭昭居色尘。莫将银世界。唤作假银城。(北涧简)

　　华严。解脱长者欲见安乐世界阿弥陀佛。随意即见。

　　古木云封暗吐馨。微风吹动鸟啼新。夜明帘外翻身转。满袖花香满袖春。(本珠玥)

　　华严。菩萨以菩提心为家。以如理修行为家法。

　　浪宕楼头无籍人。零丁利帝可怜生。恶叉聚是此中入。佛子住非他处成。(北涧简)

　　丈夫何必硁硁然。兰麝香分妓女边。酤酒烹羊且会客。尤欣酩酊笑顽仙。(灵润机)

　　张公原不隐深山。家住青溪白石湾。编得笊篱随处卖。清风明月为谁闲。(海慧惺)

　　华严。如有大经卷。量等三千界。在于一尘中。一切尘亦然。有一聪慧人。净眼悉能见。破尘出经卷。广饶益众生。

　　拟破一微尘。分明昧此经。如何破经卷。出此一微尘。(北涧简)

　　华严。我今普见一切众生具有如来智慧德相。但以妄想执着而不能证得。

　　短篷烂醉绿蓑翁。月落江村睡正浓。晓觉起来双眼碧。波心牵动一丝风。(断桥伦)

　　迷是谁兮悟是谁。山僧赢得眼如眉。新糊纸被烘来暖。睡到天明日上时。(无文灿)

　　自沽村酒。醉烂如泥。开得眼来。日又西驰。(粟庵鼎)

　　华严。法界观。法身流转五道名曰众生。故令众生现时法身不现。

　　佛真法身。抵死谩生。自沽村酒。自把瓷瓶。却着衫来作主人。(北涧简)

　　楞伽

　　五法。三自性。二种无我。

　　破瓶岂复作瓶事。焦种不因生蘖芽。如彼灵空槃大子。毛轮垂法翳开花。(鼓山圭)

　　陕府铁牛白癞。嘉州大象耳聩。两个病痛一般。咄哉漆桶不快。(径山杲)

　　楞伽。佛语心为宗。无门为法门。

　　百八全该一句通。毫端不涉示真宗。无门衍出泼天户。千圣同途辙不同。(竹浪)

　　涅槃

　　诸行无常是生灭法。生灭灭已寂灭为乐。

　　径山杲云。真生无可生。真灭无可灭。寂灭忽现前。虾蟆吞却月。　天宁琦云。寂灭不现前。心心生与灭。龟毛扇子扇。泥牛一点血。　天奇瑞云。三界大师何得似灵龟拽尾。既是诸行无常。因甚却存寂灭。　兴善广云。黄面老汉话作两橛。

　　涅槃。譬如猛火不能烧薪。火出木尽名为烧薪。

　　黑夜三更。认子为贼。赶到天明。笑杀老伯。(古南门)

　　心经

　　是大神咒。是大明咒。是无上咒。是无等等咒。

　　黯淡滩。黯淡滩。十度船来九度翻。惟有三山陈上舍。担一柄伞岸上行。奈我何。(无准范)

　　是大神咒。四大六根元不有。是大明咒。三世十方无透漏。是无上咒。海印圆光明已久。是无等等咒。士农工商各成就。何故。去年梅。今年柳。颜色馨香依旧。等闲勘破悟桃花。选甚法身藏北斗。(或庵体)

　　应化圣贤

　　文殊

　　因庵提遮女问。明知生是不生之理。因甚却被生死之所流转。殊曰其力未充。

　　进山主问修山主。明知生是不生之理。因甚被生死之所流转。修云。笋毕竟成竹去。如今作篾使得么。进云你向后自悟去。修云上座作么生。进云。者个是监院房。那个是典座房。修礼谢。　罗汉机云。有者道与么答话添上一重枷锁。殊不知文殊等闲出一语。如金刚王剑。才拟议早是血溅梵天了也。虽然。今日却被机上座捉败。　云松品云。眉梢头日上月下。修山主未别机宜。脑顶后云卷风驰。进山主惯得其便。虽然如是。修山主礼拜不是好心。　木庵标云。登高而招臂非加长。而见者远。顺风而呼声非加疾。而闻者彰。庵提文殊。问在答处。答在问处。二俱且从。祇如生死还干涉得伊么。良久云。白日青天。切忌说梦。

　　将军有力下重围。八户风高马不嘶。两眼忽开天地阔。太平无象到今时。(中峰本)

　　渔蓑倒挂祇么行。苦雨恶风昼掩门。阵阵吹来迷古渡。闲愁徒自向谁分。(法林音)

　　文殊问庵提遮女曰。生以何为义。女曰生以不生生为生义。曰如何是生以不生生为生义。女曰若能明知地水火风四缘未尝自得。有所和合而能随其所宜。以为生义。又问死以何为义。女曰死以不死死为死义。曰如何是死以不死死为死义。女曰若能明知地水火风四缘未尝自得。有所离散而能随其所宜。以为死义。

　　生无所生。死无所死。风动尘飞。波沈浪止。和合离散。随处发现。满月弯弓。双雕一箭。(佛性泰)

　　问处分明答处端。当机觌面不相瞒。死生生死原无际。月上青山玉一团。(简翁敬)

　　文殊令善财采药曰。是药者采将来。善财遍观大地无不是药。却来白曰无不是药者。殊曰是药者采将来。财乃拈一茎草度与殊。殊曰此药能杀人亦能活人。

　　五祖戒出善财语。云惭愧。　首山念云。文殊大似掩耳偷铃。　琅玡觉云。文殊可谓诚实之言。要且额头汗出。口里胶生。　沩山喆云。善财能采。文殊善用。非但寝疾毗耶。直饶尽大地人抱必死之疾到文殊所。教他个个脱体而去。何故。解用不须霜刃剑。延龄何必九还丹。　梁山远云。得之于心。伊兰作栴檀之树。失之于旨。甘露乃蒺藜之园。文殊当时与么举扬。若不是善财声应气求。未免一场懡㦬。还知二老落处么。处处绿杨堪系马。家家门首透长安。　天童华云。文殊被善财换却眼睛。　乌石道云。尽道善财能采不能用。文殊能用不能采。殊不知两个汉。天共白云晓。水和明月流。　崇先奇云。二人互相热瞒。不顾旁观者哂。

　　是药拈来更不疑。师资相见在临时。从兹病甚无医处。杀活还应作者知。(佛印元)

　　大地苍生病似麻。吉祥灵药示无涯。其间杀活难分辨。又是重添眼里花。(保宁勇)

　　药病相治贬更褒。当机杀活按吹毛。毗卢海阔烟波静。谁把长竿钓巨鳌。(照觉总)

　　采药与用药。相逢一会家。杀人活人不眨眼。白玉无瑕却有瑕。(石田熏)

　　无著菩萨

　　问善财曰。我欲见文殊。何者即是。财曰汝发一念心清净即是。无著曰我发一念心清净。为甚么不见。财曰是真见文殊。

　　神鼎揆云。无著不见文殊。颟顸不少。善财钩头有饵。头上安头。若起心精进得见文殊。三生六十劫。复颂。

　　不见如何真是见。水中盐味色胶青。翻怜掩鼻偷香者。眼里无筋一世贫。

　　无边身菩萨

　　将竹杖量世尊顶。丈六了又丈六。量至梵天不见其顶。乃掷下杖合掌说偈曰。虚空无有边。佛功德亦然。若有能量者。穷劫不可尽。

　　白岩符云。无见顶相。莫说一无边身。设使百千万亿无边身。尽其神力穷未来劫亦量不尽。虽然。乃抬眸云。白岩者里不消一觑。　法林音云。白岩也是贪观天上。殊不知世尊无见顶相被无边身狼藉殆尽。

　　点天棒月浪施功。竹杖抛时亲到顶。夜深摸着枕头边。被窝肩满朔风冷。(三峰藏)

　　利益菩萨

　　白然灯佛。我欲得阿耨菩提。唯愿世尊教示我。令速成菩提。灯曰。利益。汝观此世间。何者一法是汝所问。

　　含元殿里话长安。明暗双双互热瞒。无量劫来成底事。依然忘却宝华冠。(涧庵怡)

　　宗鉴法林卷三
卍新纂续藏经第 66 册 No. 1297 宗鉴法林


　　宗鉴法林卷四

　　集云堂　编

　　　　应化圣贤

　　舍利弗

　　入城遥见月上女出城。弗心思惟。此姊见佛不知得忍不。我试问之。乃问甚处去。女曰如舍利弗与么去。弗曰。我方入城。汝当出城。云何言如舍利弗与么去。女曰诸佛弟子当依何住。弗曰当依大涅槃而住。女曰。既依大涅槃而住。而我如舍利弗与么去。

　　沩山喆云。一人入城一人出城。何言如舍利弗与么去。若能知二人去处。十二时中动转施为无非住大涅槃。若也未知。业识茫茫无本可据。　东禅观云。舍利弗依大涅槃而住。坐在解脱深坑。月上女如舍利弗与么去。也是随邪逐恶。　昭觉勤云。住无所住。行无所行。见无所见。用无所用。各人脚跟下廓同太虚。如十日并照。触处光辉。苟知恁么。则与月上女同证无生得不退转。随去来住无不皆在大解脱中。三世诸佛鼻孔一时穿却。说甚么如舍利弗与么去。　法林音云。可惜舍利弗被者女子钝置一上。待伊云诸佛弟子当依何住。但云如月上女与么住。岂不得人一牛还人一马。

　　淡笼烟。深锁雾。鹙子宁知此条路。直饶撞入涅槃城。未免随他与么去。月上女。实堪悲。爱将青黛画蛾眉。(佛慧泉)

　　本来正体彻根源。出入同途祇此门。已住如来大解脱。掌中至宝耀乾坤。(圆悟勤)

　　相逢打鼓弄琵琶。须是还他两作家。曲罢不知何处去。夕阳斜映暮天霞。(石庵玿)

　　大地绝纤尘。面南看北斗。嫁鸡逐鸡飞。嫁狗逐狗走。(雪庵瑾)

　　舍利弗因维摩诘室有一天女散花次。问言汝何不转却女身。曰我从十二年来求女人相了不可得。当何所转。即时天女以神通力变舍利弗作天女。乃自化身如舍利弗而问言。何不转却女身。弗以天女相答。我今不知何转而变为女身。天曰舍利弗若能转此女身。则一切女人亦当能转。如舍利弗非女而现女身。一切女人亦复如是。虽现女身而非女也。即时摄舍利弗身还复如故。而问言女身色相今何所在。舍利弗言女身色相无在无不在。天曰。一切诸法亦复如是。无在无不在。

　　白云端云。我不如汝。　磬山修云。舍利弗好心不得好报。尽道被天女转却女身。据山僧见处。天女莫道转得舍利弗一人。直饶转得大地男子为女身。自家女身脱不得在。何故。既云十二年来求女人相了不可得。你那里见舍利弗转女身来。

　　鹙子已圆无漏种。换却身形总不知。通途一贯非他物。午夜胡僧步雪归。(正堂辨)

　　舍利弗问须菩提。梦中说六波罗蜜与觉时是同是别。提曰。此义幽深。吾不能说。会中有弥勒大士。汝可往问。弗往问弥勒。勒曰。谁名弥勒。谁是弥勒。

　　雪窦显云。当时若不放过。随后与一拶谁名弥勒谁是弥勒者。便见冰消瓦解。　昭觉勤云。梦中说六波罗蜜与觉时是同是别。低声低声。此义幽深吾不能说。烂泥里有刺。会中有弥勒大士可往问之。推过别人又争得。舍利弗问弥勒。将错就错。谁名弥勒谁是弥勒者。面皮厚三寸。又云还委悉么。一句当机万缘寝削。　古南门云。五更侵早起。更有夜行人。

　　梦中说法觉无殊。妙用神通不出渠。谁是谁名总弥勒。祥光起处现心珠。(昭觉勤)

　　须菩提

　　说法帝释雨花。提问此花从天得耶。从地得耶。从人得耶。帝释皆曰弗也。又问何处得耶。释乃举手。提曰如是如是。

　　云门偃云。帝释举手处作么生。与你四大五蕴释迦老子是同是别。　天宁琦云。泽广藏山。霾能伏豹。放过须菩提。尊者寻常将什么说法。也好与一拶。

　　须菩提岩中宴坐。诸天雨花赞叹。提曰。雨花者谁。云何赞叹。天曰。我是梵天。敬重尊者善说般若。提曰我于般若未曾说一字。天曰。如是。尊者无说我乃无闻。无说无闻是真说般若。

　　雪窦显云。避諠求静处。世未有其方。他在岩中宴坐。也被者一队汉涂污伊。更有者老汉把不住。问是何人。早见败阙了也。我敬重尊者善说般若。恶水蓦头泼。又云。我于般若未曾说一字。草里走。尊者无说我乃无闻。识甚好恶。总似者般底。何处有今日。复召大众。雪窦幸是无事人。你来者里觅个甚么。以拄杖一时趁下。　磬山修云。明觉似个筑漏洞底一般。空生梵天底不妨筑着自家底漏洞。还曾筑着也无。

　　宾头卢

　　因阿育王问。曾闻尊者亲见佛来是否。者以手䇿眉。良久曰会么。王曰不会。者曰阿耨达池龙王曾请佛斋。吾是时亦预其数。

　　汾阳昭代云。却劳尊者。　翠岩真云。且道什么处见。直饶雪天缥缈。湖光澹荡。且莫说梦。　保宁勇代云。希有希有。　云居元代王蓦面便唾。　梁山远云。大王轻轻借问。尊者草草承当。仔细检点将来。不胜漏逗。那里是漏逗处。国清才子贵。家富小儿娇。　虎丘隆云。尊者得大机。显大用。不枉亲见佛来。虽然。赖阿育王放过。若不放过。洎合打失眉毛。　密印名云。尊者吃育王一斋。而积劫薰修漏泄殆尽。会打黄莺儿。何必金弹子。惜哉。　法林音出王语云。将谓尊者亲见佛来。

　　灵山会上旧家风。脱略从兹势莫穷。金斗峰前重漏泄。莫将𦱖子当天雄。(正堂辨)

　　尊者亲曾见佛来。双眉䇿起笑颜开。古今不隔丝毫许。天上人间孰可陪。(佛照光)

　　以手䇿起眉毛。千圣从来不识。一会灵山俨然。说甚今朝昨日。(月林观)

　　䇿起眉毛答问端。亲曾见佛不相瞒。至今应供四天下。春在梅梢带雪寒。(天童净)

　　君王一语出如纶。尊者眉毛八字分。四海风清烟浪静。碧天无际水无垠。(无准范)

　　殃崛摩罗尊者

　　未出家时事外道受教。为憍尸迦欲登王位。用千人拇指为花冠。所得九百九十九。惟欠一指。遂欲弑母取指。佛乃化作沙门在前。崛遂释母追佛。追之不及乃曰瞿昙住住。佛曰我住久矣是汝不住。崛闻之。心忽开悟。遂投佛出家。

　　殃崛雄雄方勇锐。瞿昙住住息风波。杀人作佛当头劄。覆雨翻云在刹那。(疏山如)

　　从人求觅枉奔波。过在孳生口数多。杀却浑家仍自杀。谁能奈得你侬何。(野云南)

　　殃崛持钵至一长者家。值其妇产难。长者曰瞿昙弟子当有何法能免产难。崛曰我乍入道未知此法。待去问佛却来相报。乃归白佛。佛曰你速去说。我从贤圣法来。未曾杀生。崛奉佛语往告。其妇闻之当时分娩。

　　天童忞云。世尊移花兼蜨赠。殃崛担泉带月归。产妇云在岭头闲。不彻长者水流涧底。太忙生。案内有犯。四人俱依律发放了也。且生下底孩儿如何理论。分付没眼村翁。一任钻龟打瓦。　广教玉云。殃崛持钵到长者门。掬水月在手。弄花香满衣。值其家产难险瞿昙弟子当有何法能免产难。事因叮嘱起。我乍入道待回问世尊。切忌话堕。及返具事白佛。大似诈明头。汝速去报我从贤圣法来未曾杀生。面赤不如语直。持语往告。不妨软顽。其妇得闻当时分娩。且信一半。今日将古人肝膈尽情揭露了也。尚有一处誵讹未经点出。是那一处。送语传言祇大都。上他机境便涂糊。同时绣出鸳鸯谱。信彩拈来是也无。　檀度依云。世尊因风吹火。尊者曲顺人情。其妇得产。多少人分疏不下。噫。物类之起必有所始。荣辱之来必象其德。所由来尚矣。　天洁旻云。长者开当路陷阱。要使天下人行不得。世尊放黄河铁闸。直得九曲三湾尽倒流。且道殃崛分上又作么生。洪波浩渺难通信。从教点额宿龙门。

　　月里嫦娥不画眉。祇将云雾作罗衣。不知梦逐青鸾去。犹把花枝盖面归。(竹庵圭)

　　华阴山前百尺井。中有寒泉彻骨冷。谁家女子来照影。不照其余照邪领。(径山杲)

　　彩仗神旗猎晓风。鸡人催唱鼓冬冬。铜壶漏永何时歇。如此相催即老翁。(南叟茂)

　　斗转霜轮彻骨清。一天寒碧浸虚灵。传声空谷无踪迹。一任韩獹吠月明。(抱璞琏)

　　烟云封古洞。迷却乍游人。借问三家老。春光分半灯。(磬山修)

　　严君高卧富春矶。谢公深隐蔷薇洞。谩道寥寥没信通。石女唱出云中梦。咄。可知礼也。(具足有)

　　冰挟虾蟆。火飞蝴蝶。柳絮愁霜。荷花爱日。要得燕国宁。太子入秦质。(三宜盂)

　　古路横秋不可行。游人何事若伶仃。霜天孤雁一声悄。渺渺云山倍惨情。(白岩符)

　　八百连云雪未消。日高秦树恨迢遥。长安一夜花开尽。二月春风似剪刀。(节岩琇)

　　晴光万里含虚碧。涌出冰壶玉一团。隔岸曲终人不见。空余星斗落江寒。(法林音二)

　　贤圣法来不杀生。一回相见一伤情。不知上院夜阑者。惯听南柯第十更。

　　那吒太子

　　析肉还母。析骨还父。然后现本身。运大神力为父母说法。

　　佛眼远云。肉既还母。骨既还父。用甚么为身。学人到者里若见得去。廓清五蕴。吞尽十方。

　　骨肉都还父母了。不知那个是那吒。一毛头上翻身转。百亿毛头浑不差。(径山杲)

　　那吒太子本来身。卓卓无依不受尘。云散水流天地净。篱间黄叶正争春。(自得晖)

　　骨还父。肉还母。日西沈。水东注。良久云。露。(北涧简)

　　不假胞胎未是亲。曹山一笑起风尘。夜来玉笛从何发。恼乱深闺梦里人。(觉浪盛)

　　凉夜霜飞天地秋。凋残木叶见江流。一时体露金风里。月落澄潭不可求。(笠山宁)

　　乳鸦啼散玉屏空。一枕新凉一扇风。睡起秋声无觅处。满阶梧叶月明中。(月厂屏)

　　七贤女

　　同游尸陀林。一姊指尸曰。尸在此。人在甚处。一姊曰。作么作么。诸姊谛观。各各契悟。感帝释散花曰。惟愿圣姊有何所需。我当终身供给。女曰。我家四事七珍悉皆具足。惟要三般物。一要无根树一株。二要无阴阳地一片。三要叫不响山谷一所。释曰。一切所需我悉有之。若三般物我实无得。女曰。汝若无此。争解济人。遂同往白佛。佛曰。我诸弟子不解此义。惟有诸大菩萨乃解此义。

　　黄龙心云。树子若无。宁善给济。既要给济。心不虚发。如今有求无根树子。将何抵对。　宝峰文云。帝释是会不会。若不会。因甚散花请给。若会。又道实无。此三般物作么生明辨。得不辜负圣女。　三峰藏云。圣女被帝释热瞒。　福严容云。七贤女大似买铁获金。凿石致玉。得意则不无。怎奈被瞿昙涂抹一上。　嵩庵正云。三般物帝释早已拈出。可惜贤女错过。

　　无阴阳地。叫不响山。无根树子。大家攀。七贤女。太娇痴。却将红粉画蛾眉。娇尸无此三般物。那得天花撩乱飞。(佛鉴勤)

　　尸在此兮人何在。疾雷破山风振海。云飞雨散相见时。髑髅眼里放光彩。(龙牙才)

　　无根树子一株。山翁不费诛锄。槌碎千年桃核。不须缘木求鱼。(蒙庵岳三)

　　无阴阳地一片。明明买贵卖贱。死尸无处活埋。露出三头两面。

　　不应山谷一所。透出千门万户。清晓一声杜䳌。劝人不如归去。

　　七珍八宝任君需。三物从来的是无。若向无中拈得出。不须见佛问何如。(天目礼)

　　城东老姥

　　与佛同生。不欲见佛。每见佛来即便迴避。虽然如此。回顾东西总皆是佛。遂以手掩面。十指掌中亦总是佛。

　　雪窦显云。他虽是个老婆。宛有丈夫之作。既知𢌞避稍难。不免吞声忍气。如今不欲见佛即许你。切忌以手掩面。何故。明眼底觑着。将谓雪窦门下教你学老婆禅。　福严容云。老姥不欲见佛。天然气概。东西总皆是佛。气概天然。于此见得。老姥即佛佛即老姥。不然有寒暑兮促君寿。有鬼神兮妒君福。　黄檗琦云。不欲见佛。风平浪静。总皆是佛。水涨船高。且道老姥风骚在甚处。若不同床睡。焉知被底穿。　清化嶾云。雪窦失却一只眼。殊不知老婆犹带脂粉气在。见个黄面老子即便𢌞避。若见山河大地又向甚处𢌞避。还有为雪窦出气者么。　文峰玉云。婆子忒杀逞俊。殊不知也是日下逃影。

　　开眼也着。合眼也着。迴避无门。将错就错。祥麟祇有一只角。(掩室开)

　　城东圣姆坐莲台。大地众生正眼开。与佛同生嫌见佛。一身难作二如来。(虚堂愚)

　　平生不愿佛相逢。十指尖头现绀容。夹路桃花风雨后。马蹄何处避残红。(石室辉)

　　淡扫蛾眉月下舞。风流卖尽谁能睹。玉容寂寞泪阑干。一树梨花春带雨。(法林音)

　　善财童子

　　诣妙高峰参德云。四维寻觅。七日乃见在别峰经行。

　　凤日玥云。遍观求觅竟不可见。有道无见是真见。又有道法身无相要见个甚么。恁么解会三生六十劫也未梦见。击案一下云。是处是慈氏无门无善财。　嵩庵正云。善财于寻觅不见处却较些子。及至别峰相见有甚交涉。恁么批判。三十年后也要诸方检点。

　　妙高峰顶草茸茸。步步相随不见踪。若谓别山亲觌面。片帆已过海门东。(别山智)

　　澹烟漠漠草茸茸。七日徘徊信不通。一步竿头亲蹉脚。海门波卷白苹风。(棘田心)

　　渺渺云山路正穷。逡巡无计可寻踪。依俙似曲才堪听。又被风吹别调中。(湛然澄)

　　瞻风拨草路方穷。四顾寥寥祇有空。莫怪德云无觅处。祇因亲到妙高峰。(即念现)

　　一念不生能觌体。直下依然云万里。三级浪高鱼化龙。痴人空戽夜塘水。(道林志)

　　善财诣那罗素国毗目瞿沙仙人。无量仙人同音赞已。下床执手。佛刹现前。悟真净智卷舒自在。得无胜幢法门。

　　石庵琈云。众中道毗目仙人将一颗黑豆换却善财眼睛。殊不知毗目仙人被善财热瞒一上。至今放了手收不得。如今还有为毗目仙人作主者么。

　　坦然古路勿迂疏。霁月光风动十虚。毗目善财当日事。好如潘阆倒骑驴。(或庵体)

　　善财后诣楼阁前。弥勒弹指一声。楼阁门开。善财入已还闭。见千百万亿楼阁。一一楼阁有一弥勒领诸眷属并一善财而立其前。弥勒复弹指曰。善男子。法性如是。

　　妙意童真末后收。善财到此罢南游。豁然顿入毗卢藏。悔向他山见比丘。(张无尽)

　　妙峰孤顶无知识。百十城游丧善财。楼阁若还弹指现。分明有眼不曾开。(或庵体)

　　问处分明答处端。还同双剑倚天寒。一从楼阁门开后。满面惭惶无处安。(浙翁琰)

　　善财初参文殊。次第至楼阁所。归到普门城外欲得觐殊。殊伸手过百十由旬与摩其顶。即见微尘数知识。即受行其教。

　　上蓝超因僧问。善财参文殊后。因甚却往南方。蓝云。学凭入室知乃通方。云。到苏摩城。因甚弥勒又遣见文殊。蓝云道旷无涯逢人不尽。　投子青云。然道无迷悟。发证由师。不住圣凡。庄严妙行。是以文殊遣去登须弥山。海岸逢师。市廛礼友。或刀山淫舍罪杻王宫。或童女童男瞿夷圣后。弥勒弹指。普贤亲瞻。再见文殊复有何事。信知通方知有。道旷无涯。不昧光踪。历穷尽妙。还知更有一人因甚不参。良久云。满头白发离岩谷。半夜穿云过市廛。

　　日出升空高下周。昆仑源派入川流。春山云逗风无尽。雁去回南天地秋。(投子青)

　　五十三个指路人。因循流落百余城。草鞋蹋破成何事。争似归家罢问程。(铁山仁)

　　范茫梦里去游南。五十三参发指端。大士臂长衫袖短。善财脚瘦草鞋宽。(大川济)

　　平生担板逞娄罗。参罢归来问若何。一百十城都历遍。识人多处是非多。(笑翁堪)

　　五十三人一缕穿。小儿虽小胆如天。茫茫烟水无重数。买得风光不用钱。(北涧简)

　　南方经历几云烟。收得珍奇货满船。弹指便风帆到岸。一时翻作大光钱。(无准范)

　　善财诣佛会中参普贤。见乘白象王处红莲座。一心亲近咨闻法要。智悲圆满行愿功成。即获佛德显同果海微尘三昧。

　　打鼓弄琵琶。还他一会家。木童能抚掌。石女解烹茶。云散天边月。春来树上花。善财参遍处。黑豆未生芽。(延庆忠)

　　广额屠儿

　　日杀千羊。一日放下屠刀曰。我是贤劫千佛一数。世尊曰。如是如是。

　　护国元云。者屠儿当时放下刀便了。不妨令人疑着。乃云我是千佛一数。笑杀傍观。　东山觉云。今时丛林将谓广额是过去一佛权现屠儿。且喜没交涉。又谓是杀人不眨眼底汉。飏下屠刀立地成佛。且喜没交涉。又谓放下屠刀云我是千佛一数。者一佛多少分明。且喜没交涉。要识广额么。夹路桃花风雨后。马蹄何处避残红。　天章玉云。俊哉广额屠儿。者个刀子入手。放去收来磅礴自在。惜被世尊钝置一上。未免打个没折合。要识者屠儿么。意气不从天地得。要识世尊么。顺水推舟力不多。　城山洽云。者屠儿宛有大人之作。检点将来也是瞎驴趁队。不见道丈夫自有冲天志。岂向他人行处行。

　　昔日为刀今日佛。今朝为佛佛能刀。能刀能佛无差别。便见眉间白玉毫。(圆悟勤)

　　放下屠刀处。棒打不回头。云自帝乡去。水归江汉流。(退庵休)

　　入梦新回睡起迟。妆台倒𩯭整花枝。不禁妃子颜如玉。何必重栽眼上眉。(证心修)

　　天亲大士

　　从弥勒宫中下。无著大士问。经曰人间四百年彼天为一昼夜。弥勒一时中成就五百亿天子证无生法忍。未审说什么法。天亲曰。祗说者个法。祇是梵音清雅。令人乐闻。

　　荐福怀云。弥勒已是错说。天亲已是错传。山僧今日将错就错与你注破。良久云。谛听谛听。向下文长。付在来日。　云门澄云。天亲错下名言。若是内院说底法。直得摩竭提国更须掩室。毗耶离城犹当杜口。何故。万籁有心闻不得。孤崖无耳却知音。　灵岩储云。将错就错则不无。荐福若是者个法。玄字脚也不曾动着。更说甚么向下文长。乃竖拄杖云。看看木上座将百亿四天下。百亿须弥山。百亿香水海。百亿器世界中间。所有日月星辰森罗万象。菩萨声闻人天修罗地狱畜生。有情无情四足多足。总镕作一卷无畏普光明经。为汝诸人昼夜说炽然说无间歇。众中还有证无生法忍者么。有则出来吃棒。

　　胜思惟梵天

　　谓不退转天子曰。我常于此佛国土不曾见汝。天子曰我亦不曾于此国土不曾见我。

　　天童悟云。者两个汉各自分疆立界。各各不相见。各各自称尊。不顾旁观者丑。　大愚鹏云。不曾见汝不曾见我。一对无孔铁锤。难为勘破。我当时若见。各与二十拄杖。

　　障蔽魔王

　　领诸眷属一千年随金刚齐菩萨。觅起处不得。忽一日得见乃问曰。汝依何而住。我一千年觅汝起处不得。齐曰。我不依有住而住。不依无住而住。如是而住。

　　法眼益云。魔王不见金刚齐即从。祇如金刚齐还见魔王么。　径山杲云。既觅起处不得。一千年随从底是甚么。金刚齐恁么道。互相热瞒。法眼恁么批判也是看孔着楔。即今莫有知妙喜起处底么。喝云。寐语作么。　东禅岳云。富贵即易。贫穷即难。虚空无心。墙壁有耳。二老汉不得无过。且道过在于何。路从平处险。人向静中忙。　云门信云。金刚齐太杀漏逗。既不依有无而住。怎么又被魔王觑见。　资福侣征云。一千年觅起处不得。因甚忽一日得见。莫是金刚齐渗漏么。莫是魔王眼花么。

　　入定僧

　　因外道问。轮王众生种。非佛非罗汉。不受后有身。是什么义。僧入定问弥勒。勒为答了。却出定语外道曰。譬如陶师埏埴成器。

　　汾阳昭代云。却劳尊者往复神用。　法林音云。外道何不待者僧出定时便云。却劳上座。今有三十棒寄与兜率内院。看者僧又如何折合。

　　双林善慧大士

　　因梁武帝请讲经。士升座以尺抚案一下便下座。帝愕然。志公乃问。陛下会么。帝曰不会。志曰。大士讲经竟。

　　汾阳昭云。讲得甚好。　白云端云。二大士被武帝一状领过。　本觉一云。大士已是葛藤。志公重下注脚。诸人如今要闻么。良久云。两段不同。收归上科。　磬山修云。三大老一人有定国之谋。一人有安邦之智。一人有过量之才。可惜武帝未能构得。虽然。帝王自有擎天略。不动干戈定太平。

　　不向双林寄此身。却于梁土惹埃尘。当时不得志公老。也是凄凄去国人。(雪窦显)

　　大士何曾会讲经。志公方便且相成。一挥案上俱无取。直得梁王努眼睛。(白云端)

　　两口明明无一舌。同生同死为君决。那吒顶上吃蒺藜。金刚脚下流出血。(东山空)

　　大士一日见武帝不起。群臣曰大士见帝因甚不起。士曰。法地若动。一切不安。

　　天宁琦云。寿山从朝至暮不知走了几遭。若是法地谁敢动着一茎草。复云。我不恁么道。傅大士坐了起不得。　磬山修云。楚石恁么道。起了坐不得。有起得坐得底出来相见。喝一喝云。虽具一双穷相手。未尝下揖等闲人。

　　梁国令他魏国愁。渡江投水暗随流。虽然寸土居无动。争奈双林半树秋。(投子青)

　　大士一日披衲顶冠靸履朝见武帝。帝问是僧耶。士以手指冠。曰是道耶。士以手指靸履。曰是俗耶。士以手指衲衣。

　　汾阳昭代云。大士多能。　五祖戒云。笑杀旁观。　佛心才云。要识三教圣人体么。向武帝问处会。要识三教圣人用么。向大士指处荐取。直饶体用分明。衲僧门下大远在。　五峰甫云。武帝若是作家君王。好立刻赶者碧眼胡出国。何故。稽察奇言异服。律有明条。　狮峰逊云。傅大士抖搜三百六十骨节。不消武帝一个耶字冰消瓦解。

　　身披坏衲片云寒。脚着朝鞋顶戴冠。要使三家同一辙。掜沙终是不成团。(笑翁堪)

　　非儒非道亦非禅。杜撰修行忒可怜。担阁一身三不了。至今八百有余年。(一衲戒)

　　大士颂曰。夜夜抱佛眠。朝朝还共起。起坐镇相随。如形影相似。欲识佛去处。祇者语声是。

　　玄沙备云。大士祇认得个昭昭灵灵。　雪窦显于欲识佛去处别云。三生六十劫。乃云。天下衲僧跳不出。直饶口挂壁上汉。别有一窍勘过了。打又云。玄沙也是打草惊蛇。　九峰勤云。大士向一法中而见有异。九峰即不然。夜夜困即眠。朝朝觉即起。　洞山聪云。九峰大力量人。言不虚发。洞山又不然。困来即便眠。觉来即便起。祇如你衲僧家白日还打睡么。虽然如是。三十年后且莫和泥合水。　法昌遇云。傅大士如张漫天网罗龙打凤。奈何麟甲羽毛总在里许逃生无路。若是灵禽异兽。决定别有生涯。　保宁勇云。玄沙道大士祇认得个昭昭灵灵。洞山道你衲僧家白日还打睡么。者两转语。谁言世上无仙客。须信壶中别有天。复颂。

　　要眠时便眠。要起时便起。水洗面皮光。啜茶湿却㭰。大海红尘飞。平地波涛起。阿呵阿呵呵。啰哩哩啰哩。

　　谁有单于调。换取假银城。良久云。曾被雪霜苦。杨花落也惊。(天衣怀)

　　五里一个亭。十里一个铺。八表露堂堂。来往无回互。君不见。台山路上蓦直婆。惯向人前指去路。(曹源金)

　　大士颂。空手把锄头。步行骑水牛。人从桥上过。桥流水不流。

　　六月上伏。八月中秋。人平不语。水平不流。(心闻贲)

　　鱼行水浊。鸟飞毛落。大士横身。不受斧凿。(木庵永)

　　狗走抖擞口。猴愁搂搜头。瑞岩门外水。自古向西流。(断桥伦)

　　轮囷枯木久梳风。雪雨无侵花更红。节令不随还结子。难将化母论其功。(浃水洽)

　　灵木无根长石苔。森森茂叶玉花开。年深结个黄金果。不待风吹香自来。(幻云用)

　　大士颂。须弥芥子父。芥子须弥爷。山水坦然平。敲冰来煮茶。

　　须弥纳芥不容易。芥纳须弥匹似闲。长河搅着成酥酪。轻轻击透祖师关。(圆悟勤)

　　大士颂。有物先天地。无形本寂寥。能为万象主。不逐四时凋。

　　五祖演云。古人可谓锦上铺花。不妨奇特。白莲曲顺后机。亦为颂出。有中有。无中无。细中细。粗中粗。　宝寿方云。有物先天地。将什么作眼。无形本寂寥。举拂云。者个𠰒。能为万象主。天际日上月下作么生。不逐四时凋。瞒历代老古锥即得。山僧则不然。无物先天地。有形本寂寥。不为万象主。常逐四时凋。　城山洽云。大士恁么主张。引人向鬼窟里作活计。者里即不然。有物先天地。无时不寂寥。能为万象主。亦逐四时凋。　捬松𡨂云。今日若与宝华相见。三十棒断不相饶。何故𠰒。岂不见君子道长小人道消。

　　土面灰头不染尘。花街柳巷乐天真。金鸡唱晓琼楼梦。一树花开浩劫春。(足庵鉴)

　　苏州有。常州有。西湖岸上垂杨柳。谁家屋里没些儿。惭愧对人开大口。(宁远地)

　　忻州翁

　　因佛陀波利尊者游山。翁见乃问。甚处去。利曰台山礼文殊去。翁曰大德见文殊还识否。利无对。

　　汾阳昭代云。今日庆幸。　云门澄代作礼三拜。老翁若更如何。转身拽杖竟去。　法林音代云。法林自幼服甘菊。

　　台山翁

　　问佛陀波利尊者何来。利曰西国来。翁曰还将得佛顶尊胜经来否。利曰不将得来。翁曰空来何益。利遂回。

　　太阳玄云。当时下得甚么语。得与文殊相见。免回西天。乃展两手似伊。　法林音云。不空罥索。

　　台山翁因无著喜游五台。翁牵牛饮水导入。问近自何来。着曰南方。问南方佛法如何住持。曰末法比丘少奉戒律。问多少众。曰或三百或五百。着却问此间如何住持。翁曰龙蛇溷杂凡圣同居。曰多少众。翁曰前三三后三三。

　　汾阳昭代云。识得你。　雪峰存问。前三三后三三意旨如何。灵云勤云。水中鱼山上鸟。峰云意作么生。云云高可射兮深可钓。　径山杲代云。和尚如此住持。直是不易。　天童杰云。前三三后三三如何话会。良久云。竹影扫阶尘不动。月穿潭底水无痕。　长翁净云。或三百或五百。铜钱铁钱。省数足百。前三三后三三。萝卜芋艿浅贮满担。诸方忽然眼开。决定拍手大笑。且道笑个甚么。不笑巴叉便笑杜撰。虽然笑者还稀。或有人问天童多少众。便向道新起妙严夸第一。团圞都在画图中。

　　廓周沙界圣伽蓝。满目文殊接话谈。言下不知开佛眼。回头祇见翠山岩。(明招谦)

　　千峰盘屈色如蓝。谁谓文殊是对谈。堪笑清凉多少众。前三三与后三三。(明觉显)

　　堪笑前三与后三。当初相对语喃喃。却因无著分明见。从此清凉没可参。(佛印元)

　　青山门外白云飞。绿水溪边引客归。莫怪坐来频劝酒。自从别后见君稀。(佛眼远)

　　腰金上太行。贼眼尽惊慞。不因遭毒手。谁肯烧夜香。(月堂昌二)

　　宽鞋着瘦脚。短袖入长臂。竿木既随身。逢场还作戏。

　　前三三。后三三。一时堆在担头担。到得家中重检点。目前包裹露毵毵。

　　三三之旨极幽深。老汉当牙下一针。为报禅徒应谛听。船乃随流石乃沈。(般若柔)

　　坐久成劳忆故人。相逢花下论闲情。谁知客路天涯远。饮尽残尊犹未醒。(且䂐讷)

　　陌路相逢眼里尘。低头礼拜昧天真。起来不见文殊面。打破大唐无一人。(秀岩瑞)

　　翁与无著吃茶次。拈起玻璃盏问。南方还有者个么。曰无。翁曰寻常将什么吃茶。着无对。

　　洞山价代展两手。又云。有无且置。借取者个看得么。　曹山章代云。久承大士按剑。为甚么处在一尘。　长庆棱代云。与么痴客劝主人。　汾阳昭云。谢顾问。　宝寿新代云。原来你不曾到我南方在。但更云。无无。

　　自别南方涉路岐。吃茶处处用玻璃。如何恰到清凉寺。问着原来总不知。(正觉逸)

　　玻璃宝盏对君擎。茶味虽浓梦不醒。更问三三多少众。争教人不辨输赢。(象田卿)

　　五台凝望思迟迟。白日青天被鬼迷。最苦一般难理会。玻璃盏子吃茶时。(象潭泳)

　　翁因日晚着曰拟投一宿得否。翁曰汝有执心在不得。曰无执心。翁曰汝受戒否。曰受戒久矣。翁曰既无执心何用受戒。着辞。翁令均提童子相送。着问前三三后三三是多少。童召大德。着应诺。童曰是多少。

　　洞山价云。欲观其父先观其子。　汾阳昭于何用受戒处代云。悔出前言。于童子是多少处代云。识得你。

　　前后三三是多少。大事光辉明皎皎。回头不见解空人。满目白云卧荒草。(道吾真)

　　前后三三。谢师指南。龙蛇跃跃。虎视耽耽。拟数看数。欲谈何谈。均提谩有垂鞭意。象王蹴蹋亦奚堪。(投子舒)

　　翁因无著问莫是文殊否。老翁曰岂有二文殊。着便作礼。

　　赵州谂代云。文殊文殊。　荐福怀云。无著祇有先锋且无殿后。老翁若不隐身去。有甚面目见无著。　法林音云。须知无著作礼也未必是好心。

　　无著见化寺无额。问童子此寺名什么。童子以手指金刚背后曰看看。师回首。化寺乃隐。

　　仙岩智云。童子不是个隐身三昧。将什么面目见他。

　　楼台虽有额全无。试问顽童起创初。忽指金刚看背后。年衰多被鬼揶揄。(佛印元)

　　寺额突然耀指端。大悲千眼莫能观。自从一觑金刚背。直至如今作野盘。(正觉逸)

　　信手书成山寺额。诠题二字更分明。那堪回首高岩望。一片浮云入暮平。(仙岩智)

　　蓦入桃溪曲。寥寥返棹舟。家私尽浪荡。四顾水悠悠。剑去多时矣。阿呆休刻求。(大戏灯)

　　金陵宝志公

　　问一梵僧曰。曾闻尊者唤我作屠儿。曾见我杀生否。曰见。志曰有见见。无见见。不有不无见。若有见见是凡夫见。无见见是声闻见。不有不无见是外道见。未审尊者如何见。僧曰你有此等见耶。

　　汾阳昭代志云。不枉西来。　法林音代云。未西来时山僧有三十棒。因甚至今还不知痛。

　　志公十二时歌曰。鸡鸣丑。一颗圆光明已久。内外推寻觅总无。境上施为浑大有。

　　天目礼云。大小志公祇向境上着倒。山僧则不然。有时因好月。启户望前峰。

　　志公垂语曰。终日拈香择火。不知身是道场。

　　玄沙备别云。终日拈香择火。不知真个道场。　元觉征云。祇如此二尊宿语。还有亲疏也无。　雪窦显云。一对无孔铁锤。　昭觉勤云。终日拈香择火。不知拈香择火。　天堂觉举志公语云。弄精魂汉有什么限。举玄沙语云。奇怪。八十翁翁入场屋。真诚不是小儿戏。且道利害在什么处。有智无智。较三十里。　报恩秀云。身是道场。髑髅前见鬼无数。真个道场。何妨彻底承当。虽然。楚人失弓楚人得之。未若人失弓人得之犹为得也。　龙池传云。老僧晚年无事。终日祇是拈香择火。　古南门云。诸人每日拈香择火。还见宝志公也无。若见。正好吃棒。

　　五蕴山头古佛堂。拈香择火好承当。何须向外求贤圣。终日无非是道场。(本觉一)

　　野老家风迥异常。太平勋业总相忘。皇风一片知何处。燕舞莺啼日正长。

　　宗鉴法林卷四
卍新纂续藏经第 66 册 No. 1297 宗鉴法林


　　宗鉴法林卷五

　　集云堂　编

　　　　应化圣贤

　　南岳慧思大师

　　因志公令人传语曰。何不下山教化众生。目视云汉作么。师曰。三世诸佛被我一口吞尽。何处更有众生可教化。

　　五祖戒代志公又传语云。更说道理看。　报慈遂征云。且道是山上语山下语。　雪窦显云。有什么屎臭气。　翠岩芝云。思大祇见锥头利不见凿头方。　天圣泰云。思大祇知开口。宝公平地吃交。　云居舜云。思大志公未传语前犹较些子。　琅玡觉云。验人端的处。　芭蕉彻云。更进一步。又云。虽是入泥入水。几人构得。　保宁勇别思大云。传语法师合取狗口。　云居庄云。两个汉总与一坑埋却。不为分外。虽然。也不得草草。良久云。云自帝乡去。水归江汉流。　狮林则云。一人拖泥带水。一人敛手缩脚。徐六担板遭人检点。召众云。宝公思大即今在山僧拄杖头上。眉毛厮结共展神通。还见么。拈起一枝无孔笛。临风丁倒两头吹。　楚石琦代志公复云。勘破了也。　龙翔欣云。思大被志公一拶。直得倒退三千里。　平阳忞云。志公传语不是好心。思大虽是本色人。未免落他圈圚。者里还有为思大作主者么。良久云。侬家不管兴亡事。一任和云占洞庭。　栖霞成云。思大高踞南岳峰顶。自谓羲皇上人。却被志公轻轻一拶。便见手忙脚乱。　黄檗琦云。蚌鹬相持。俱落渔人之手。　天目律云。将谓思大有甚长处。

　　一口吞尽三世佛。牙如剑树眼如铃。断弦不必鸾胶续。祇要知音侧耳听。(虚堂愚)

　　佛与众生一口吞。纤毫不立道方存。杖头日月才挑起。鼓动三千海岳昏。(尼闲林英)

　　目视烟霄卧白云。不知山下有乾坤。从何更有众生度。三世如来一口吞。(本觉一)

　　时清休唱太平歌。大冶红炉着一毛。试向其中撮灰烬。互天红焰已周遭。(蒙庵岳)

　　万年杜顺

　　大士颂。怀州牛吃禾(慈明云。河沙世界)。益州马腹胀(蚁衔碗送)。天下觅医人(驴头马角)。炙猪左膞上(画虎成狸)。

　　象田现云。祇者一颂。如万仞银山。无你措脚处。又如一团栗棘。无你下㭰处。山僧不惜眉毛。一一为诸人下个注脚。怀州牛吃禾。上大人。益州马腹胀。丘乙己。天下觅医人。化三千。炙猪左膊上。七十士。有者道和尚恁么也是将土泥里洗却。向他道尔小生八九子佳作仁可知礼也。

　　一雨一阴风未和。春从不快里消磨。桃花暗已随流水。空使刘郎惆怅多。(心闻贲)

　　蛮婆哈酢㭰三尺。村老闻酸面百折。引得乞儿耸膊寒。俨然一幅吴生笔。(䒢溪森)

　　花枝草蔓眼中开。小白长红越女腮。可怜日暮蘤香落。嫁与春风不用媒。(南庵依)

　　明州憨布袋

　　以杖荷布囊并席。内盛钵盂木履鱼饭菜肉瓦石土木。于稠人处攃下曰。看看。又一一拈示问人曰。者个唤作甚么。

　　琅玡觉云。慈氏菩萨。　昭觉勤云。熟处难忘。

　　弥勒既非。布袋不是。是非两忘。金生丽水。至宝满袋。贵买贱卖。若解商量。不劳三拜。诠了义。注大乘。月里萤光日下灯。布袋枕头眠一觉。倚天山色碧层层。(野轩遵)

　　都卢一个布袋。里面讨甚奇怪。困来且得枕头。𢹂去亦无妨碍。有时闹市打开。多是自家买卖。(白云端)

　　天不能盖。地不能载。包括乾坤。全归布袋。十字街头大打开。般般拈起随人爱。(灵源清)

　　懒向妆台巧画眉。玉钗敲断竟如痴。衷肠话尽人难晓。除是清风明月知。(师瞿济)

　　布袋在通衢立。有问在者里作甚么。师曰等个人。僧曰来也。师于怀中取一橘子度与僧。僧拟接。师缩手曰汝不是者个人。有时见僧前行。乃抚背一下。僧回首。师曰把一钱子来。

　　归宗柔别云。归去来。　宝寿方云。者僧也许伊是个行家。祇是犹欠些子。待道等个人。便好云。与么则请和尚先行。他若更度橘子。便好抚掌呵呵大笑。拂袖而去。　栖霞成云。布袋逢人便卖弄。若不得个橘子。几被者僧赚却。汝不是者个人。贼过后张弓。

　　拈起而行。放下便歇。瞌睡阿师。弄巧成拙。佛意祖意宁知。裙子褊衫百结。有时独立兮。谁是知音。归去来兮。一天明月。(佛慧泉)

　　咄者憨布袋。眉粗兼眼大。终日在街头。市行无买卖。阿呵呵。归去来。典钱却债。(保宁勇)

　　拊背觅钱成漏逗。回头转脑昧真机。可怜闹市无人识。空手肩担布袋归。(佛照光)

　　转得头来已是迟。恰如曾未转头时。一钱觅得无及处。犹自区区诳阿谁。(北涧简)

　　逢人乞一文。袋里敌国富。不是下生迟。嫌佛不肯作。(环溪一)

　　布袋将示寂。于岳林寺东廊下端坐磐石。说偈曰。弥勒真弥勒(天童觉云。拶破面门)。分身千百亿(筑着鼻孔)。时时示时人(高着眼)。时人皆不识(当面讳却)。安然而化。

　　天童觉云。憨布袋拦街截巷。直是无回避处。还辨得么。脑后见腮莫与往来。　径山及云。弥勒三百六十骨节。八万四千毛窍。一时撒向诸人怀里了也。还识得也无。卓拄杖云。天上无弥勒。地下无弥勒。　宝寿新云。尽大地是楼阁。遍法界是弥勒。为什么有识有不识。虽然。且待来日。　金粟元云。者汉不打自招。山僧比者路见不平。要与他华擘一上。弥勒真弥勒。少卖弄。分身千百亿。者野狐精。时时示时人。费力作么。时人皆不识。切莫压良为贱。或有路见不平底。我要问他。布袋和尚𠰒。拟议不来。蓦头便棒。

　　接着一个半个。觅得三文两文。谁知破布袋里。许多弥勒世尊。(瞎堂远)

　　长汀汀上风颠子。曳杖回头等阿谁。向道那人原不在。汝须知有转身时。(天目礼)

　　䟦陀尊者

　　因生法师论众微聚曰。色众微无自性。曰空者。曰祇明得因上色空。未明得果上色空。生问如何是果上色空。者曰一微空故众微空。众微空故一微空。一微空中无众微。众微空中无一微。

　　盐官云。因中色空。果上色空。总是梦中说梦。　汾阳昭云。休葛藤。

　　灵光满目蔟山河。幻境之中物像多。体妙已知缘不碍。执情还被境消磨。(双泉琼)

　　色空空色色空空。碍却潼关路不通。劫火洞然毫末尽。青山依旧白云中。(天衣怀)

　　堂堂色里无空相。皎皎空中绝色形。直下色空无一二。色号原来不我名。(灵隐本)

　　波罗提尊者

　　示异见王曰。在胎为身。处世为人。在眼曰见。在耳曰闻。在鼻辨香。在舌谈论。在手执捉。在足运奔。遍现俱该法界。收摄在一微尘。识者知是佛性。不识唤作精魂。

　　径山杲云。毕竟那个是佛性。那个是精魂。　天宁琦云。书头教娘勤作息。书尾教娘莫瞌睡。还识娘面㭰么。玉容寂寞泪䦨干。一树梨花春带雨。　瀛山訚云。当时唤作佛性。尊者面皮已厚三尺。更说八处作用。教坏人家男女不少。虽然如是。比他一等弄精魂。手脚犹较些子。　洞山莹拈拂子拂一拂云。者个是佛性。将什么唤作精魂。又拂云。者个是精魂。将什么唤作佛性。连拂两拂云。痴人面前休得说梦。擿下拂子。　大觉升云。大小尊者祇识得精魂。佛性未梦见在。或有问如何是佛性。向道赵钱孙李周吴郑王。　龙华体云。精魂佛性相去多少。点石化为金玉易。劝人除却是非难。

　　草深路塞。将北作南。冒名顶替。不识羞惭。那堪更事语喃喃。赚他无限痴男女。错认鞍桥作下颔。(香幢海)

　　古有异见王。执迷生异见。波罗提尊者为君通一线。佛性等虚空。八门常出现。荣华有盛衰。大道无更变。变不变。清凉须是犀牛扇。(南堂静)

　　在胎为身。随缘托质示天真。分明见得当时事。昼夜舒光转法轮。(刘兴朝居士八)

　　处世名人。我今知是释迦身。堪悲扰扰昏昏者。个个埋藏无价珍。

　　在眼曰见。昨夜三更光掣电。照破尘根一物无。始知身坐空王殿。

　　在耳曰闻。如何昏聩满乾坤。那知鼓响钟鸣夜。一一齐开众妙门。

　　在鼻辨香。栴檀林里亲闻得。彻地薰天只自知。相逢觌面难相识。

　　在舌谈论。方便须开大施门。若是知音两相见。何劳一默与多言。

　　在手执捉。放开捏聚总由伊。笑他庞老当年道。运水般柴未是奇。

　　在足运奔。草鞋蹋曜无消息。吾今了了报君知。自是不归归便得。

　　梵志

　　诗曰。梵志身死去。魂魄见阎老。读尽百王书。不免被捶拷。

　　风穴沼云。一称南无佛。皆已成佛道。　千岩长云。祇是现成话。风穴用恰好。　芥庵大云。梵志俗气不除。风穴未免担板。且道蒋山有何长处。不敬功德天。谁嫌黑暗女。

　　天台丰干禅师

　　谓寒山拾得曰。你共我去游五台。便是我同流。若不去。不是我同流。山曰你去游作么。师曰礼文殊。山曰你不是我同流。

　　翠岩芝云。大似辩才见萧翼。　宝寿方云。明施纵夺。还他寒山暗下钩锥。须是丰干。若在衲僧门下。并须吃棒。　灵溪昱云。五更侵早起。更有夜行人。

　　天台寒山子

　　因赵州到。游山次见牛迹。山问上座还识牛么。州曰不识。山指牛迹曰此是五百罗汉游山。曰既是罗汉因什么却唤作牛去。山曰苍天苍天。州呵呵大笑。山曰作什么。曰苍天苍天。山曰者小厮儿却有大人作略。

　　灵岩储云。寒山也是虚空里剜窟竉。赵州眼光烁破四天下。尽力祇道得个不识。祇如二人一等道苍天苍天。还有优劣也无。一僧云苍天苍天。岩云识得你也。僧拟议。岩却云苍天苍天。

　　寒山预知沩山来国清受戒。遂与拾得往松门接。沩山才到。二人从路两边透出。作大虫㖃三声。沩山屹然无对。寒山曰。自从灵山一别迄至于今。还相记得么。沩山无对。拾得拈起拄杖曰。老兄唤者个作什么。沩山又无对。寒山曰。休休不用问。他自从别从已曾三生作国王来。总忘却也。

　　永宁鼎云。者两个掣风掣颠汉。使尽神通用尽伎俩。要且出沩山圈圚不得。复颂。

　　一抬一捺笑清风。野鹤无心参碧空。可叹憨憨浑不顾。相依相盻白云中。

　　寒山诗曰。若解捉老鼠。不在五白猫。若能悟理性。那由锦绣袍。珍珠入席袋。佛性止蓬茅。一群取相汉。用意总无交。

　　僧鉴青云。好座天台山被者汉涂污了也。

　　寒山因众僧炙茄次。山将茄串向一僧背上打一下。僧回首。山呈起串曰是什么。僧曰者风颠汉。山却向旁僧曰。你道者个师僧费却我多少盐酱。

　　宝峰文云。寒山打者僧。实为费盐酱多。莫别有道理。　黄龙清云。寒山祇知为者僧费多少盐酱。不知自己抛撒更多。那里是抛撒处。良久云。十方世界成狼藉。一日收来五味全。　狮林则云。大树大皮裹。小树小皮缠。者僧既受寒山点检。寒山也合受人点检。　城山洽代夺茄串打云。茄子也不识。

　　寒山曰。井底生红尘。高峰起白浪。石女生石儿。龟毛寸寸长。若要学菩提。但看此模㨾。

　　洞山聪良久云。还知落处也无。若也不知落处。看看。须菩提入僧堂里去也。珍重。

　　寒山偈曰。吾心似秋月。碧潭光皎洁。无物堪比伦。教我如何说。

　　保福权云。吾心似灯笼。点火内外红。有物堪比伦。来朝日出东。　灵溪昱云。大小寒山出门不认货。好与三十拄杖。

　　拾得

　　埽地次。寺主问汝名拾得。因丰干拾得汝归。汝毕竟名什么。得乃放下笤帚叉手而立。主再问。得拈帚埽地竟去。寒山捶胸曰苍天苍天。得曰作什么。山曰。不见道东家人死。西家助哀。二人作舞笑哭而去。

　　灵岩储云。寺主祇问一个姓名。拾得将无量劫来氏族名字一齐陈出。寺主直是妙智圆明分疏不下。寒山虽将众艺字母重为注疏。几多人作哭笑会。不识自己姓名者不妨疑着。

　　大地塳尘日不清。不知何法得安宁。祇饶铁铸生笤帚。扫到驴年转更深。(梅谷悦)

　　天台智者大师

　　在南岳诵法华经。至药王品是真精进是名真法供养如来。于是悟法华旋陀罗尼三昧。亲见灵山一会俨然未散。

　　径山杲云。而今未获旋陀罗尼者。还见灵山一会否。若见。以何为证。若不见。是真精进是名真法供养如来。　灵岩储云。清波万里。湛寂凝然。宝月凌虚。光吞群象。正恁么时。唤什么作旋陀罗尼三昧。蓦地迅雷一击。猛风四起。云散星飞。水枯月落。灵山一会又向甚处去也。诸人要识智者么。夹路桃花风雨后。马蹄何处避残红。

　　世尊三昧安详起。师悟药王精进时。灵鹫山中人未散。不因南岳有谁知。(杨无为)

　　溪山尽处夕阳斜。溪上冬风雪满沙。便是江南旧行路。和烟隔水见梅花。(萝月莹)

　　舍尽家财与己财。祇将真法供如来。当初一路今何在。触目灵山翠作堆。(天目礼)

　　好将真法供如来。花在幽岩险处开。一夜狂风吹欲尽。落英无数点莓苔。(虚堂愚)

　　法华志言大士

　　因丞相吕许公问佛法大意。师曰本来无一物。一味却成真。

　　资福玉云。既无一物。将那一味成真。者㨾佛法大意瞒许公即得。若有问资福佛法大意。即云本来物物皆成现。莫将一味认为真。　三昧真云。认一味。堕志言窌里。不认一味。堕资福窌里。认即是。不认即是。

　　志言因集仙王质问如何是祖师西来意。师曰。青山影里泼蓝起。宝塔高吟撼晓风。质曰请法华烧香。师曰。未从斋戒觅。不向佛边求。

　　江天铨云。宾主二俱负堕。待质云请烧香。何不答云汝还要觅第二瓣那。待志言云未从斋戒觅不向佛边求。何不答云。向来疑著者老汉。如今有问西来意。山僧劈脊与它三十。有请烧香者。今日却放过。何故。伤龟恕鳖总由在我。　厂阿䘄云。王质当时若掩耳出去。志言肯它是。不肯它是。复颂。

　　江南为客旅。夜夜问归船。梦里一声哑。扶桡过那边。

　　山影本非眼里见。塔吟岂属耳边闻。会得不须生别解。一毫头上荐全真。(四航海)

　　志言因国子助教徐岳问祖师西来意。师曰街头东畔底。曰某甲未会。师曰三般人不会。

　　东莲咏云。徐岳当时待道街头东畔底。作礼便出。不惟做个伶俐道者。亦免志言第二杓恶水。　普明御云。街头东畔底。还是西来意也无。既是。因甚三般人不会。徐岳何不进云。老汉𠰒。看志言又作甚么伎俩。

　　志言因僧问。世有佛否。师曰。寺里文殊有。

　　资福玉云。蚯蚓穿过你眼睛。虾蟆跳进你髑髅。避之不得。即之不能。惟有寺里文殊却没有。　三昧真云。眼睛穿瞎也。髑髅穿破也。既不用避。亦不用即。且道寺里文殊还有也无。

　　志言因僧问。师凡耶圣耶。师遂举手曰。我不在此住。

　　鲁庵远云。不在此住。志言较些子。无端举手作么。我者里清斯濯缨。浊斯濯足。笑看孺子之风雅。

　　我不在此住。圣凡成剩语。深林秋夜寒。木落声疑雨。(厂阿䘄)

　　西天祖师

　　初祖迦叶尊者

　　蹋泥次。有一沙弥问尊者。何得自为。祖曰。我若不为。谁为我为。

　　法眼益云。我当时若见。拽来蹋泥。　五祖戒云。迦叶与沙弥说得道理好。　洞山价云。莫要吃茶么。　保宁勇云。虽然如是。旁观者哂。　西山音云。大小尊者极善和泥合水。

　　迦叶因外道问。如何是我我。祖曰觅我者是汝我。曰者个是我我。师我何在。祖曰你问我觅。

　　牧智成云。大小尊者祇解就地弹雀。不能仰面射雕。待问如何是我我。和声便打。云师我何在。亦和声便打。非但拔出他永劫邪根种子。亦见我祖师门下用处不同。

　　二祖阿难尊者

　　问迦叶曰。师兄。世尊传金襕袈裟外。别传个甚么。迦叶召阿难。祖应诺。叶曰倒却门前刹竿着。

　　汾阳昭云。不问那知。　五祖戒云。露。　翠岩芝云。千年无影树。今时没底靴。　泐潭清云。刹竿未倒。穿却诸人髑髅。换却诸人眼睛。刹竿倒后。向甚么处见释迦老子。　云居庄云。若向刹竿未倒时会得。埋没先宗。刹竿倒却后会得。辜负自己。且道金缕外毕竟别传何物。三面狸奴脚蹋月。两头白牯手拏烟。　汉月藏云。世尊传底。且道在金襕袈裟外。金襕袈裟内。咄。

　　金襕付外有何传。倒却门前旧刹竿。不取一时为上瑞。百千年后与人看。(草堂清)

　　花叶联芳信有期。饮光抗召划分披。而今莫问当时事。路上行人口是碑。(正觉逸)

　　提起金襕。惹倒刹竿。步步蹋着。绿水青山。(旻古佛)

　　庆喜门前倒刹竿。金襕传外有何传。天然外道无师证。争奈威音佛已前。(张无尽)

　　心心相照始相知。金色头陀别是非。五里牌从郭外看。当人不肯怨他谁。(道场如)

　　琉璃殿上付金襕。棣萼联芳得二难。门外刹竿从放倒。免教南北问风幡。(上方益)

　　金襕传外复何传。报道门前倒刹竿。好笑蹋青人烂醉。满川桃李自无言。(石[(工*几)/石]明)

　　怛萨阿竭二千年。密付亲承尽浪传。直至如今成露布。刹竿依旧倚门前。(大洪恩)

　　等闲饶舌话金襕。便与当头倒刹竿。从此天伦转无义。冷光犹自逼人寒。(瞎堂远)

　　弟应兄呼画不成。谁人肯向里头行。自从家破人亡后。直至如今事转生。(月林观)

　　翡翠羽毛。麒麟头角。弟应兄呼。震动海岳。路远夜长休把火。倒却门前刹竿着。(高原泉)

　　野店山桥逐马蹄。行行桃李自成蹊。谁知古岸垂杨外。别有春风舞翠微。(尊道启)

　　三祖商那和修

　　问鞠多尊者你年几耶。曰我年十七。祖曰你身十七性十七耶。曰师发已白为发白耶心白耶。祖曰我但发白非心白尔。曰我身十七非性十七也。

　　天童悟云。大小祖师话作两橛。　江天铨云。三祖既善分析。鞠多分析更善。若是我土祇好作座主奴子有分。

　　空林冷月。碧水凉云。清风岩下。一派秋声。(厂阿䘄)

　　四祖优波鞠多

　　因访一老比丘尼。才入门乃触碎钵盂。尼曰。佛在世日。六群比丘甚是粗行数。来我舍尚不如此。尊者绍祖位人得与么粗行。祖默然。

　　汾阳昭代云。已知错误。　法林音云。在祖师尚然。况今时耶。遂大笑。

　　五祖提多迦

　　因四祖问为身出家为心出家者。曰夫出家者无我我心。故即心不生灭。心不生灭即是常道。故诸佛亦常。心无形相其体亦尔。祖曰。汝当大悟自心明朗。于佛法中度恒沙众。

　　芭蕉彻云。譬如琴瑟箜篌虽有妙音。若无妙指终不能发。

　　七祖婆须密尊者

　　因佛陀难提索以论义。祖曰仁者论即不义。义即不论。若拟论义。终非义论。提知祖义胜。心即钦服。

　　三昧真云。者样便称义胜。东土人人可以做祖师。不知佛陀心钦服也未。　梅彻惺云。七祖虽不论义。未免摇动唇吻。难提深领钦服。也是向它人舌尖上讨分晓。

　　九祖伏䭾密多

　　偈曰。父母非我亲。谁是最亲者。诸佛非我道。谁是最道者。

　　云盖本云。父母非我亲。无有不亲者。诸佛非我道。无有不道者。祖师得第一句。云盖得第二句。有人添得一句。许伊鼎足三分。　密庵杰云。父母非我亲。眼里绝纤尘。诸佛非我道。铁眼铜睛觑不破。汝言与心亲。蚊子咬铁钉。汝行与道合。上下四维俱匌匝。祇将此语报深恩。朵朵红莲火里发。　伏龙长云。父母非我亲。我亦非亲者。诸佛非我道。道亦非我者。祖师也不得第一句。云盖也不得第二句。千岩碎身如微尘。何止头破作七分。　慧云广云。父母非我亲。者是最亲者。诸佛非我道。者是最道者。祖师得上半句。东庵得下半句。还有道得完全句底么。便喝。

　　见处孤危立处高。急如石火利如刀。到家问路家何在。掀倒棋盘脱布袍。(瞎堂远)

　　半生足不履地。轩知蹋遍天涯。得个冬瓜印子。至今目瞪口呿。(松源岳)

　　父母非亲亲是谁。双眸炯炯带双眉。含元殿上不相识。正是岷峨相见时。(石溪月)

　　父母非亲谁最亲。长江滚滚浪如银。一帆高挂烟波外。始信纵横不是尘。(𠁼三圆)

　　十祖胁尊者

　　问夜奢汝从何来。曰我心非往。祖曰汝住何所。曰我心非止。祖曰子不定耶。曰诸佛亦然。祖曰汝非诸佛。曰诸佛亦非。

　　翠岩芝云。祖师与童子一问一答。总欠会在。

　　打鼓弄琵琶。相逢两会家。清风拂白月。地角接天涯。碎玉凝朝露。残阳送晚霜。寒山逢拾得。拊掌笑嗄嗄。(南堂静二)

　　诸佛亦非穷子腹肥。才一顿饱忘百日饥。二十拄杖十分槌。免教辜负两茎眉。

　　电卷星飞。珠回玉转。打破面皮。赤心片片。(瞎堂远)

　　十一祖富那夜奢

　　因马鸣大士问我欲识佛何者即是。祖曰。汝欲识佛。不识者是。曰。佛既不识。焉知是乎。祖曰。既不识佛。焉知不是。曰此是锯义。祖曰彼是木义。祖复曰锯义者何。曰与师平出。却问木义者何。祖曰汝被我解。士豁然省悟。

　　岸麟骏云。往复所言现大机用。　四航海云。当时大士若问崇福我欲识佛。即掩住伊口。令它向未开口处会取。免得在锯义木义中作活计。

　　十二祖马鸣大士

　　因一外道索祖论义。集国王大臣人民。祖问汝义以何为宗。外曰凡有言说我皆能破。祖乃指国王曰。当今国土康宁大王长寿。请汝破。外道屈伏。

　　法林音云。破也。

　　六师不正起干戈。自谓无能奈我何。七十六宗令结舌。不消一曲太平歌。(本觉一)

　　十四祖龙树大士

　　见提婆来。先令侍者将一碗水致面前。婆见乃取一针投之。祖大喜。

　　龙猛盂中水。提婆毳上针。人人争得失。个个话浮沉。不睹云中雁。焉知沙塞深。农人移片磉。磉下获黄金。(琅玡觉)

　　漏传长乐未央静。月泻甘泉太液秋。夜半乐声回步辇。唤回三十六宫愁。(心闻贲)

　　师资意契芥投针。邠铁下水一般沉。两岸桃花无觅处。泊舟原是渡江人。(南庵依)

　　十七祖僧伽难提

　　因闻风吹殿铃声问伽耶曰。铃鸣耶风鸣耶。伽曰。非风铃鸣。我心鸣耳。祖曰心复谁乎。曰俱寂静故。祖曰善哉继吾道者非子而谁。

　　芭蕉□云。尊者大似怜儿不觉丑。　护国岳云。伽耶认鱼目作明珠。僧祖将燕石为美玉。仔细检点将来。好与一坑埋却。何故。屈原若不逢渔父。千古谁能论独醒。

　　二十三祖鹤勒那尊者

　　因师子尊者问。我欲求道当何用心。祖曰汝欲求道无所用心。曰既无用心谁作佛事。祖曰你若有用即非功德。你若无作即是佛事。

　　江天铨云。如今一等闭目藏睛。断昏沉。止妄想。以无作为佛事者比比皆是。是皆祖师之罪人也。我者里灌蔬作菜种田博饭。每日只在者里用心。若要求道。一棒打折你驴腰。

　　二十四祖师子尊者

　　因月氏国王闻其有道乃越国往见之。祖曰。大王来时好道。去时亦如来时。

　　中峰本云。饭里沙。泥里刺。仿佛不同。依俙相似。大王来时好道。去时亦如来时。尊者黄金铸面皮。

　　至简至易。最尊最贵。往还千圣顶𩕳头。世出世间不思议。弹指圆成八万门。一超直入如来地。(圆悟勤)

　　师子因罽宾国王秉剑问师得蕴空否。祖曰已得蕴空。曰离生死否。祖曰已离生死。曰就师乞头得否。祖曰身非我有岂况于头。王便斩之。白乳涌高数丈。王臂自落。

　　玄沙备云。大小尊者头也不解作得主。天童华云。随氀㲣汉。　玄觉遂云。且道斩着斩不着。童云。将虾钓鳖。　汾阳昭云。知师不吝。童云。将错就错。　雪窦显云。作家君王天然有在。童云。提水放火。　翠岩芝云。当时祖引颈王举剑。与么时有人谏得住么。至今无人断得此公案。如今衲僧作么生断。童云。莫要说梦。　芭蕉彻云。卖宝撞着瞎波斯。童云。诬人之罪。　琅玡觉云。罽宾好一口剑。争奈剑上无眼。尊者好个师子。且不解返踯。童云。贼过后张弓。童总云。者一队汉被山僧劋绝了也。还见师子尊者么。拈拄杖卓一下。　黄龙新云。黄龙要问雪窦。既是作家君王。因甚臂落。径山杲云。孟八郎汉又与么去。　天宁琦云。似则也似。是则未是。　古南门云。雪窦祇解归德于君。不善承休于祖。有人辨得国王尊者。白头如新。倾盖如故。

　　杨子江头杨柳春。杨花愁杀渡头人。一声羌笛离亭晚。君向潇湘我向秦。(龙门远)

　　得人一牛。还人一马。有往有来。可知礼也。(佛性泰)

　　船子下扬州。浮萍逐水流。一声河满子。千古动悲愁。(鼓山圭)

　　吹毛剑举乾坤黑。臂堕山河掩日光。趯起须弥头倒卓。方知两两不成双。(湛堂深)

　　尊者何曾得蕴空。罽宾徒自斩春风。桃花雨后乱零落。染得一溪流水红。(咦庵鉴)

　　口念木瓜医脚气。纸画钟馗驱鬼崇。一生若解和罗槌。日日吃酒日日醉。(懒庵枢)

　　师子头落。罽宾臂折。各人眼底有西施。谁家瓮里无明月。(朴翁铦)

　　遇着山中人。便说山中话。六月卖松风。人间恐无价。(孤峰深)

　　剑下十分真。难藏独露身。江流石不转。徒有蕴空名。(北涧简)

　　梦中要渡深溪水。伎俩多般进不能。蓦地觉来伎俩尽。床头山月已三更。(石庵玿)

　　蕴空谁见法中王。觌体何曾碍剑光。古庙藤萝穿户牖。断碑风雨碎文章。(雪庵瑾)

　　夜阑天际堕金盆。膝上焦桐调转新。易水悲风轻按指。鸾胶难续断肠人。(虚堂愚)

　　上大人。丘乙己。陌上相逢论诗礼。三百篇中意若何。仲尼一言备之矣。江南三月鹧鸪声。有堪听有不堪听。(山茨际)

　　拾得羊。打得狼。柴头更遇孟八郎。剑入太湖成龙去。空遗星斗焕文章。(玉笈干)

　　二十五祖婆舍斯多

　　因与外道无我尊论义。外道曰请师默论不假言说。祖曰不假言说孰知胜负。曰但取其义。祖曰汝以何为义。曰无心为义。祖曰汝既无心安得义乎。曰我说无心当名非义。祖曰我说非心当义非名。曰当义非名谁能辩义。祖曰汝名非义此名何名。曰为辩非义是名无名。祖曰。名既非名义亦非义。辩者是谁当辩何物。如是五十九番。外道乃伏。

　　芭蕉清云。譬如象马加诸楚毒。至于彻骨方乃调伏。　太阳玄云。蚌鹬相持死在渔人之手。又云。何用繁言。　径山杲云。婆舍斯多何用忉怛。当时若见他道请师默论。不假言说便云义堕也。即今莫有与妙喜默论者么。或有个出来道堕也。我也知你向鬼窟里作活计。

　　二十七祖般若多罗

　　因东印土国王请斋次。王曰。诸人尽转经。师为甚么不转。祖曰。贫道出息不涉众缘。入息不居阴界。常转如是经。百千万亿卷。

　　汾阳昭代云。却劳尊者心力。　大沩智云。还见二十七祖看经么。行时脚跟不着地。坐时心识似风飘。　报恩秀云。者老汉无大人相。把葫芦马杓翻腾一上。当时好与掀倒。打断葛藤。　博山来云。险处锥。稳处劄。国主探端。洒不湿。钉不入。尊者机辨。如是经还转也未。待你脚跟下线断。始知信受奉行。

　　秋高月色连云白。澹泊禅心滋味长。历历分明今古意。何须特地更商量。(大沩心)

　　灵犀玩月璨含辉。木马游春骏不羁。眉底一双寒碧眼。看经那得透牛皮。明白心。超旷劫。英雄力。破重围。妙圆枢口转灵机。寒山忘却来时路。拾得相将𢹂手归。(天童觉)

　　入息未尝居蕴界。出息何曾涉万缘。一声渔笛离南浦。依旧芦花深处眠。(懒庵需)

　　不是尘泥难混迹。尾巴露出要人看。长松坡下遂成队。时把劫空田地翻。(木庵标)

　　五原春色旧来迟。二月垂杨未挂丝。即今河畔冰开日。正是长安花落时。(道宗基)

　　般若行路次。有人问汝行何急。祖曰汝行何漫。又问汝姓甚么。祖曰与汝同姓。或凡或圣。人莫能测。

　　芭蕉彻云。匹上不足匹下有余。　天童悟云。大小祖师被路人换却眼睛。　古林如云。可怪尊者大路不行。却向草窠里辊。

　　般若告菩提达磨。如来以大法眼付大迦叶。如是展转乃至于我。我今嘱汝。听吾偈曰。心地生诸种。因事复生理。果满菩提圆。华开世界起。

　　苍天更添怨苦。蹋烂西天东土。尽未来际英灵。遭它一网打破。(默庵慧)

　　宗鉴法林卷五
卍新纂续藏经第 66 册 No. 1297 宗鉴法林


　　宗鉴法林卷六

　　集云堂　编

　　东土祖师

　　初祖菩提达磨大师

　　普通七年至梁。武帝问如何是圣谛第一义。祖曰廓然无圣。帝曰对朕者谁。祖曰不识。

　　汾阳昭云。弟子智浅。　五祖戒云。卖宝遇着瞎波斯。　保宁勇代帝吐舌示之。　中峰本云。缺齿老胡手𢹂泥弹子。要与东震旦人斗富。可谓不知量矣。被梁王指出照乘明珠问之。情知伊道个不识。　愚庵盂云。或有问山僧第一义谛。双柑迤逦黄鹂下。蹋遍落花鸳水春。　灵隐礼云。达磨大师气盖神洲。被武帝一拶。直得无绳自缚去死十分。虽然如是。也须救取武帝。　清化嶾云。尽道武帝不会祖师意。殊不知达磨被他两度验出骨髓。

　　凡圣萦缠情未忘。廓然无圣便惊狂。梁王殿上无谋略。刚被胡人乱一场。(泉大道)

　　廓然一镞。辽天不识。重下锥刺。梁帝不知何处去。千古万古无消息。(正觉逸)

　　炼得通红打一锤。周遭无数火星飞。十成好个金刚钻。摊向门前卖与谁。(保宁勇)

　　第一义。廓兮寥兮超象帝。不把多年历日看。争辨春分并夏至。辽东白鹤去无踪。三山半落青天外。(上方益)

　　不解作客。劳烦主人。面无惭色。少喜多瞋。(长灵卓)

　　始鸣阿阁一声钟。日暖苍龙睡正浓。再击凤凰台上鼓。半夜祥鸾未飞舞。帝基永固如磐石。胡僧虚费平生力。回指少林归去来。春风一阵花狼藉。(佛鉴勤)

　　廓然无圣露全身。觌面相呈已隔津。莫问梁邦并魏苑。一花五叶自然春。(云岩因)

　　黄金凿。白玉椎。凿开混沌窍。透出玄妙机。(正堂辨)

　　金乌飞上玉䦨干。黑漆昆仑对面看。毕竟者些传不得。落花流水太无端。(天童净)

　　提起须弥第一槌。玉门金锁击难开。重施背蹋空劳力。应悔迢迢万里来。(痴钝颖)

　　万浪千波一苇横。翩翩只影可怜生。老萧若会截流句。杨子江头放你行。(石溪月)

　　廓然无圣。来机径庭。得非犯鼻而挥斤。失不回头而堕甑。寥寥冷坐少林。默默全提正令。秋清月转。霜轮河澹。斗垂夜柄。绳绳衣钵付儿孙。从此人天成药病(宏智觉)

　　陌上多开菜麦花。衔泥紫燕画梁家。可怜狼藉春无数。那得风流染绛纱。(雪峤信)

　　初祖西来。直指人心见性成佛。

　　法林音喝一喝云。早曲了也。

　　急水波心下直钩。鱼龙虾蟹一时收。祖师活计无多子。恼乱春风卒未休。(松源岳)

　　初祖自梁涉魏。至少林面壁而坐。九年方得二祖。

　　先被梁王勘破。却向少林孤坐。谩言教外别传。争奈不识者个。(白云端)

　　少室山前风过耳。九年人事随流水。若还不是弄潮人。切须莫入洪波里。(鼓山圭)

　　金鳌一掣沧溟竭。徒自悠悠泛小舟。今日烟波无可钓。不须新月更为钩。(径山杲)

　　祖师面壁九年余。此是西来末上机。直至如今天下客。强将言句空施为。(省堂主)

　　一片虚凝地。丹青画不成。圣贤难启口。佛祖强安名。(正堂辨)

　　丧尽家财。无本可据。赤手杀人。弥天罪过。(木庵永)

　　不契梁王暗渡江。一身无地避惭惶。九年面壁成何事。赚却平人入镬汤。(湖隐济)

　　云和斜抱月光寒。白雪阳春信自弹。不遇知音轻侧耳。几应摵碎玉阑干。(斯瑞法)

　　嵲嵲嵩峰。高逼云汉。误为神光。折去一半。(远门柱)

　　初祖一日命门人曰。时将至矣。汝等盍各言所得。时有道副曰。如我所见。不执文字。不离文字。而为道用。祖曰汝得吾皮。尼总持曰。如吾所见。如庆喜见阿閦佛国。一见更不再见。祖曰汝得吾肉。道育曰。四大本空。五蕴非有。如吾见处。无一法可当情。祖曰汝得吾骨。最后慧可大师出。礼三拜。依位而立。祖曰汝得吾髓。乃传衣付法。

　　荐福怀云。祖师与么说话。无计较中翻成计较。无涂辙中翻成涂辙。若教伊蹋着德山临济门下。免见九年冷坐。被人唤作壁观胡僧。直饶如是。也未免殃及儿孙。　太阳玄云。且道更有一人出来。得个甚么。自云。不得不得。又云。意况不到。　翠岩芝云。二祖被他当面涂糊。莫道髓皮也不曾摸着。因甚么却绍祖位。　五祖演云。当时若见四人恁么。各与三十棒。祇如白云也合吃二十九棒。留一棒与诸人。其间若有知痛痒者。不惟不辜负先圣。亦乃得见白云。脱或未然。堂里吃粥吃饭。更须烂嚼。多见囫囵吞却。

　　神光三拜退后立。瀑布岩前水长急。楞严会上逞圆通。却使老卢双泪泣。(天衣怀)

　　四维上下绝遮拦。涌出冰壶映碧天。无孔笛中藏六律。一声惊起钓鱼船。(成枯木)

　　神光三拜依位立。解会都忘未端的。皮毛脱尽孰亲疏。谁言得髓能情息。(圆通秀)

　　一从三拜后。千古错流通。永日无人到。萧萧桧柏风。(龙门远)

　　社舞村歌笑杀人。骑牛挑鸭走成群。三杯酒罢归家去。留得猪头碍塞人。(正堂辨)

　　镜凹照人瘦。镜凸照人肥。不如打破镜。还吾旧面皮。(懒庵枢)

　　捏目生花立问端。得他皮髓被他瞒。者般瞎汉能多事。六月无霜也道寒。(简庵清)

　　死款都来一口供。情穷理极卒难容。若将皮髓论高下。争见花开五叶红。(高峰妙)

　　夜来独自上西楼。却喜新秋月正幽。试把玉箫吹一曲。惹他多少客心愁。(晦堂镜)

　　雪压竹枝头。风翻荷叶背。胡僧白佛言。应犯什么罪。(汉关喻)

　　初祖曰。吾法于三千年后未曾移易一丝豪许。

　　东西纵目乾坤阔。玉露澄秋气宇高。山是山兮水是水。何曾移易一丝毫。(葛庐覃)

　　初祖曰。吾本来兹土。传法度迷情。一花开五叶。结果自然成。

　　五祖演云。大师信脚来。信口道。后代儿孙都成计较。要会开花结果处么。郑州梨。青州枣。万物无过出处好。　南堂欲云。提本分钳锤。碎情解窠窟。还他五祖。要见开花结果处。太远在。拈却郑州梨。放下青州枣。出门便是长安道。

　　初祖偈曰。吾本求心不求佛。了知三界空无物。不如端坐静观心。祇此心心心是佛。

　　元叟端云。坐煞达磨大师了也。

　　初祖谓二祖曰。汝但外息诸缘。内心无喘。心如墙壁。可以入道。二祖作种种说心说性不契。一日忽悟。乃曰可以息诸缘也。祖曰莫成断灭去在。二祖曰无。祖曰子作么生。二祖曰。了了常知故。言之不可及。祖曰此诸佛之所传心体。更勿疑也。

　　万里孤舟驾怒涛。长竿意在掣金鳌。连抛两钓无消息。惆怅空来打一遭。(天目礼)

　　的的西来末法僧。来分此土最初灯。神光冷地一吹灭。葱岭忙忙祇暗登。(大川济)

　　万里西来老骨柤。不遵行止渡流沙。被人打落当门齿。哑子分明吃苦瓜。(或庵体)

　　贼身未露罪全彰。搅得西干沸似汤。项上铁枷无计脱。却来东土强分赃。(无门开)

　　心如面黑。语似人蛮。廓然无圣。玉解连环。杨子江头白浪。少林雪后青山。(栯堂益)

　　大鹏展翅取龙吞。一搅沧溟彻底浑。触碎珊瑚枝上月。至今千古暗昏昏。(中峰本)

　　东西走得脚皮穿。教外何曾有别传。任你一花开五叶。好儿终不使爷钱。(愚庵及)

　　飘飘一苇渡江淮。少室峰前眼不开。默坐九年成底事。当门齿缺可曾栽。(天隐修)

　　初祖既葬熊耳山。后三年魏宋云使西域回。遇祖于[葸-十+夕]岭。手𢹂只履。云问何往。祖曰西天去。又谓云曰。汝主已厌世。及归。明帝已登遐矣。迨启圹。惟只履存焉。

　　师眼兮深。师鼻兮大。师耳兮穿。师舌兮快。师身兮黑。师心兮戴。手𢹂只履返流沙。熊耳石塔今犹在。(琅玡觉)

　　祖师遗下一只履。千古万古播人耳。空自肩担跣足行。何曾蹋着自家底。(五祖演)

　　梁魏山河本太平。无端容此老狐精。九年皮髓分张尽。只履空棺更诳人。(东山空)

　　阖国人难挽。西𢹂只履归。祇应熊耳月。千古冷光辉。(虎丘隆)

　　飏下一只履。明明不覆藏。儿孙才着脚。遍地是刀枪。(妙峰善)

　　九年冷坐纳败阙。只履西归更脱空。后代儿孙徒妄想。鹧鸪啼不为春风。(雪庵瑾)

　　死也不伏埋殡。偷𢹂只履西归。不被宋云捉败。官司何处寻尸。(孤峰深)

　　禾山方云。死心先师每举只履西归话以问衲子。而实难明。诸方或谓之隐显。或谓不可有两个。或谓惟此一事实。若恁么。未识祖师意旨。诸人要见么。颂云。浊中清。清中浊。勿谓麒麟生只角。西行东向路不差。大用头头如啐啄。莫莫玄要。灵机休卜度。

　　二祖慧可大师

　　问初祖曰。诸佛法印可得闻乎。祖曰诸佛法印匪从人得。师曰吾心未宁乞师安心。祖曰将心来与汝安。师曰觅心了不可得。祖曰与汝安心竟。

　　芭蕉彻云。金刚与泥人揩背。　圆悟勤云。正与么时法身在甚么处。　五祖戒云。若即恁么何用西来。　云居元云。彼自无疮勿伤之也。虽然如是。一言已出驷马难追。　五祖演举至安心处乃云。白云当时若见。好与三十棒。何故。他人见将谓说安心法。毕竟如何。菩萨龙王行雨润。遮身向上数重云。　云居庄云。杀人须是杀人剑。活人须是活人刀。

　　终始觅心不可得。寥寥不见少林人。满庭旧雪重知冷。鼻孔依然搭上唇。(白云端)

　　思量何用觅安心。求得心安却苦身。三尺雪深曾立处。不知谁是雪中人。(佛国白)

　　二祖当年立少林。满庭积雪到腰深。叉手当胸无一事。不求不觅不安心。(鼓山圭)

　　觅心无处更无安。嚼碎通红铁一团。纵使眼开张意气。争如不受老胡瞒。(径山杲)

　　不待七处征。当下便不见。猢狲水上打秋千。新罗王子放一箭。高着眼分明。穿破波斯面。(石[(工*几)/石]明)

　　二祖无端向少林。庭前立雪到腰深。直饶觅得心无有。未免全身被陆沉。(谁庵演)

　　屈节从长也大难。雪堆断臂仰高寒。铁牛鞭起熊峰下。一吸黄河彻底干。(或庵体)

　　达磨九年面壁坐。深雪之中得一个。得一个。森罗万象平分破。(尼无著总)

　　长安深夜雪漫漫。欲觅心安转不安。纵使言前开活眼。那知已被老胡瞒。(息庵观)

　　平地无端起骨堆。将身活向雪中埋。假饶觅得安心法。还我娘生一臂来。(隐山璨)

　　觅心心已觅无踪。识得年辰是普通。从此不消闲历日。春来积雪自消镕。(灵叟源)

　　金风一夜催人老。吹落梧桐教谁扫。蓦然飞在五乳峰。波斯拈起当作宝。(慧门胜)

　　三祖僧璨大师

　　问二祖曰。弟子身缠风恙。请师忏罪。祖曰将罪来与汝忏。师曰觅罪了不可得。祖曰。与汝忏罪竟。宜依佛法僧住。师曰。今见和尚已知是僧。未审何名佛法。祖曰。是心是佛。是心是法。佛法无二。僧宝亦然。师曰。今日始知罪性不在内外中间。如其心焉。佛法无二也。祖深器之。

　　琅玡觉云。犹欠作云何梵在。　梁山观于觅罪了不可得处云。罪性向什么处去也。又云。非但罪性。觅者亦不见有。　云居齐云。二祖深器之。是肯他会佛法耶。肯他说道理耶。

　　罪已无根性已空。正生风处不生风。至今山谷山前水。一派清流入海中。(佛国白)

　　无孔笛子毡拍板。五音六律皆普遍。时人不识黄番绰。笑道侬家登宝殿。(五祖演)

　　风恙缠身。觅罪不得。九万里程。展摩霄翼。(旻古佛)

　　浑身臊痒倩人搔。入骨搔来身已劳。一下被伊搔着了。平生痒处一时消。(水庵一)

　　弥天罪过无门忏。红烂通身世莫医。已是四棱俱蹋地。尽教后代乱针锥。(无门开)

　　风恙缠身世莫医。家贫遭劫更堪悲。谁知觅罪了无处。正是贼归空屋时。(大歇谦)

　　通身是病骨黏皮。举世无人识得伊。纵使罪根都忏了。依然失却两茎眉。(痴绝冲)

　　万里天开一阵风。云推桂毂出烟笼。秋深秋浦那清影。露滴芙蓉两岸红。(无异来)

　　三祖信心铭曰。至道无难。惟嫌拣择。但莫憎爱。洞然明白。

　　报恩秀云。祖师道个嫌字。先自憎爱了也。却云但莫憎爱洞然明白。又何啻扬声而欲止响。　德山绘别云。至道最难。须是拣择。若无憎爱。怎见明白。　佛川义云。祖师八字打开。两手分付了也。虽然。直捷固然直捷。怎奈极是誵讹。山僧更资一路。至道无难。惟嫌拣择。但莫憎爱。洞然明白。良久云。参。

　　三祖曰。毫厘有差。天地悬隔。

　　直上峰头脚步宽。得盘桓处且盘桓。松林茂映彤云赤。举眼寻思便着瞒。(云松品)

　　自来拽杖千峰外。谁识斑斓是大虫。拈得松声无著处。和风吹遍碧桃红。(月厂屏)

　　三祖曰。二由一有。一亦莫守。一心不生。万法无咎。

　　元洁莹蓦拈拄杖云。三祖大师来也。以无缘三昧。智印三昧。将须弥移至芥子孔。见诸人不会。化作奋迅三昧。穿却诸人鼻孔眼睛。走入露柱里去也。卓拄杖。

　　三祖曰。六尘不恶。还同正觉。

　　雪窦显云。拄杖子是尘。有什么过。过既无。应合辨主。所以道粪扫堆头现丈六金身。且拈在一边。赤肉团上壁立千仞。又放过一着。直饶八面四方来。正好连架打。　古南门云。雪窦拄杖子虽善能为祖师作主。要且脚跟未点地在。

　　四祖道信大医大师

　　参三祖问。愿和尚慈悲赐与解脱法门。祖曰谁缚汝。师曰无人缚。祖曰何更求解脱乎。师大悟。

　　牛头未生。梅子熟也。缓步人间。池成月下。凤书三到懒开眸。白莲峰顶光相射。(云岩因)

　　谁缚无人缚。何更求解脱。未必右军鹅。便是支郎鹤。(石田薰)

　　四祖住蕲州破头山。学侣云臻。摄心不寐胁不至席。一日告众曰。吾武德年中游庐山。望破头山紫云如盖。有白气横分六道。汝等会否。弘忍曰。莫是和尚他后横出一枝佛法否。师曰善。唐太宗向师道。三诏不赴就。赐紫衣。

　　慈云之塔。大医之师。瞻之仰之。双峰巍巍。懒融不得西天钵。直付黄梅路上儿。(杨无为)

　　岛外寻师解缚归。双峰山下独幽奇。却将衣钵为人事。乞与黄梅个小儿。(佛国白)

　　绝知名迹能妨道。正恐师承亦累人。问法沙弥莫饶舌。百年逆旅要同尘。(觉范洪)

　　坚辞凤阙紫泥诏。玷辱宗风个古锥。坐断双峰无寸草。爱松留得碍人枝。(无门开)

　　破头峰顶紫云飞。三却天书老翠微。滞货虽然无用处。不应分付小孩儿。(少室睦)

　　解脱深坑得自由。单提独弄逞风流。无端累及栽松老。业识茫茫未肯休。(诺庵肇)

　　破头山下觅便宜。勾引黄梅路上儿。又向江南访牛首。赚他花鸟绝来期。(典牛游)

　　四祖付五祖偈曰。华种有生性。因地华生生。大缘与性合。当生生不生。

　　小使生来气宇雄。性空内外灭真宗。破头老祖亲遭着。扇起毗岚覆地风。(默庵慧)

　　五祖弘忍大师

　　在蕲州西山栽松。四祖曰。吾欲传法与汝。汝已年迈。汝若再来。吾尚迟汝。师遂往周氏托生。至七岁遇祖于黄梅。祖问子何姓。师曰。姓即有。非常姓。祖曰是何姓。师曰是佛性。祖曰汝无姓耶。师曰性空故无。

　　栽松何老。传衣何少。前身后身。一梦两觉。白藕开花峰顶头。明月千年冷相照。(杨无为二)

　　日出而作。栽松为乐。昔栽几何。今满岩壑。白头人去小儿归。笑杀林梢千岁鹤。

　　垂垂白发下青山。七载归来换旧颜。人却少年松已老。是非从此落人间。(佛国白)

　　谁是前身孰后身。谩将名字较新陈。邻家莫问去来事。我是昔人非昔人。(祖印明)

　　黄梅果熟。白藕花开。问惟佛性。体异凡胎。衣传南岭人将去。松老西山我再来。两借皮囊成底事。一壶风月湛无埃。(天童觉)

　　栽遍满山松。暗地翻身转。虽然得信衣。何曾识爷面。(石田薰)

　　几年活计钁头边。万本青松锁翠烟。梦破曹溪天地阔。再来不值半文钱。(少室睦)

　　栽松幸自可怜生。刚要随人入火坑。换得皮囊急回首。依然鼻孔不多争。(石室辉)

　　手种青松数百株。饥餐渴饮自如如。无端借路重相见。却被人传上祖图。(退翁休)

　　约去栽松个老人。还来传法喜童真。有娘生面无爷姓。劫外灵苗不犯春。(水庵一)

　　种得千山无空地。一枝犹在钁头边。不因脱赚周家女。衣钵何缘到汝传。(中峰本)

　　破头山里栽松日。浊港江边寄宿时。大法一丝悬九鼎。去来心事许谁知。(愚庵及)

　　初生犊。不怕虎。等闲来击禾山鼓。也是苦。阿房宫里称巨富。许多楼阁门无数。那边走过三五步。波斯忽遇耆婆天。道个性空无我我无故。(南庵依)

　　五祖付六祖偈曰。有情来下种。因地果还生。无情既无种。无性亦无生。

　　蹋碓才经八个月。衣盂夜半错流传。风幡话堕闻皆丧。今古怨牵到白拈。(默庵慧)

　　六祖慧能大师

　　闻五祖黄梅往参。祖问汝自何来。师曰岭南。祖曰欲须何事。师曰惟求作佛。祖曰。岭南人无佛性。若为得佛。师曰。人即有南北。佛性岂然。祖诃曰着槽厂去。祖一日各令呈偈。神秀书于廊壁曰。身是菩提树。心如明镜台。时时勤拂拭。勿使惹尘埃。师别曰。菩提本无树。明镜亦非台。本来无一物。何处惹尘埃。祖默器之。

　　石坠腰间舂碓鸣。老卢便重不便轻。黄梅衣钵虽传得。犹去曹溪数十程。(杨无为)

　　六祖当年不丈夫。倩人书壁自涂糊。明明有偈言无物。却受他家一钵盂。(死心新)

　　桂花包里老黄梅。不向阴阳地上栽。蜂蝶岂知香远近。难寻踪迹去还来。(东山演)

　　黄梅夜半错分付。才得星儿便乱做。大庾岭头屙一堆。后代儿孙遭点污。(木庵永)

　　飏下采樵斧。直入碓坊舂。一脚蹋到底。黄梅信息通。(佛照光)

　　应无所住以生心。大地山河一发沉。从此别开穷世界。新州柴把贵如金。(破庵先)

　　四句伽陀不解书。三更传得本来无。曹溪路上生荆棘。直至如今在半途。(妙峰善)

　　菩提无树镜非台。臭口分明鬼擘开。幸是卖柴无事獠。刚然惹得一身灾。(无门开)

　　不作樵夫作碓夫。祇将脚力验精粗。知他蹋着蹋不着。和米和糠到钵盂。(西岩惠)

　　七百高僧总会禅。眼空四海鼻撩天。黄梅若也无私曲。有甚衣盂到汝传。(痴绝冲)

　　荷条柴担眼头空。路入黄梅伎已穷。卖得藂林枝叶尽。岭南无地种春风。(中峰本)

　　黄梅分付太仓忙。半夜凄凄暗渡江。将谓无人知下落。贼身已露更和赃。(辛庵俦)

　　负舂原是岭南人。十字呼来九不真。漏得衣盂连夜走。至今无处着浑身。(退庵英)

　　师资缘会有来由。明镜非台语暗投。坏却少林穷活计。橹声摇月过沧洲。(葛庐覃)

　　新月澄溪上下圆。冷云抹尽落遥天。城头黑黑三声鼓。万象森罗枕子边。(三峰藏)

　　六祖因法性寺风飏刹幡。有二僧对论。一曰风动。一曰幡动。师曰。不是风动。不是幡动。仁者心动。

　　雪峰存云。大小祖师。龙头蛇尾。好与二十棒。孚上座侍次。咬齿。峰云。我与么道。也好与二十棒。　保福展云。作贼人心虚。也是萧何置律。　五祖戒云。着甚来由。　巴陵鉴云。祖师道不是风动不是幡动。既不是风幡。向甚处着。有人与祖师作主。出来与巴陵相见。　雪窦显云。风动幡动。既是风幡向甚处着。有人与巴陵作主。出来与雪窦相见。　泐潭清云。不是风动不是幡动。若是灵俐汉。悬岩撒手便好承当。顾后瞻前转生迷闷。仁者心动。而今还有为祖师作主者么。有则出来与老僧相见。　天童华云。一盲引众盲。相牵入火坑。　黄龙新云。不是风动不是幡动。明眼汉一点瞒他不得。仁者心动。且缓缓。你向甚处见祖师。乃掷下拂子云。看。　径山杲举雪峰语毕云。要识孚上座么。犀因玩月纹生角。要识雪峰么。象被雷惊花入牙。　中峰本云。尝鼎一脔具知众味。非风动非幡动仁者心动。可谓尝鼎之一脔矣。使人不觉恶心呕吐。　天宁琦云。风动幡动心动。与你拈却了也。向什么处见祖师。　径山秀云。大小祖师为人错下注脚。合吃三十棒。　龙池传云。不是风动不是幡动也不是心动。僧问毕竟是什么动。池召僧。僧近前。池打一掌云。祇许你知不许你会。又一掌云。去。　箬庵问云。大小祖师朝打三千暮打八百。　金粟元云。还知祖师落处么。书头教娘勤作息。书尾教娘莫瞌睡。中间一句不成文。无限相思花雨泪。

　　不是风兮不是幡。黑花猫子面门斑。夜行人祇贪明月。不觉和衣堕水寒。(法昌遇)

　　荡荡一条官驿路。晨昏曾不禁人行。浑家不是不进步。无奈当门荆棘生。(保宁勇)

　　东西南北无空处。上下四维随分举。眷属都来祇一身。行尽天涯无伴侣。(三祖宗)

　　不是风兮不是幡。白云依旧覆青山。年来老大浑无力。偷得忙中些子闲。(雪峰圆)

　　沧溟直下取骊珠。觌面相呈见也无。到此不开真正眼。膏肓之病卒难苏。(道场如)

　　指出风幡俱不是。直言心动亦还非。夜来一片寒溪月。照破侬家旧翠微。(佛心才)

　　梦游华顶过丹丘。蹑尽寒云倚石楼。贪看瀑泉泻崖壁。不知身在碧江头。(长灵卓)

　　不是风幡不是心。曹溪深也未为深。那咤忿怒掀腾去。析遍微尘不可寻。(黄龙震)

　　不是风幡是心动。似倩麻姑痒处搔。天外孤鸾谁得髓。何人解合续弦胶。(崇觉空)

　　浪静风恬正好看。秋江澄彻碧天宽。渔人竞把丝纶掷。不见冰轮蘸水寒。(常庵崇)

　　大海波涛涌。千江水逆流。龙王宫殿里。不见一人游。(应庵华)

　　不是风幡动。天生李老君。出胎头上发。寸寸白如银。(雪堂行)

　　张骞推倒昆仑后。几人穷到孟津源。堪笑不知天地者。至今刚道有乾坤。(肯堂充)

　　不是风兮不是幡。将军骑马出潼关。安南塞北都归了。时复挑灯把剑看。(天目礼)

　　长安一片月。万户捣衣声。秋风吹不尽。总是玉关情。(孤峰深)

　　风幡心动。一状领过。祇知开口。不觉话堕。(无门开)

　　地神归地。天神归天。殷勤奉送。宝马金钱。(无准范)

　　一点私情奈得羞。也曾漏泄在君侯。相思正值春三月。花落花开总是愁。(三宜盂)

　　入暮微云河汉游。雁声惊起一天秋。树高千丈西风急。眨眼红黄逐水流。(天岳昼)

　　育王崇举巴陵雪窦拈毕云。非风非幡无著处。是风是幡无处着。撩天俊鹘悉迷踪。踞地金毛还失措。阿呵呵。悟不悟。令人转忆谢三郎。一丝独钓寒江雨。

　　六祖偈曰。兀兀不修善。腾腾不造恶。寂寂断见闻。荡荡心无著。

　　寿昌经云。兀兀不修善。撞破虚空成几片。腾腾不造恶。转身挨倒空王阁。寂寂断见闻。十方法界共慈门。荡荡心无著。惊起蟭螟吞五岳。祇如此意。还相似么。噫。长江昼夜东流去。海水从来不减增。

　　六祖因僧问黄梅衣钵什么人得。师曰会佛法人得。曰和尚还得否。师曰我不得。曰和尚为什么不得。师曰我不会佛法。

　　汾阳昭代云。方知密旨难传。　翠岩芝云。会得即二头。不会即三首。作么生便有出身之路。　径山杲云。还见祖师么。若也不见。径山与你指出。蕉芭蕉芭有叶无了。忽然一阵狂风起。恰似东京大相国寺里三十六院东廊下壁角头王和尚破袈裟。毕竟如何。归堂吃茶。　天宁琦云。棒打石人头。嚗嚗论实事。　云居庄云。得与不得会与不会即不问。祖师性命因甚落在者僧手里。

　　信手拈来见自殊。个中消息没工夫。黄梅未许传斯旨。半夜曾将付老卢。(大洪恩)

　　斩钉截铁。大巧若拙。一句单提。不会佛法。尽他叶落花开。不问春寒秋热。别别。万古寒潭空界月。(圆悟勤)

　　不会黄梅佛法。梦中合眼惺惺。此地无金二两。俗人酤酒三升。(雪庵瑾)

　　祖师不会禅。夫子不识字。棒打石人头。嚗嚗论实事。(高峰妙)

　　六祖因卧轮有偈。卧轮有伎俩。能断百思想。对境心不起。菩提日日长。师别曰。慧能无伎俩。不断百思想。对境心数起。菩提作么长。

　　天童觉云。葵花向日。柳絮随风。　宝寿新云。才说干三连。便有坤六断。作么生圆成一卦去。要知爻象分明处。祇在文王掌上观。

　　六祖示众曰。吾有一物。无头无尾。无名无字。无背无面。诸人还识么。时荷泽神会出曰。是诸法之本源。乃神会之佛性。师打一棒曰。者饶舌沙弥。我唤作一物尚不中。岂况本源佛性乎。此子向后设有把茅盖头。也祇成得个知解宗徒。

　　法眼益云。古人授记终不错。如今立知解为宗。即荷泽是也。

　　一翳在眼。空华乱坠。神会沙弥。失钱遭罪。祇见凿头方。不见锥头利。大丈夫。小释迦。铁鞭一击珊瑚碎。(圆悟勤)

　　画师五彩画虚空。落笔须知失本踪。更有唐朝吴道子。平生纸上枉施功。(慈受深)

　　铁枷无孔要人担。累及儿孙不等闲。夜半忽忘三尺布。却将空手掩惭颜。(法林音)

　　六祖一日谓门人曰。吾欲归新州。汝等速治舟楫。门人曰。师从此去早晚却回。师曰。叶落归根。来时无口。

　　法云秀云。非但来时无口。去时亦无鼻孔。　白云端云。祖师可谓善解借手行拳。有般汉往往道言犹在耳。不见道子期去不返。浩浩良可悲。不知天地间。知音复是谁。　五祖演云。祖师恁么道。犹欠悟在。

　　五蕴山头一段空。来时无口去无踪。要明叶落归根旨。末后方能达此宗。(本觉一)

　　叶落归根后。曹溪一滴深。山居人少到。真实好知音。(龙门远二)

　　归根得旨复何论。洞口秦人半掩门。花落祇随流水远。空留幂幂野云屯。

　　云开空自阔。叶落即归根。回首烟波里。渔歌过远村。(松源岳)

　　兴在天南天尽头。未行先已到新州。来时无口去无伴。那更萧萧黄叶秋。(虚堂愚)

　　宗鉴法林卷六
卍新纂续藏经第 66 册 No. 1297 宗鉴法林


　　宗鉴法林卷七

　　集云堂　编

　　旁出诸祖

　　牛头法融禅师(四祖信嗣)

　　因四祖到山。入庵后见虎迹便作怕势。师曰和尚犹有者个在。祖曰者个是甚么。师于言下有省。自后百鸟不复衔花。

　　雪窦显代融但亦作怕势。又云。洎合放过。　僧问牛头未见四祖因甚百鸟衔花。南泉愿云。为渠步步蹋佛阶梯。　赵州云。饱柴饱水。　大沩喆云。寒毛卓竖。　法林音云。汉地山河在。　又问。见后因甚百鸟不来。泉云。直饶不来。犹较王老师一线道。　州云。饱柴饱水。　沩云。额头汗出。　林云。秦宫草木秋。

　　牛头峰顶锁重云。独坐寥寥寄此身。百鸟不来春又去。不知谁是到庵人。(明觉显)

　　紫气氤氲透白云。因逢宗匠指迷津。衔花百鸟空惆怅。不见庵中旧主人。(杨无为)

　　花落花开百鸟悲。庵前物是主人非。桃源咫尺无寻处。一棹渔蓑寂寞归。(张无尽)

　　一榻萧然傍翠阴。昼扃松户冷沉沉。懒融得到平常地。百鸟衔花无处寻。(祖印明)

　　寥寥风月卧烟霞。百鸟从兹不献花。仁义尽从贫处断。世情偏向有钱家。(梦庵信)

　　水因有月方知静。天为无云始觉高。独坐孤峰休更问。此时难着一丝毫。(别峰印)

　　雨前不见花间叶。雨后浑无叶底花。蝴蜨纷纷过墙去。不知春色属谁家。(孤峰深)

　　着鞭骑马去。空手步行归。寂寞庵前路。衔花鸟不飞。(铁山仁)

　　月满陂池翠满山。寻常来往百花间。一回蹋断来时路。岭上无云松自闲。(懒牧成)

　　宣州安国玄挺禅师(牛头威嗣)

　　因僧问五祖。真性缘起其义云何。祖默然。时师侍立乃曰。大师正兴一念。问时是真性中缘起。僧大悟。

　　径山杲云。未兴一念问时不可无缘起也。时有僧云。未兴一念时唤甚么作缘起。妙喜云。我也祇要你与么道。　天宁琦云。昆仑奴着铁裤。打一棒行一步。　灵岩储云。尽道黄梅就下平高。殊不知脚头太险。者僧祇顾万仞岩头进步。那识身在帝乡挺禅。妙喜一人点即不到。一人到即不点。

　　天柱崇慧禅师(牛头威嗣)

　　因僧问。达磨未来此土时还有佛法也无。师曰。未来且置。即今事作么生。曰某甲不会乞师指示。师曰万古长空一朝风月。僧无语。师复曰阇黎会么。曰不会。师曰自己分上作么生。干它达磨来与不来作么。它家来。大似卖卜汉。见汝不会为汝锥破卦文。才生吉凶尽在汝分上。一切自看。僧曰如何是解卜底人。师曰汝才出门时便不中也。

　　万古长空谁下脚。一朝风月休拈却。一拳拳倒卖卜人。门外腾腾自寥廓。(云林辂)

　　天柱因僧问。如何是大通智胜佛。师曰。旷大劫来未曾壅滞。不是大通智胜佛是甚么。曰为甚么佛法不现前。师曰。祇为汝不会。所以成不现前。汝若会去。亦无佛可成。

　　剖羲一云。掀倒天关。蹋翻地轴。不无天柱。争奈者僧久滞不通。孤负来机。劳它心力。

　　润州鹤林玄素禅师(牛头威嗣)

　　因僧敲门师问是甚么人。曰是僧。师曰。非但是僧。佛来也不着。曰佛来为甚么不着。师曰无栖泊处。

　　宝寿方云。鹤林与么道。将谓立在高高山顶。殊不知被者僧推在万丈深渊里多少时了也。

　　十月清霜重。临风彻骨寒。苦无栖泊处。摆手出长安。(松源岳)

　　道个佛来也不着。骨头节节是黄金。不消三拜勘破了。鹤唳空山竹满林。(自默恭)

　　白日闭门常独坐。虚堂时卷夜明帘。懒随人事忘迎送。落木金风霜信严。(幻寄庭)

　　牢关把住击难通。佛祖都来总不容。若是金毛师子子。翻身蓦过太虚空。(颐石圆)

　　杭州径山国一道钦禅师(鹤林素嗣)

　　马祖遣人送书到。书中作一圆相。师发缄见。遂于圆相中着一点。却封回。忠国师闻乃曰。钦师犹被马师惑。

　　保福展云。甚处是惑处。作么生得不惑。　雪窦显云。径山被惑且置。若将呈似。国师别作个甚么伎俩免被惑去。有老宿云。当时坐却便休。亦有道但与画破。若与么。祇是不识羞。敢谓天下老师各具金刚眼睛。广作神通变化。还免得么。雪窦见处也要诸人共知。祇者马师当时画出。早自惑了也。　五祖戒云。两采一赛。又云。三人指路拟何为。　沩山喆云。还识马祖径山么。一点水墨两处成龙。国师道钦师犹被马师惑。可谓千里同风。不见道手执夜明符。几个知天晓。　径山杲云。马祖仲冬严寒。国一孟夏渐热。虽然寒热不同。彼此不失时节。国师因甚道钦师犹被马师惑。无风荷叶动。决定有鱼行。　天宁琦云。圆相中着点。日月无光。天地黯黑。初未惑钦师。马师先自惑。累及老南阳。也一场狼藉。良久云。平生肝胆向人倾。相识如同不相识。　古南门云。古南有三十棒。一打马师不应自惑。二打钦师不应被惑。三打雪窦不应判惑。更有一棒款款与诸人道破。　崇先奇云。马师草草问候。钦师万字折点。虽然往复无差。转见道路周遮。总谓忠国师道钦师犹被马师惑。殊不知字经三写乌焉成马。

　　马祖当时验径山。同风微露密机关。无端却被南阳老。平地坑人似等闲。(佛印元)

　　被惑之言事有由。神交千里芥针投。谁知解使云通信。我不然兮石点头。(照觉总)

　　自惑惑人非草草。不失时节通一好。蹋着草索骨骨惊。只为当初被蛇咬。(云林辂)

　　国一因马祖遣智藏来问。十二时中以何为境。师曰待汝回去时有信。藏曰即今便回去。师曰。传语马大师道。却须问取曹溪。

　　云居庄云。马师大似埋兵挑斗。国一可谓遇变出奇。者僧虽善通使命。要且劳而无功。蓦拈拄杖画一画云。三级浪高鱼化龙。痴人犹戽夜塘水。　本觉一云。马祖暗度金针。径山明穿玉线。若非者僧。怎识文彩全彰。仔细看来。姹女已归霄汉去。呆郎犹向火边蹲。

　　国一因唐代宗亲加敬礼。一日在大内见帝来乃起立。帝曰师何以起。师曰檀越何得向四威仪中见贫道。

　　径山杲云。不向四威仪中。又如何见国一。

　　立任威仪外。全身在里头。重重赐龙袖。难掩面门羞。(西岩惠)

　　万乘君王一国师。寻常不离四威仪。山长水远空相忆。黄叶吹风人未归。(闲极云)

　　杭州鸟窠道林禅师(国一钦嗣)

　　因侍者辞往诸方学佛法去。师曰若是佛法老僧亦有少许。曰如何是和尚佛法。师拈起布毛吹一吹。侍者大悟。

　　大沩秀云。可惜者僧认他口头声色以当平生。殊不知自己光明盖天盖地。　神鼎諲举了遂于身上拈布毛吹云会么。久后不得辜负老僧。　径山杲云。沩山与么批判。也未梦见鸟窠在。　天宁琦云。侍者能于拈起布毛处便喝。免致诸方检点。我恁么道也是为他闲事长无明。

　　白凤烟霞控鸟窠。骊龙珠曜祖山河。当初拈起布毛意。体用毗卢些子多。(克符道者)

　　鸟窠拈起布毛吹。一道寒光对落晖。虽是老婆心意切。悟来犹在半途归。(石门易)

　　无风匝匝起波痕。碧髻罗纹正眼观。恰值黄河三冻锁。那罗延窟见龙蟠。(云居祐)

　　鸟窠吹布毛。红日午方高。赵王因好剑。合国人带刀。(真净文)

　　老倒忘机是鸟窠。西湖湖上控烟萝。布毛吹起无多子。铁眼铜睛不奈何。(宝峰干)

　　眼中难着透金尘。悟了今人即古人。大地撮来如粟米。一毛头上现全身。(佛鉴勤)

　　布毛一吹。当下知归。冷光遍地。独露针锤。(楚方安)

　　游骑纷纷骤晓风。将军施令在城东。拈来金镞些儿妙。射破花心一点红。(涂毒策)

　　长林幽鸟谩嘈嘈。媆柳临风舞翠涛。富贵春城谁不受。引人徐步上林皋。(三宜盂)

　　一向曾无刀斧痕。还他本色住山人。无端节外生枝者。惹得平空祸到门。(孝如元)

　　鸟窠因白居易问。如何是佛法大意。师曰。诸恶莫作。众善奉行。曰三岁孩儿也解恁么道。师曰。三岁孩儿虽道得。八十老人行不得。

　　法林音云。趁出淫房。未还酒债。自不契他。居易如今一般汉。坐在明白地上。唤作鸟窠为他说一上佛法得么。

　　恶无相貌善无形。皆自心田长养成。不动锋铓轻剔破。菩提烦恼等空平。(无量寿)

　　袁州蒙山道明禅师(五祖忍嗣)

　　因趁六祖卢行者至大庾岭。祖置衣于石上。师举之不动乃曰。我为法来。非为衣来。愿行者开示。祖曰。不思善。不思恶。正恁么时。那个是明上座本来面目。师大悟。作礼曰。上来密语密意外。更别有意旨否。祖曰。我今为汝说者即非密也。汝若返照。密在汝边。

　　法林音云。行者深无去就。被个孟八郎轻轻一拶。便自立地放尿。如今二千年来。大庾岭头底衣钵不知还在否。致今无限无限衲僧。个个瞠开眼睛。单单祇要见本来面目。真堪笑煞。

　　正当恁么时。历劫不曾迷。步步趋三界。归家永绝疑。(龙门远)

　　堂堂妙相绝锱铢。善恶都忘见也无。万里云收天界净。海心无浪月轮孤。(佛性泰)

　　夜深传付老卢衣。恨杀黄梅老古锥。向道赶人休赶上。果然落节一番归。(雪溪戒)

　　十八佳人入绣房。灯前无暇叙炎凉。风流不是言传得。端在侬家自主张。(六愚吉)

　　嵩山慧安国师(五祖忍嗣)

　　因坦然问如何是祖师西来意。师曰何不问取自己意。曰如何是自己意。师曰当观密作用。曰如何是密作用。师以目开合示之。然于言下知归。

　　阿䘄云。言下知归。者僧早负自己。乃合掌云。䘄侬不敢望诸人与安国师相见。

　　提镫觅火外边寻。指示分明在己身。蓦地顶门开正眼。不从自己不从人。(灵鹫诚)

　　嵩岳破灶堕和尚(安国师嗣)

　　因嵩山有庙甚灵。殿中惟安一灶。师以杖敲三下曰。咄。此灶祇是泥瓦合成。圣从何来。灵从何起。恁么烹宰物命。又打三下。灶乃倾堕。须臾有青衣峨冠设拜曰。我本此庙神。久受业报。今蒙师说无生法。得脱此处生天。师曰。是汝本有之性。非我强言。僧问。某甲久侍左右。未蒙方便。灶神得何宗旨便乃生天。师曰。我祇向伊道是泥瓦合成。别无道理为伊。僧伫思。师曰会么。曰不会。师曰本有之性为什么不会。僧作礼。师曰。堕也堕也。破也破也。后有举似安国师。国师叹曰。此子会尽物我一如。

　　祸福威严不在灵。残杯冷炙飨何人。一从去后无消息。野老犹敲祭鼓声。(龙门远)

　　倚灶为灵不自灵。灵踪断处一堆尘。野老不来敲祭鼓。打正因邪别是春。(佛灯珣)

　　摩天鸩鸟九头毒。护世那吒八臂长。水向石边流出冷。风从花里过来香。(南崖胜)

　　遭他一击便低头。空戴儒冠学楚囚。好看云空山岳露。溪声不断水长流。(普慈云)

　　破灶因僧从牛头处来。师问来自何人法会。僧近前叉手绕师一匝而出。师曰牛头下不可有此人。僧乃过师左边叉手而立。师曰果然果然。僧却问。应物不由它时如何。师曰争得不由它。曰与么则顺正归原去也。师曰归原何顺。曰若非和尚几错招𠎝。师曰犹是未见四祖时道理也。见后通将来。僧却绕师一匝而出。师曰顺正之道古今如然。僧作礼而退。

　　汉雷见云。破灶垂手自在。纵夺临时。固是作家宗匠。者僧惯能作客。进退得宜。可谓亲见牛头。然检点将来。二俱败露。且那里是伊败露处。　三昧真云。者㨾伎死禅和也敢道从牛头来。破灶老人当时棒折那。

　　嵩山峻极禅师(破灶堕嗣)

　　因僧问如何是大修行底人。师曰担枷带锁。曰如何是作业底人。师曰修禅入定。僧无语。师乃曰汝问我善。善不从恶。汝问我恶。恶不从善。所以道善恶如浮云。起灭俱无处。僧契悟。后破灶堕闻举乃曰。此子会尽诸法无生。

　　荐福怀云。前头官不容针。后面私通车马。　昭觉勤云。穷善善自何来。究恶恶从何起。有问崇宁如何是大修行人。但云修禅入定。如何是大作业人。但云担枷带锁。且道是同是别。　径山杲云。怎奈在髑髅前作妄想。　乌石道别前语云。横身当宇宙。别后语云。赤脚上刀山。

　　带锁担枷招罪犯。安禅入定堕深坑。两头剔脱无依倚。一个闲人天地间。(别山智)

　　终南山惟政禅师(北宗嵩山寂嗣)

　　因唐文宗嗜蛤蜊。一日御馔中有擘不开者。帝以为异。因焚香祷之。俄化为菩萨。梵相具足。即贮以金粟檀香合覆以美锦。赐兴善寺。因问群臣此何祥也。众言太乙山惟政禅师深明佛法。帝召至问之。师曰物无虚应。此乃启陛下信心耳。契经曰。应以何身得度者。即现何身而为说法。帝曰。身已显矣。且未闻说法。师曰。陛下睹此为常耶非常耶。信耶非信耶。帝曰希奇之事朕深信之。师曰陛下已闻说法竟。上大悦。

　　涧南音云。蛤蜊说法即是。惟政注破却不是。

　　螺蛳蚌蛤类。大唐天子心。嗜好即深信。南无观世音。(西岩惠)

　　合水和泥底事忙。被渠点破大乖张。虽然默契君王意。已是全身陷镬汤。(北海心)

　　蚌蛤之中有应身。更言说法亦非真。补陀大士唐大子。横眼人无隔宿恩。(闲极云)

　　镬汤深处转身来。纵使轮槌击不开。蓦地豁开菩萨现。者回不必更疑猜。(𠁼三圆二)

　　政老当年不丈夫。妄言说法自糊涂。虽然赚得唐天子。笑倒西天碧眼胡。

　　西京光宅慧忠国师(六祖能嗣)

　　因肃宗问师在曹溪得何法。师曰陛下还见空中一片云么。曰见。师曰钉钉着。悬挂着。

　　五祖戒云。好事不如无。　磬山修云。且喜国师答话不涉离微。不落理路。可谓超今迈古。独步乾坤。倘肃宗若解转身一拶。不知者一片云又如何收卷。一堂风冷澹。千古意分明。　白崖符云。国师与么道是曹溪所得耶。不是曹溪所得耶。

　　无开口处却开口。有意归时即便归。赵州不在明白里。未是𦏰羊挂角时。(慈受深)

　　国师因肃宗问如何是十身调御。师乃起立曰会么。曰不会。师曰与老僧过净瓶来。

　　带雪含霜半倚篱。横邪影里露仙姿。前邨昨夜春来了。竹屋老僧犹未知。(心闻贲)

　　静把酴酥着意倾。少年公子那知情。临妆祇得涂赦粉。一任人讥太俗生。(浃水洽)

　　国师因肃宗问如何是无诤三昧。师曰檀越蹋毗卢顶上行。曰此意如何。师曰莫认自己清净法身。又复问。师都不视之。曰朕是大唐天子师何以殊不顾视。师曰还见虚空么。曰见。师曰它还眨眼视陛下否。

　　径山杲云。要见国师么。祇在你眼睛里。开眼也错过。合眼也错过。既在眼睛里。为甚么却错过。妙喜恁么道。也错过不少。

　　一国之师亦强名。南阳独许振嘉声。大唐扶得真天子。曾蹋毗卢顶上行。(雪窦显二)

　　铁锤打碎黄金骨。天地之间更何物。三千刹海夜澄澄。不知谁入苍龙窟。

　　作者清规世莫俦。金鎞曾握上龙楼。良哉拨破毗卢顶。直得文殊笑点头。(沩山秀二)

　　宝月含虚列数峰。高低谁辨澹烟中。须弥击碎盐官鼓。降得毗卢在下风。

　　步步蹋着毗卢顶。亦非自己清净身。妙入空门得空相。祖师肝胆佛精神。(佛鉴勤)

　　国师因南泉参乃问甚处来。曰江西来。师曰还将得马师真来么。曰祇者是。师曰背后底。泉休去。

　　长庆棱云。大似不知。　保福展别云。洎不到和尚此间。　五祖戒云。和尚于此路熟。　云居锡云。长庆保福尽扶背后。祇如南泉休去。为当扶面前。扶背后。　天界盛云。南泉井底架高楼。国师漆桶里斫额。此外两两三三扶面前扶背后。正是扬州拾马粪。却去苏州卖合香。

　　国师因大耳三藏得它心通。肃宗命师勘验。师问汝得它心通耶。曰不敢。师曰你道老僧即今在甚么处。曰和尚一国之师何得去西川看竞渡。师良久再问。藏曰和尚一国之师何得向天津桥上看弄猢狲。师至第三次问。三藏沉吟罔知去处。师叱曰者野狐精它心通在甚么处。藏无对。

　　赵州因僧问。第三度不见国师。未审国师在甚处。州云在三藏鼻孔里。后僧问玄沙。既在三藏鼻孔里。因什么不见。沙云。祇为太近。　仰山寂云。前两度是涉境心。后入自受用三昧。所以不见。法林音云。要见国师则易。要见仰山则难。　玄沙备云。汝道前两度还见么。后雪窦显云。败也败也。　白云端云。国师在三藏鼻孔里有什么难见。殊不知国师在三藏眼睛里。　翠岩芝云。祇如三藏还见国师鼻孔么。　报慈遂云。前两度见。后来为什么不见。且道利害在什么处。　高峰妙云。大小国师平生伎俩总被者胡僧勘破。虽然。赖遇圣君证明。　报恩秀云。若在眼睛里。有甚难见。殊不知三藏通身是国师。虽然。也祇道得一半。若要全道。三藏未离西天时早已与国师相见了也。　佛川宗云。三藏待国师道即今在甚么处。但拍掌呵呵大笑。管教他一国之师分疏不下。　龙池珍云。大小国师被三藏逼得无地藏身则且置。祇如第三度因甚不见。龙池道非但三藏摸索不着。敢保国师自己亦未知落处在。乃呵呵大笑。　仙岩鉴云。当时待国师问。向道自首者免罪。

　　他心三藏太颟顸。猢狲观了看划船。对面国师寻不见。祇为从前被眼瞒。(冶父川)

　　日应群机必有方。未知何处觅南阳。自从失却猢狲后。桥上多时不作场。(懒庵枢)

　　藏锋避箭路千差。万古相饶老作家。好是鹭鸶无觅处。夜深和月宿芦花。(铁山仁)

　　国师因马祖遣西堂藏驰书至。师问汝师说甚么法。藏从西过东立。师曰祇者个更别有。藏却过西立。师曰。者个是马师底。仁者底作么生。藏曰早个呈似和尚了也。

　　保福展云。大小西堂埋没马大师不少。　法林音云。保福祇知西堂埋没马大师。殊不知国师自己埋没更多。

　　国师问僧近离甚处。曰南方。师曰南方知识以何法示人。曰南方知识道。一朝风火散后。如蛇退皮如龙换骨。本尔真性宛然无坏。师曰苦哉苦哉。南方知识说法半生半灭。曰未审和尚以何法示人。师曰。我者里身心一如。身外无余。曰和尚何得将泡幻之身同于法体。师曰汝为什么入于邪道。曰什么处是某甲入邪道处。师曰。不见教中道。若以色见我。以音声求我。是人行邪道。不能见如来。

　　云门偃云。身心一如身外无余。山河大地何处有耶。　神鼎諲云。国师与么道。龙头蛇尾。前来身心一如向什么处去也。　静慈昌云。者僧当时待国师道若以色见我以音声求我是人行邪道不能见如来。但云苦哉苦哉。大小国师半生半灭。　东禅观云。国师与者僧即色声相见。离色声相见。若离色声何异南方知识半生半灭。若即色声。又道色见声求是行邪道。莫有为国师作主者么。我要问你。既是身心一如身外无余。泡幻之身为什么不同法体。　元洁莹云。大小国师前不构村后不迭店。既道身心一如。为什么又道色见声求是行邪道。国师意在什么处。

　　国师因僧问如何是佛法大意。师曰文殊堂里万菩萨。曰不会师。曰大悲千手眼。

　　时年蔬菜贱。满地萝卜头。一文买一个。得者饱齁齁。(佛鉴勤)

　　寻真误入蓬莱岛。香风不断松花老。采芝何处未归来。白云满地无人埽。(棘田心)

　　国师因虞军容问师住白岩山如何修行。师唤童子。以手摩顶曰。惺惺直言惺惺。历历直言历历。向后莫受人瞒。

　　保福展云。国师着一问。直得手忙脚乱。　法林音云。赖遇军容轻轻放过。倘若再一拶。国师恁么住山直是不易。管教他一国之师有口也要哑却。

　　国师一日唤侍者。侍者应诺。如是三唤三应。师曰将谓我辜负汝。却是汝辜负我。

　　赵州谂云。如人暗中书字。字虽不成文彩已彰。雪窦显便喝。愚庵盂云。者一喝有宾有主。有照有用。径山杲云。者一喝在国师侍者分上。在赵州分上。随后一喝。庵云相骂饶你接㭰。　理安问云。妙喜老人前不构村后不迭店。要见国师侍者。三生六十劫。　投子同云。抑逼人作么。雪窦云。躲跟汉。　玄沙备云。却是侍者会。窦云。停囚长智。　云门偃云。作么生是我辜负汝处。若会得也是无端。窦云。原来不会。门又云。作么生是侍者辜负国师处。粉骨碎身未报得。窦云。无端无端。　法眼益云。且去别时来。窦云。瞒我不得。云居锡云。法眼恁么道。为复明国师意。不明国师意。　兴化奖云。一盲引众盲。窦云。端的瞎。有人问。雪窦便打。也要诸方点检。　报慈遂问僧云。甚处是侍者会处。僧云若不会争解与么应。慈云汝少会在。又云。若于此见得便识玄沙。　翠岩芝云。国师与侍者总欠会在。　雪窦云。国师三唤。点即不到。侍者三应。到即不点。将谓我辜负汝。却是汝辜负我。瞒雪窦不得。　云居锡征云。且道侍者会不会。若会。国师又道汝辜负我。若道不会。玄沙又道却是侍者会。　浮山云。国师好肉剜疮。云门炙瘢上着艾。雪窦大似随邪逐恶。殊不知鼻孔总在侍者手里。　笑岩宝呵呵大笑云。诸人还知者笑落处么。若知。国师直得瓦解冰消。若不知。侍者依然四棱着地。还委悉么。一阳已度先春信。腊夜寒梅破雪开。　愚庵盂云。山僧居平亦唤侍者。侍者随应。侍者擎杯递盏。山僧随手应接。山僧与侍者两不相负。亦不相瞒。夹路桃花风雨。后马蹄何处避残红。

　　龙吟虎啸与谁同。天际云生洞下风。从此太平田舍老。儿孙𢹂手贺年丰。(佛印元)

　　国师三度唤。侍者三度应。家富小儿娇。病多谙药性。吾负汝。陇西鹦鹉能言语。汝负吾。笑杀西来碧眼胡。欲会南阳端的意。大都年老觉心孤。(佛慧泉)

　　三呼三应诺。彼此不相辜。蹋断南阳路。馨香满道途。(五祖演)

　　国师三唤侍者。侍者三度应诺。若言负汝负吾。真个可知礼也。(智海清)

　　国师年老太多图。截鹤由来要续𠒎。彼此无疮安乐甚。何劳伤损好皮肤。(祖印明)

　　宝剑连飞急。透顶便通神。有时轻按处。惊动五湖宾。(高庵悟)

　　世路风波不见君。一回见面一伤神。水流花落知何处。洞口桃花别是春。(鼓山圭)

　　哑子得梦向谁说。起来相对眼𥉵迷。已向人前输肺腑。从教他自觅便宜。(径山杲)

　　三唤须知意不轻。平生肝胆一时倾。负吾负汝还知否。纵有丹青画不成。(水庵一)

　　一日君家把酒杯。几年波浪与尘埃。不知乌石岭头路。老去相寻能几回。(顽石空)

　　一箭射双雕。双雕随手落。波动岳阳城。月满滕王阁。(雪庵瑾)

　　铁枷无孔要人担。累及儿孙不等闲。欲得牚门并拄户。更须赤脚上刀山。(无门开)

　　一掷神杯定吉凶。再占重卜转灵通。分明见了今年事。却说明年事不同。(无准范)

　　翠萼香深绣户春。数声玉笛最关情。临轩不尽啼䳌泪。结打同心更属卿。(天章玉)

　　国师同肃宗到宫前。乃指石狮子曰。陛下。者石狮子奇特。下取一转语。帝曰。朕下语不得。请师下语。师曰老僧罪过。后耽源问师曰。皇帝还会么。师曰皇帝会且置。你作么生会。

　　玄沙备云。大小国师被侍者勘破。　颐石圆云。言中有响。句里藏锋。国师肃宗可谓得人一牛还人一马。美则美矣善则未善。当时若推倒石师子便行。非惟国师不敢正眼觑着。亦免见耽源落节。　东莲咏云。肃宗若是作家。待南阳恁么问。向道少卖弄。不惟使它国师结舌。亦不谬为一朝天子。

　　国师因马祖遣伏牛自在驰书至。师问马大师有何言句示徒在。曰即心即佛。师曰是甚么语话。又问。此外更有何言教在。曰非心非佛。或云不是心不是佛不是物。师曰犹较些子在。曰马师即恁么。和尚此间如何。师曰。三点如流水。曲似刈禾镰。

　　雪窦于犹较些子处便喝。又于曲似刈禾镰处云。是甚么语话。也好与一拶。见之不取。千载难忘。　沩山喆云。当时但呵呵大笑。复问国师此间如何。待云三点如流水。又呵呵大笑。教他国师进且无门退亦无路。何故。入虎穴。撩虎尾。须是其人。　姜山方云。大小国师有头无尾。待伊道不是心不是佛不是物。亦向道是什么语话。岂不光前绝后。　古南门云。马祖国师鼻孔总被伏牛穿却了也。忽有个汉出来道是什么语话。劈脊棒云。三段不同。收归上科。

　　霜𩯭老婆年七十。巧临妆次整花容。一回步出香闺外。赢得春风满面红。(其天浩)

　　国师因紫璘供奉注思益经。师乃问大德注经须会佛意始得。曰若不会佛意争解注得。师令侍者盛一碗水。内着七粒米。碗面安一只箸。乃问是什么义。奉无语。师曰。老僧意尚不会。岂况佛意。

　　沩山果云。供奉先锋有作。殿后无功。当时才见问是什么义。祇对云草本不劳拈出。踢倒便行。直饶国师通身是口也无说处。

　　国师因与紫璘论义。师升座。奉曰。请师立义。某甲破。师曰立义已竟。曰是什么义。师曰。果然不见。非公境界。下座。

　　广胤标云。善战者制人不制于人。紫璘当时若是个人。待道立义已竟。但云情知者老汉向鬼窟里作活计。管取因形措胜。纵越人之兵虽多。奚益于胜哉。

　　国师问紫璘。佛是什么义。曰觉义。师曰佛曾迷否。曰不曾迷。师曰用觉作么。奉无语。

　　径山杲云。若不入水。争见长人。　资福侣云。国师也是从井救人。　天岳昼代云。话堕了也。

　　国师问紫璘甚处来。曰城南来。师曰城南草作何色。曰作黄色。师又问童子草作何色。子曰作黄色。师曰祇者童子亦可帘前赐紫对御谈玄。

　　沩山喆云。国师恁么问。供奉与童子恁么答。且道还有利害么。若也辨得。许你亲见国师。若辨不得。城南草依旧作黄色。　径山杲云。你道国师拖泥带水说老婆禅得么。　海门涌云。国师虽惯压良为贱。检点将来也是草窠里辊。

　　惯使渡头船。如今不记年。爱他风浪恶。方是趁粗钱。(月堂昌)

　　欲把枯肠尽底倾。出门不觉又叮咛。劝君及早回头去。莫待春风柳眼青。(虚堂愚)

　　国师问紫璘大德所蕴何业。曰讲青龙疏。师曰是金刚经么。曰是。师曰经文最初两字唤作什么字。曰如是。师曰是什么。奉无对。

　　明招谦代云。昔日灵山今日亲见。　沩山果云。沩山要问明招。昔日灵山今日亲见。毕竟是什么。若下得者一拶。纵使明招通身是眼。也未免一状领过。　云溪挺代云。和尚人天之师。字也不识。

　　国师曰。语渐也。返常合道。论顿也。不留朕迹。

　　上无冲天之计。下无入地之谋。蔡州千个万个。打破祇在须臾。(雪窦显)

　　二六时中合返常。经行坐卧好参详。相逢不审人人会。问着依前未厮当。(本觉一)

　　国师问座主讲什么经。曰惟识论。师曰作么生会惟识。曰三界惟心万法惟识。师指帘子曰者个是甚么法。曰色法。师曰。座主帘前赐紫对御谈玄。何得五戒不持。

　　宝寿方代座主别前语云。者边是香台。那边是露柱。别后语云。国师大似不曾读论。

　　国师因丹霞来。才展坐具。师曰不用不用。霞退后三步。师曰如是如是。霞进前三步。师曰不是不是。霞绕禅床一匝而出。师曰。去圣时遥。人多懈怠。三十年后觅个汉也难得。

　　保福展云。丹霞贪程不觉行困。　沩山喆云。丹霞可谓怀藏至宝。遇智者乃增辉。国师鸿门大启。陟者须是其人。如今还有为丹霞作主者么。出来与大沩相见。有么。不是龙门客。切忌遭点额。　泐潭准云。客路如天远。侯门似海深。登弥天释之门者须是其人。接待高宾应有孟尝君之度量。苟不如是。便见主宾道异。云泥不合。　大沩果云。丹霞一进一退。暗中赢得一着。国师倒东擂西。未免旁观者哂。　蒋山勤云。宾主相见欲展不展。退后进前礼过成谄。犹幸南阳老而不耄。　东禅观云。明镜当台。妍来妍现。媸来媸现。洪钟在架。大扣大鸣。小扣小鸣。一卷一舒一擒一纵。可谓照用两全行说俱到。且如国师末后恁么道。毕竟是褒是贬。　崇先奇云。国师当轩布鼓。难为击者。丹霞渔阳三弄。意气天生。众中总谓宾主穆穆。殊不知虽得场荣。刖却双足。　雪溪挺云。二老有纵有夺识咎识休。不愧一回相见。虽然。黄石公赖遇子房。若是汉高。未免遭他慢骂。　法林音云。汤武之世可谓明良。若论揖让之风犹欠都俞在。

　　不用不用。千圣不共。如是如是。蝮蝎蛇虺。不是不是。彻骨彻髓。进前退后绕禅床。掣电之机落二三。(印空叟)

　　密雨柴门鸟乱啼。日高红影射花枝。五陵年少风流惯。爱劝殷勤上马杯。(理安问)

　　嘉客临门惬素怀。肯将珠玉吝安排。话来胆露肝倾处。更与黄金十二牌。(位中符)

　　伯牙琴与子期耳。听不在音弹岂指。一种清声绝比伦。子期去后付流水。(慧鉴融)

　　洞口仙人骑白鹤。九天玉女跨青鸾。半随风雨半随雾。不是张骞谁解看。(法林音)

　　国师因肃宗问。百年后所需何物。师曰与老僧造个无缝塔。帝曰请师塔㨾。师良久曰会么。帝曰不会。师曰我有付法弟子耽源却谙此事。请诏问之。后召源问。源乃有颂曰。湘之南。潭之北。中有黄金充一国。无影树下合同船。琉璃殿上无知识。

　　雪窦显云。肃宗不会且置。耽源还会么。祇消个请师塔样。尽西天此土诸位祖师遭者一拶。不免将南作北。有旁不肯底出来。我要问你那个是无缝塔。　神鼎諲云。前来国师作用不能明了。次问耽源。源恁么颂。且道尽善不尽善。神鼎与你诸人下四转语。湘之南潭之北。君臣有路。中有黄金充一国。净妙体圆。无影树下合同船。千圣同辙。琉璃殿上无知识。凡圣路绝。若与么会去。必不相赚。神鼎与么注解。祇是辜负国师。　保宁勇云。所谓非父不生其子。虽然如是。瞒肃宗一人即得。争奈天下衲僧眼何。且道那个是衲僧眼。便下座。　五祖演云。众中道国师良久。殊不知悬鼓待槌。当时肃宗若是作家君王。待伊教诏耽源。但道国师何必。后诏耽源。源呈颂毕。但云闲言语。　瀛山訚云。国师塔样太囫囵生。耽源塔样太玲珑生。且道国师底是。耽源底是。　金粟元云。好个塔样。从古至今。未尝有一人识得。耽源与么颂。非惟欺瞒皇帝。亦乃辜负国师。

　　无缝塔。见还难。澄潭不许苍龙蟠。层落落。影团团。千古万古与人看。(明觉显)

　　无缝塔从谁手造。虽然有样不堪传。如何强写无层级。永向琉璃殿上悬。(白云端)

　　窣堵无缝立还危。宝铎玲珑八面垂。千手大悲扪不着。百重关锁下金槌。(罗汉南)

　　前面是珍珠琉璃。后面是玛瑙珊瑚。左边是观音势至。右边是普贤文殊。中间有个幡子。被风吹着。道胡卢胡卢。(五祖演)

　　无缝塔兮不见影。廓然一片真如境。烁迦罗眼电光流。杳杳冥冥不见顶。(佛鉴勤)

　　孤迥迥。圆陀陀。眼力尽处高峨峨。月落潭空夜色重。云收山瘦秋容多。八卦位正。五行气和。身先在里见来么。南阳父子兮却似知有。西竺佛祖兮无如奈何。(宏智觉)

　　窣堵古形仪。未举已先知。巍然存海底。影落树头辉。(潜庵光)

　　湘南潭北影团团。面面檐楹风雨寒。突出虚空无缝罅。从教千古与人看。(无门开)

　　国师塔㨾最尖新。觌面拈来不露文。却被耽源添一线。至今描邈乱纷纷。(高峰妙)

　　月照芦花。霜风凛冽。渔歌一曲沧浪里。芙蓉栖老寒江侧。(三宜盂)

　　一潭舞出三江影。两岸清光照邪岭。霜重风高不可留。梧桐叶落沉金井。(伴我侣)

　　国师因麻谷来参绕禅床三匝振锡而立。师曰汝既如是何用见吾。谷又振锡。师叱曰者野狐精。

　　雪窦显代麻谷云。洎不到此。　白岩符云。宝符在握与夺从容。还他南阳老作。然终不免麻谷在背地里冷笑。

　　手握青锋建大功。红旗面面总玲珑。武侯智足能擒纵。司马谋多暂瞽聋。割据固由高捷足。知机那在并称雄。一天星斗和云乱。送入洞庭烟雨中。(天岸升)

　　温州永嘉真觉禅师(六祖能嗣)

　　初至曹溪。乃绕禅床三匝振锡而立。祖曰。夫沙门者。具三千威仪。八万细行。大德何方而来。生大我慢。师曰。生死事大。无常迅速。祖曰。何不体取无生。了无速乎。师曰。体即无生。了本无速。祖曰如是如是。师方具威仪作礼。须臾告辞。祖曰返太速乎。师曰本自非动岂有速耶。祖曰谁知非动。师曰仁者自生分别。祖曰尔甚得无生之意。师曰无生岂有意耶。祖曰无意谁当分别。师曰分别亦非意。祖曰。善哉。少留一宿。

　　雪窦显举至我慢处便喝云。当时若下得者一喝。免见龙头蛇尾。又向卓然而立处代祖云。未到曹溪与你三十棒了也。　浮山远云。先行不到。末后太过。　瑞岩愠云。永嘉承虚接响。祖师将错就错。雪窦龟背刮毛。浮山马头安角。绕禅床三匝兮。眼似铜铃。勉留一宿兮。头如木杓。松风江月少人知。南海波斯生白泽。

　　永嘉万里到曹溪。三拜云何略不施。却绕禅床三匝后。卓然振锡底威仪。(本觉一)

　　振锡曹溪。生大我慢。一宿少留。咄哉龊汉。永嘉城里阐宗风。江月松风无畔岸。(无禅才)

　　掀翻海岳求知己。拨转乾坤建太平。二老不知何处去。宗风千古振宗声。(正法灏)

　　永嘉证道歌。心是根。法是尘。两种犹如镜上痕。痕垢尽时光始现。心法双忘性即真。

　　百丈雪云。我即不然。心是根。法是尘。两种犹如车两轮。两轮未转车无用。两轮转处示车身。

　　又曰。一切数句非数句。与吾灵觉何交涉。

　　穷谷琏云。永嘉大似含元殿里更觅长安。殊不知有水皆含月。无山不带云。虽然如是。三十年后赵婆哈酢。

　　又曰。江月照。松风吹。永夜清宵何所为。佛性戒珠心地印。雾露云霞体上衣。

　　径山杲云。者个阿师好与三十棒。过在甚处。不合将常住物入衣钵下。　荐福璨云。江月照。松风吹。永夜清宵何所为。顾示大众云。荐福门下若有个样衲僧。唤来洗脚。何故。无为无事人。犹是金锁难。　报恩贤云。妙喜虽则捉贼献赃。棒不虚发。怎奈不顾自家失利。还知伊失利处么。不许他人富。甘得自家贫。

　　又曰。大丈夫。秉慧剑。般若锋兮金刚𦦨。非但空摧外道心。早曾落却天魔胆。

　　一指海云。永嘉老头儿原来胆小。山僧则不然。大丈夫。秉慧剑。般若锋兮金刚𦦨。非但空摧佛祖心。早曾落却虚空胆。

　　宗鉴法林卷七
卍新纂续藏经第 66 册 No. 1297 宗鉴法林


　　宗鉴法林卷八

　　集云堂　编

　　　　旁出诸祖

　　河北智隍禅师(六祖能嗣)

　　始参五祖。后结庵长坐二十余载。不见惰容。及遇䇿禅师。因同参六祖。祖愍其远来。便垂开决。师于言下豁然契悟。前二十年所得总无影响。

　　当年睥睨此山阿。欲着红楼贮绮罗。今日重来无一事。却骑羸马下坡陀。(常舒荆)

　　白云深处挂腰包。游罢江湖乐自饶。堪笑刻舟求剑者。要来陆地起波涛。(雪刃起)

　　洛京荷泽神会禅师(六祖能嗣)

　　到思和尚处。思问什么处来。师曰曹溪来。思曰曹溪意旨如何。师振身而立。思曰犹带瓦砾在。师曰和尚此间莫有真金与人么。思曰。设有。汝向甚么处着。

　　玄沙备云。果然。　翠岩芝云。真金瓦砾。错下名言。如今唤作什么。　天圣泰云。神会若不见思师。焉知瓦砾。思和尚被他一问。直得额头汗出。　云居锡云。祇知玄沙道。果然是真金。是瓦砾。

　　荷泽因乡信至。报二亲亡。师乃入堂白椎曰。父母俱丧。请大众念摩诃般若。众才集。便结椎曰。劳烦大众。

　　宝寿方云。大小荷泽虽然放去较危收来太速。要庄严二亲报地犹未可。雪峰则不然。或有报二亲俱亡。亦入堂白椎云。父母俱丧请大众挝法鼓。左手锣。右手舞。十字街头吓跳虎。顾众云。咄。走开走开。莫来拦我毬门路。

　　吉州耽源应真禅师(南阳忠嗣)

　　问忠国师。百年后有人问极则事。作么生。国曰。幸自可怜生。须要个护身符子作么。

　　五祖戒云。和尚终是老婆心切。　保宁勇云。粉骨碎身难报此恩。　大沩泰云。大小耽源被国师一坐。直至如今起不得。大沩即不然。待国师恁么道。但云暗中为照烛。险处作津梁。

　　护身符子最通灵。国师起坐总将行。耽源得用南方去。为说令人睡眼醒。(汾阳昭)

　　不重己灵犹自可。护身符子更那堪。为君旨外通消息。秋月无风落碧潭。(海印信)

　　真正道流行脚去。护身符子不须担。国师实为耽源切。不是临岐作对谈。(横川珙)

　　耽源游方回。省觐马祖。却于祖前画一圆相。就上礼拜。祖曰。汝莫欲作佛否。师曰某甲不解掜目。祖曰我不如汝。

　　雪窦显云。然猛虎不食其子。怎奈来言不丰。要识耽源么。祇是个藏身露影汉。　南堂欲云。耽源归省献个胡饼。马祖䑛犊不胜其情。雪窦云。猛虎不食其子。争奈来言不丰。检点将来。恰蹋着耽源影子。　古南门云。耽源作个圆相。佛固不欲作。争奈早已捏目。马祖道我不如汝。大似信其言而不观其行。虽然。马驹蹋杀天下人。莫道不食其子。

　　疋马单枪入战场。有威全不犯锋铓。玄关金锁虽冲断。又被他家暗箭伤。(位中符)

　　毒龙角上翻筋斗。猛虎身边展脚眠。自谓技堪夸敏手。鼻头谁信被人牵。(山容波)

　　拈起关山笛。吹残画阁风。八十儿。三岁翁。不因今日节。余日定难逢。(雪刃起)

　　耽源与百丈在泐潭推车次。师问车在者里牛在何处。丈以手斫额。师以手拭目。

　　承天怡云。百丈何不待耽源问如何是牛。蓦鼻拽云。者畜生管取车子。须是耽源拽去。

　　你唱阳春我白雪。淙淙声韵许谁知。相将卖弄些些子。赢得清风匝地吹。(粟庵鼎)

　　耽源因第二世麻谷问十二面观音岂不是圣。师曰是。谷便与师一掴。师曰知你未到此境界。

　　江天铨云。麻谷好一掴。当时因甚只令行一半。　鲁庵远云。江天错下名言。殊不知麻谷末后放过。比前一掴更为难勘。何不当时麻谷问时便与一掴。敢保麻谷瓦解冰消。

　　耽源因仰山入门画一圆相以手托呈却叉手而立。师乃以两手交过握拳示之。仰进前三步作女人拜。师点头而已。

　　资福玉云。目击而道存。尼父之见温伯雪也。祖师门下。且请二大老在馆驿门生住孔。

　　浑身相见事非常。送往迎来总大方。转到异中犹有序。好看揖让更趋跄。(频吉祥)

　　未详法嗣

　　公期和尚因往罗汉。路逢一骑牛翁。师问罗汉路向甚处去。翁拍牛曰道道。师喝曰者畜生。翁曰罗汉路向甚处去。师拍牛曰道道。翁曰直饶与么。犹少蹄角在。师便打。翁便拍牛走。

　　白岩符云。者两个汉。一拳一踢未见输赢。大似赤眼撞着火柴头。若论罗汉路。直是远在千里。　法林音云。待伊拍牛去。亦云犹少蹄角在。

　　问路指路。两无差互。彼此拍牛。有放有收。机锋相触。针芥相投。荡荡一条罗汉路。大家把手去来休。(如庵用)

　　禅月贯休禅师有诗曰。禅客相逢祇弹指。此心能有几人知。大随举以问师如何是此心。师无对。

　　归宗柔代云。能有几人知。　宝寿方代弹指一下。　出言宛尔同真悟。对境依然还是迷。珍重古今禅月老。此心能有几人知。(笑岩宝)

　　婺州云幽重恽禅师。上堂。云幽一只箭。虚空无背面。射去遍十方。要且无人见。时有僧问如何是和尚一只箭。师曰尽大地人无髑髅。

　　圣箭从来无向背。十方凡圣总难存。灵机未审从谁发。猛虎闲将白额吞。(永觉贤)

　　先净照禅师问楞严大师。经中道若能转物即同如来。若被物转即名凡夫。祖如升元阁。作么生转。严无对。

　　汾阳昭代云。彼此老大。　宝寿方代云。今日被禅师一问。直得口挂壁上。　法林音代云。上座为我换净瓶水来。

　　唐朝因禅师掘地次。见一大块。戏运槌猛击之。应手而碎。忽然大悟。

　　老宿闻云。尽山河大地。被因禅师一击百杂碎。　应庵华云。老宿恁么道。纵知因禅师落处。衔铁负鞍有日在。者里着得眼去。也是徐六担板。

　　楼子和尚因从街市过。经酒楼下。偶整袜带少住。闻楼上人唱曰。你既无心我便休。忽然大悟。

　　唱歌楼上语风流。你既无心我也休。打着奴奴心里事。平生恩爱冷湫湫。(慈受深)

　　你既无心我也休。鸳鸯帐里懒抬头。家僮为问深深意。笑指纱窗月正秋。(宝华鉴)

　　因过花街卖酒楼。忽闻语唱惹离愁。利刀剪断红丝线。你若无心我也休。(㑃堂仁)

　　僧肇法师曰。诸法不异者。不可续凫截鹤。夷岳盈壑。然后为无异哉。

　　云门偃云。长者天然长。短者天然短。又云。是法住法位。世间相常住。乃拈拄杖云。不是常住法。　天宁琦云。一家有事百家忙。喝一喝。

　　肇公曰。三界惟心。万法唯识。

　　塘口濵里沉秀才。头上顶个木棺材。手里捻片车扉板。白眼洋洋叫死来。(朝宗忍)

　　肇公曰。物不迁。

　　古德以茶盏就地扑破云。者个是迁不迁。僧无对。法眼代抚掌三下。　绿雨蕉代云。猫。

　　忆昔西施窕窈容。至今千载不相逢。谁人识得西施面。话到西施意更浓。(绿雨蕉)

　　肇公曰。有物流动人之常情。

　　白云端云。肇法师刚然不知有流动者。　洞山度云。二大老各见一边。好与二十拄杖。且道洞山拄杖子还有分付处也无。若缁素得出。分半院与伊。良久。拂一拂云。青山祇解磨今古。流水何尝洗是非。喝一喝。

　　肇公曰。旋岚偃岳而常静。

　　江天乐云。大冶精金。应无变色。

　　肇公曰。功高二仪而不仁。明逾日月而弥昏。

　　白云端云。肇法师祇得半边。且作么生是完全者。乃云。左眼半斤。右眼八两。

　　肇公临刑说偈曰。四大元无我。五蕴本来空。将头临白刃。恰似斩春风。

　　玄沙备云。大小肇公临死犹寐语在。

　　圆通和尚因僧问。一尘才起大地全收。还见禅床么。师曰唤什么作尘。僧又问法灯钦。灯曰唤什么作禅床。

　　东禅齐云。此二尊宿语。还是明伊问处。不明伊问处。

　　滞货不积家不发。石长青苔路自滑。万象之中独露身。渡河之后忘其筏。(云林辂)

　　圣寿禅师示众。月半前用钩。月半后用锥。僧便问正当月半时如何。师曰泥牛蹋破澄潭月。

　　天童觉云。两头得用。圣寿作家。直下忘功。是谁体得。放行也互换主宾。把定也不留朕迹。还有体得底么。玉女夜抛梭。织锦于西舍。

　　古德一日不赴堂。侍者请赴堂。师曰我庄上吃油糍饱。曰和尚不曾出入。师曰汝去问庄主。者方出门。忽见庄主来谢和尚到庄吃油糍。

　　径山杲云。和尚不赴堂。庄主谢临屈。一字入公门。九牛㧞不出。　西遁超云。一人见兔放鹰。一人将错就错。可谓一队普州人。但祇庄主虽然伶利。未免一牵便动。我若作庄主。但向古德面前冷笑一声。管教老汉满面惭惶。

　　近在口皮边。远在河沙国。世间多少人。不得油糍吃。(鼓山圭)

　　骑虎穿市过。把火去偷猪。主人开眼睡。邻舍叫失驴。(卍庵颜)

　　阿魏无真。水银无假。潦倒鹅湖。可知礼也。(竹庵圭)

　　蓬莱王母宴瑶池。仙子寻踪隔水迷。值得樵夫传信至。原来祇在案山西。(石照晔)

　　古德何曾动口皮。吃油糍饱几人知。而今冷地思量着。暗写愁肠寄与谁。(肯堂充)

　　吃了油糍不赴斋。庄师特特谢师来。千山万水俱寻遍。踢破芒鞋眼未开。(无著总)

　　张三未死人。李四来索命。累他东村西舍。陈六王八。官卖得田园罄。(梦庵律)

　　东街柳色拖烟翠。西巷桃花相映红。左顾右盻看不足。一时分付与东风。(南庵依)

　　秦人惯弄楚人毬。脱赚婴儿逐两头。不得东风相节拍。管教狼藉在汀洲。(阿盘珠)

　　学琴事棉弓。写字相科斗。天地泄其元。儿孙坏却手。占波国里觅同心。赤发波斯舂木臼。(节岩琇)

　　海棠无语梦痴痴。粉蝶偷香得意时。无奈画楼歌又作。黄莺不放宿高枝。(雪奇静)

　　半架蔷薇满院香。一番风过一番凉。落英昨夜飘零处。惹得游蜂上下狂。(法林音)

　　闭门作活假惺惺。一拶分明露贼身。若也和赃齐捉败。免教庄主谢临门。(𠁼三圆)

　　古德曰。者一片田地分付来多少时也。我立地待汝构去。

　　法眼益云。山僧如今坐地。待汝构去。还有道理也无。那个亲。那个疏。试裁断看。　昭觉勤云。者一片田地分付来多少时也。我今日当众庆忏。　慧云盛云。三老横身为物。太煞婆心。其奈风波似难折合。山僧则不然。者一片田地分付来多少时也。我倦要睡去。　石霜尊云。者一片田地分付来多少时也。因甚诸人蹋不着。祇为分明极。翻令所得迟。

　　古德因僧问。一阳来复。日长一线。未审佛法长多少。德曰长一线。又问一古德。德曰一线长。

　　荐福璨云。一等共行山下路。眼中各自别烟云。　高峰妙云。就窠打劫。还他二老本分钳锤。若谓佛法短长。端的未梦见在。今日忽有问西峰佛法长多少。祇向他道。东西十万南北八千。　象田现云。二老宿虽有补缀虚空手段。要且红线未断。祇向长短上作活计。今日有恁么问。山僧祇向他道。休将玉线较长短。好把金针绣出看。

　　古德于门上书心字。囱上书心字。壁上书心字。

　　法眼益云。门上但书门字。窗上但书窗字。壁上但书壁字。　玄觉遂云。门上不要书门字。窗上不要书窗字。壁上不要书壁字。何故。字义炳然。　龙唐柱云。门上书个牕字。牕上书个壁字。壁上书个门字。何故。东涧水流西涧水。南山云起北山云。　白岩符云。老宿犯相违谤。法眼犯增益谤。玄觉犯损减谤。龙唐犯戏论谤。四个汉据款结案了也。还有不甘者么。试出来挣一头看。　圣可玉云。筑万里城连海岱。牢牢巩固旧山河。

　　钟馗夜半贴门神。贴到天明看自身。笑指门神像自己。不知自己是门神。(天岸升)

　　都来一节高一节。高到极顶难转折。打个思量仔细看。当时因底恁么设。(懒放大)

　　万象从教当正眼。何须较论是兼非。谁能一镞轻将起。直破三关凯奏归。(大戏)

　　古德曰。祖师九年面壁为访知音。若恁么会。吃铁棒有日在。又一老宿曰。祖师九年面壁何不惭愧。若与么会。更买草鞋行脚三十年。

　　琅玡觉云。既不然。且道祖师面壁意作么生。良久云。欲得不招无间业。莫谤如来正法轮。　天童杰云。二老宿敲砖打瓦。琅玡觉画虎成狸。诸人要见祖师面壁底意旨么。穷坑难满。

　　古德曰。佛法大有。祇是牙痛。

　　径山杲云。向道莫行山下路。果闻猿叫断肠声。　胜法法云。若是陶渊明。攒眉便归去。

　　古德曰。长者长法身。短者短法身。

　　天童觉云。且道舜若多神唤什么作法身。良久云。不可续凫截鹤夷岳盈壑去也。

　　古德问曰。我三年前曾断一人命根。而今日夜忧愁。如何免得。

　　绿雨蕉云。幸无干证。　法林音云。犹未绝气在。

　　古德一夏并不为人说话。有僧叹曰。我祇恁么空过一夏。不敢望和尚说佛法。得闻正因二字也得。老宿闻乃曰。阇黎莫𧬊速。若论正因。一字也无。道了扣齿曰。适来无端。不合与么道。邻壁一老宿闻曰。好一釜羹被一颗鼠粪污却。

　　报慈遂征云。且道赞叹语不肯语。若是赞叹。为甚道鼠粪污却也。若不肯他。有甚么过。验得么。　翠峰显云。谁家锅里无一两颗。法林音云。自首者原其罪。　黄龙清云。二老宿祇见锥头利不见凿头方。祇如者僧道不敢望和尚说佛法得闻正因两字也得。是会不会。参玄要具通方眼。好向言中辩古今。　径山琇云。者僧无事生事。老宿应病与药。线去丝来。针缝不露。争奈未会末后句在。祇如邻壁老宿恁么。又且如何。三台须是大家催。

　　一夏调和一釜羹。傅岩犹未许争衡。莫言污了无人见。邻壁禅翁只眼明。(正觉逸)

　　长夏无别趣。调和羹一釜。滋味颇馨香。刚地成点污。口是祸之门。舌是斩身斧。陪却三斤铁。祇因看锢鏴。(慈受深)

　　泠泠寒溜泣秋壑。才会沧溟便泛舟。见说许由曾洗耳。可怜巢父更鞭牛。(虚堂愚)

　　一言已出驷难追。道了如何悔得来。冷地被人相讦露。牙关咬定口慵开。(无文璨)

　　古德畜一童子并不知轨则。一行脚僧到庵乃教示童子朝昏礼仪。其童晚见老宿外归。遂去问讯。老宿怪讶遂问谁教汝。童曰堂中上座。老宿寻唤其僧来问。上座傍家行脚是甚么心行。者个童子养来二三年。幸自可怜生。谁教上座教坏伊。装束了快去。黄昏雨淋淋地。被它趁出。

　　法眼益云。古人与么显露些子家风。甚奇怪。且道意在于何。　法林音云。者僧当时何不回云。恁么则庵主也当出院。看他又如何安置。

　　古德因僧问生死以何为舟航。德曰年尽不烧钱。

　　年尽不烧钱。鼠穴被蛇穿。直饶玄会得。对面隔西天。(曹源生)

　　古德因僧问年穷岁尽时如何。德曰家家尽看野狐儿。

　　家家尽看野狐儿。铁笛横拈撩乱吹。吹罢不知何处去。夕阳已挂柳梢西。(松源岳)

　　家家尽看野狐儿。见者虽多识者稀。百怪千妖俱扫迹。春风已到万年枝。(晦叟光)

　　古德垂语。十字街头起一间茅厕。祇是不许人屙。后僧举似南堂静。堂曰。你先屙了。更教甚么人屙。宿闻焚香遥望南堂拜谢。

　　五祖蕉云。南堂知而故犯。老宿一款便招。捡点将来。总不出屙屎见解。

　　古德曰。日出心光曜。天阴性地昏。不知天地者。刚道有乾坤。

　　南石琇云。与么说话。古今彻悟者如稻麻竹苇。错会者如稻麻竹苇。以拂子画一画云。阿耨达池深四十由旬。阔四十由旬。

　　古德因圣僧像被屋漏滴。有人问。既是圣僧为甚么有漏。德无对。

　　天台韶代云。无漏不是圣僧。　法林音代云。上座明日把茅盖头。也有五千毳徒。

　　古德偈曰。五蕴山头一段空。同门出入不相逢。无量劫来赁屋住。到头不识主人公。

　　有老宿云。既不识他。当初问甚么人赁。

　　古德因僧问古镜未磨时如何。德云不施功。曰磨后如何。德曰不照烛。

　　龙池传别云。古镜未磨时如何。云见明不见暗。云磨后如何。云见暗不见明。

　　古德问僧近离甚处。曰东川。师曰。双涧孤松。烟清月白。那个是上座主人公。曰始届洞安便遭此问。师曰记剑刻舟。破珠求影。岂不是阇黎境界。吃茶去。曰那个是洞安正主。师曰途中驹子不胜骅骝。僧礼拜。师曰胡人打令舞拍全无。

　　仙岩鉴云。古德和糠粜米。者僧窃草为霸。若是正主。俱未识在。

　　日竿曙色涌青峦。万壑千岩气象宽。谁料风云多变态。霎时云雨满山川。(永宁鼎)

　　有二古德住庵旬日不会。一日相见。上庵主问。多时不见。向什么处去。下庵主曰。在庵中造个无缝塔。上庵主曰。某甲也要造一个。请借塔㨾看。下庵主曰。何不早说。恰被人借去了也。

　　法眼益征云。且道是借他㨾不借他㨾。

　　无缝塔㨾子。两手抬不起。被人借将去。至今寻未已。寻未已。天上人间知几几。(月庵果)

　　恰好被人借去了。莫言邻舍不通容。团圞无缝难安笔。祇抹烟云一两重。(石林巩)

　　尊宿因僧到相看。值不在。遂看主事。事曰参见和尚也未。曰未。主事乃指狗子曰。上人要见和尚。但礼拜者狗子。僧无语。后古德归得闻乃曰。作么生免得无语。

　　云门偃云。欲观其师先观弟子。　法林音代但向狗云。待和尚归来。莫道我无语好。

　　座主念弥陀名号次。小师遂唤和尚。及其回顾。小师不对。如是数回。座主叱之。小曰。和尚几年唤它即得。某甲才唤便乃恶发。

　　石庵琈代云我不如汝。　法林音代云。汝作恶发会那。

　　僧入冥见地藏菩萨问平生修何行业。僧曰诵法华经。藏曰。止止不须说。我法妙难思。为是说不说。其僧无对。

　　宝寿新代云。何必重宣。　归宗柔代云。此回归去敢请流通。　绿雨蕉云。与么则趁便回向去也。　法林音代云。大士三十年后莫忘却此语。

　　老宿因人问。鱼以水为命。为甚么却死在水里。

　　天龙机云。是伊为甚么不去岸上死。　绿雨蕉云。没处去。　愚庵及云。怕烂却那。　法林音代云。梢郎子未遇人在。

　　云盖山僧乞瓦造殿。有人问。既是云盖何用乞瓦。僧无对。

　　绿雨蕉代云。春无三日晴。　法林音代云。有劳功用。

　　高丽国来钱塘刻观音圣像。及舁上船。竟不能动。因请入明州开元寺供养。后有设问。无刹不现身。圣像为什么不去高丽国。

　　长庆棱云。现身虽普。睹像生偏。　法眼益别云。识得观音未。　晓庵昱云。众生颠倒。迷己逐物。　法林音代云。莫道山僧令行不去。

　　有僧因童子上经次。僧令着函内。童曰某甲念底向那里着。僧无对。

　　䒢溪森云。者僧何不道。看你狼藉。是即是。风前橄榄。日下恍榔。　法林音代云。者童子得恁么钝置。

　　藏主问僧何不看经。曰不识字。藏曰何不问人。僧展手曰是什么字。藏无对。

　　法林音代云。前言不副后语。

　　袖中宝剑摩星斗。肘后灵符照八方。拨转日前关棙子。从教天下竟茫茫。(谁庵演)

　　鹤立蛇行势不休。五天梵字鬼神愁。孔门弟子无人识。碧眼胡僧笑点头。(六岩辉)

　　老宿问一座主。疏钞解义广略如何。主曰。钞解疏。疏解经。宿曰。经解什么。主无对。

　　法林音代云。山下与汝饭吃者具眼不具眼。

　　生平蕴业顿偏圆。开口全彰字字玄。拶到罗纹结角处。青山翠锁断云烟。(粟庵鼎)

　　台州六通院僧欲渡船。有人问。既是六通。为甚么假船。僧无语。

　　天台韶代云。不欲惊众。　绿雨蕉代云。理长则就。　法林音代云。山僧日前有人恁么问。也似今日恁么答。

　　广南住庵僧值大王出猎。吏人报。大王来起。僧曰。非但大王来。佛来也不起。王乃问佛岂不是卿师。僧曰是。王曰见师为什么不起。僧无语。

　　法眼益代云。未足酬恩。　保宁勇代云。相识满天下。今朝遇一人。　天宁琦云。欲观其师。先观弟子。　白岩符代云。子不重则父不尊。　河渚谦云。今日小出大遇。　绿雨蕉代云。不是贫道见处。　法林音代云。吏人今日劳汝证明。

　　曹溪守衣钵侍者因僧到。乃提起衣曰。者是大庾岭头提不起底。僧曰为什么却在上座手里。侍者无对。

　　云门偃云。彼此不了。又于无语处代云。远向不如亲到。又云是狮子儿。　天岳昼云。负命者上钩。又云。大师灭度久矣。　法林音代云。移盘吃饭汉。

　　有一行者随法师入佛殿。向佛而唾。法师曰。行者少去就。何以唾佛。者曰将无佛处来与某甲唾。法师无语。

　　沩山祐云。仁者却不仁者。不仁者却仁者。　仰山寂代法师但唾行者。行者若有语。即向伊道还我无行者处来。　资福侣代法师便打。又云。也祇救得一半。　天岳昼云。合取狗口。　法林音代云。无佛处用唾作么。

　　泗州塔头侍者及时锁门。有人问。既是三界大师。为甚么被弟子锁。侍者无对。

　　法眼代云。弟子锁。大师锁。　法灯代云。还我锁匙来。　老宿代云。吉州锁。虔州锁。　法林音代但度锁匙云。牢牢收取。

　　及时关锁意深深。问处分明验假真。三月谁知桃李树。红红白白是阳春。(智观慧)

　　有道流在佛殿前背坐。僧曰道士莫背佛。道流曰大德。本教中道佛身充满于法界。向甚么处坐即得。僧无对。

　　法眼代云。识得汝。　法林音代云。又来山僧前放憨。

　　偃台感山主到圆通院相看。第一座问曰。圆通无路。山主争得到来。主无对。

　　归宗柔代云。不期又得相见。　法林音代云。公验上为甚有姓无名。

　　有人问僧点甚么镫。僧曰长明镫。曰甚么时点。僧曰去年点。曰长明何在。僧无对。

　　长庆棱代云。若不如此。知公不受人瞒。　法眼别云。利动君子。　法林音代云。曾问几人来。

　　老子李聃柱史曰。道湛兮似或存。吾不知其谁之子。象帝之先。

　　高峰妙云。咄哉。者汉错下注脚。湛兮似或存。吾不知其谁之子。毗耶城里老维摩。

　　老子曰。上士闻道勤而行之。中士闻道若存若亡。下士闻道大笑之。

　　荐福璨云。上士闻道勤而行之。着甚死急。中士闻道若存若亡。犹较些子。下士闻道大笑之。却有衲僧气息。三种人一时格下了也。且道那个合受人天供养。

　　宋太宗幸相国寺。问僧看什么经。对曰仁王经。帝曰。既是朕经。为甚么在卿手里。僧无对。

　　雪窦显代云。皇天无亲惟德是辅。　天宁琦云。若问永祚。但以手顶戴经。云万岁万岁。　雪轩成云。王言如丝。其出如纶。　白岩符云。我不似雪窦老学究。待帝问。但对专为陛下流通。他若是作家君王。更问流通一句作么生。便合掌云。护国仁王经卷当第二。　狮峰逊代云。某甲今日谢恩有分。　法林音代云。陛下往年不似今日含糊。

　　太宗幸开宝塔。问卿是甚么人。对曰塔主。帝曰朕塔为甚么卿作主。僧无对。

　　翠峰显代云。阖国咸知。　晓庵昱云。谁敢动着。　法林音代云。龙光佛时洎合忘却。

　　太宗因僧朝见乃问卿甚处来。对曰庐山卧云庵。帝曰。朕闻卧云深处不朝天。卿因甚到此。僧无语。

　　翠峰显代云。难逃至化。　宝寿方代云。不学者死汉。又云。特谢陛下顾问。　佛日晰代云。祇因灵山一别。　法林音代云。贫衲眼大。赖有眉毛遮却。

　　试问卧云深处客。不知何以答升平。荡然至化难逃避。万里遥天一点云。(北涧简二)

　　不违咫尺面天颜。强项犹然忆故山。直下肯将身许国。与君同乐太平年。

　　白云岩下不贪闲。直欲敲开金锁关。不是无心逃至化。大都有意面尧颜。(即念现)

　　太宗因僧奏曰。藏经被回禄。欲乞宣赐。帝召问。昔日摩腾不烧。今日为甚却烧。僧无对。

　　翠峰显代云。陛下不忘付嘱。　白岩符代云。知陛下不吝宝藏。　绿雨蕉代云。令不虚行。　法林音代云。昔日摩腾。今日摩腾。

　　太宗因僧入对次。奏曰。陛下还记得臣僧么。帝曰甚处相见来。曰灵山一别直至而今。帝曰卿以何为验。僧无对。

　　翠峰显代云。贫道特特而来。　崇化能代僧拈起拂子。　白岩符代云。将谓陛下忘却。　法林音代云。盐茶布袋钱。有人还却。

　　灵山一别二千年。圣主重逢岂偶然。细掬清泉揩老眼。拨开云雾见青天。(石溪月)

　　太宗一日擎起钵。问丞相王随曰。既是大庾岭头提不起。为甚么却在朕手里。随无对。

　　慈明圆代云。陛下有力。　法林音代云。今日臣为大庾岭消案。

　　大地收归掌握间。钵盂擎起有何难。个中消息凭谁委。秋水秋云秋夜寒。(云衲庆)

　　太宗因梦神人劝发菩提心。次日问廷臣。菩提心作么生发。群臣无对。

　　翠峰显代云。实为古今罕闻。　别峰印代云。王言如丝。其出如纶。　法林音代云。律有明条。

　　菩提妙心作么发。日应万机原不差。回首瞥然轻觑着。大千沙界是皇家。(松源岳)

　　万里讴歌圣化成。条风块雨乐樵耕。不因嵩岳三呼后。无象谁知真太平。(双杉元)

　　菩提心发不为难。祇在君王一念间。圣圣相传皆一揆。绵绵国祚泰山安。(辛庵俦)

　　太宗因寂大师进三界图。帝曰朕居何界。寂无对。

　　绿雨蕉云。总在吾皇化育中。　法林音代云。者回贫道再不进此图也。

　　明高帝在天界寺闻渔鼓声。问僧。谁家饭僧耶。曰无。帝曰谁家酬愿耶。曰无。帝曰若是都无。则宜寂寥面壁参究本来。胡为口喃喃地。

　　起玄生云。铁轮天子寰中旨。任它千圣出头也移易丝毫不得。时有僧问如何是寂寥底意旨。玄曰。动也动也。

　　钱塘镇使在界上为镇将。凡见僧便问。若相契即留止宿。一日因二僧至。遂问近离甚处。曰江西马大师处。使曰马大师有何方便。曰道即心即佛。便被揖出。又有二僧到亦如前问。僧曰非心非佛。又被揖出。

　　是是非非俱请出。巍巍万仞如壁立。平生心胆向人倾。相识还如不相识。(无际派)

　　碧油幢下立功勋。韬略双全独见君。一自赤心来报国。边头刁斗不曾闻。(虚堂愚)

　　截汉裁云千丈壁。卓然端是鸟难立。从教过雁与飞猿。徒增日暮寒蝉泣。(道隆兴)

　　生成骨格傲王侯。秦不居兮汉不留。无限落花风扫尽。余香满地倩谁收。(古风)

　　韩居士因三平迁化。众请作丧主。士乃以手巾覆钞锣。上横一口剑。置龛前曰。道得即作丧主。众无对。士便趯却钞锣哭曰。苍天苍天。先师远矣。

　　罗山间云。噫。大奇大奇。三平门下六百来人。总被者俗汉吞却也。陈老师当时若在。祇将三尺布盖却头。横亚一柄露刃刀。揭起孝幕当堂而坐。看韩家个汉要作丧主也未得。要不作丧主也未得。进之须有礼。退之须有礼。

　　官人作无鬼论。中夜挥毫次。忽见一鬼出曰。汝道无。我𠰒。

　　东山演代以手作鹁鸠㭰云。谷谷孤。　灵隐远以手加额云。何似生。　法林音代但唤云快将纸笔来。

　　一长者因僧托钵来家被狗咬。长者乃指其僧所披袈裟曰。龙披一缕。金翅不吞。大师全披法服。为甚么却被狗咬。僧无语。

　　宝华忍代云。未看山头土。先观屋下郎。　贯之理代云。山僧行年在坎。命犯重煞。　法林音代云。居士得恁么负心。

　　有施主进院行众僧随年钱。知事僧曰圣僧前着一分。施主曰圣僧年多少。僧无对。

　　法眼益代云。心期满处即知。　保宁勇代云。祇恐施主力所不及。　天宁琦代云。钵盂无底。　宝寿方代云。与么则大众今日不得半文也。　贯之理代云。适才一分而今两分。　法林音代云。消得也。消得也。

　　一官人入镇州天王院。睹神像因问院主曰。此是什么功德主。曰护国天王。官曰祇护此国遍护余国。主曰在秦为秦。在楚为楚。官曰。腊月廿九日打破镇州城。天王向什么处去。主无对。

　　法林音代云。官人我者里用你不着。

　　青山日日摩霄汉。流水年年洗海心。逗到狂澜涓滴尽。通身泥水谩追寻。(磬山鼎)

　　昔有跨驴人问众僧何往。僧曰道场去。人曰何处不是道场。僧以拳殴之曰。者汉没道理。向道场里跨驴不下。其人无语。

　　报恩秀云。尽道者汉有头无尾。能做不能当。殊不知却是者僧前言不副后语。既知举足下足皆是道场。何不悟骑驴跨马无非佛事。万松要断者不平公案。更与花擘一上。吃拳没兴汉。茅广杜禅和。早是不克己。那堪错过他。道场惟有一。佛法本无多。留与阇黎道。户唵萨哩嚩。　龙唐柱云。者僧太粗糙。向道场里乱打人。　法林音代但笑云。不谓出家人也有者㨾俗气。

　　澧阳路上有一婆子卖饼为业。德山初出蜀。就其买饼。点心婆指担曰。上座担头是甚么文字。山曰青龙疏钞。婆曰钞何经。曰金刚经。婆曰。我有一问。若答得施与点心。答不得请别处去买。金刚经道过去心不可得。现在心不可得。未来心不可得。未审上座点那个心。山无语。

　　天童悟云。我若作德山。祇向道山僧肚饥。拣大者快般来。及至般来。却肩担便行。管教者婆子疑杀去在。　栖霞成云。山僧今日劳倦。　法林音代云。者𩜯点心祇好婆婆吃。

　　一婆子供养一庵主经二十年。常令一女子给侍。一日令女子抱定曰。正当恁么时如何。主曰。枯木倚寒岩。三冬无暖气。女子归举似婆。婆曰。我二十年祇供养得个俗汉。遂遣出。烧却庵。

　　天童杰云。者婆子洞房深稳。水泄不通。偏向枯木上糁花。寒岩中发𦦨。个僧孤身迥迥。惯入洪波。等闲坐断泼天潮。到底身无涓滴水。仔细检点将来。敲枷打锁不无二人。若是佛法未梦见在。　理安问云。凌弱助强。古今皆是。长裙卖俏。邪法难扶。山僧昔年曾被婆子换却眼睛。道者僧蹉过婆子。仔细检点将来。却是婆子错过者僧。抚掌哈哈大笑云。三十年后与汝诸人说破。　崆峒慈云。众中道庵主未在。婆子作家。恁么举扬祇见锥头利。殊不知婆子不知庵主受用处。庵主不知婆子作用处。一对讶郎当。各与二十棒。何故。狮岩者里赏罚分明。　东塔熹云。庵主墙高数仞关节不通。婆子暗度重关要探阃中春色。若非一场特地。争见暗合明投。　绿雨蕉云。女子抱定。婆子烧庵。干他者僧甚么事。祇如枯木倚寒岩。三冬无暖气。又作么生。展两手云。多少分明。　盟石息云。婆子高高峰顶立。就下应难。庵主深深海底行。构上不易。检点将来二俱不了。且道如何折合。以拂子打圆相云。幸收一片荒基在。岁岁年年草自青。

　　不见人斑见虎斑。算来莫愿见人斑。虎斑见后通迴避。惟有人斑避最难。(或庵体)

　　铁壁迸开云片片。黑山辊出月团团。就中明暗相凌处。天外出头谁解看。(虚堂愚)

　　贫人常妒富。富者不欺贫。莫信直中直。须防仁不仁。(闲极云)

　　二十年来不具眼。茅庵烧却是徒为。三春暖气无多子。真实之言亦可师。(横川珙)

　　万花藂里不沾身。陷杀阎浮多少人。欲识者僧行履处。软绵团内有刚针。(无异来)

　　敌手相逢各有奇。神谋岂许外人知。转相陷害冤难了。最毒心肠暗里机。(永觉贤)

　　云满深岩花满郊。乾坤化育实殷饶。时人祇见朱门好。谁识幽居价倍高。(天目琇)

　　临崖呈巧计。陷虎最无端。莫谓横身易。须知活雀难。(大鼎新)

　　婆子烧庵。好花难攀。偷香窃玉。解把天瞒。(觉浪盛)

　　把住牢关向上行。不将清节入风尘。和光略借些些子。赔了夫人又折兵。(天岸升)

　　作贼者不富。烧香者不贫。几多参学客。月下遇花神。(济水洸)

　　离位之机那个知。毒龙㧞在富那西。劈开海水止观妙。不见尾巴更是奇。(圣可玉)

　　曾怪留侯似美人。自然赤帝暗消魂。一椎一履相酬唱。劫火烧来莫觅痕。(墨历智)

　　一帆开处一帆开。水碧沙明两岸苔。各逞风流归别浦。从教鸥鹭自疑猜。(不韵音)

　　正当与么时。人见众生见。露柱入灯笼。山门出佛殿。(汉关喻)

　　汉地寻幽蜀地居。东吴西楚递君书。不谈兵革人间事。诱得孔明出草庐。(古帆顺)

　　兴在天南天尽头。两轮日月暗牵抽。不知古锦𢌞文者。错唤云门六不收。(法林音)

　　一住庵婆。有僧参米湖入庵。乃问婆有眷属否。婆曰有。曰在什么处。婆曰山河大地若草若木皆是我眷属。曰婆莫作师姑来么。婆曰汝见我是什么。曰俗人。婆曰汝不可是僧。曰婆莫溷乱佛法好。婆曰我不溷乱佛法。曰与么岂不溷滥佛法。婆曰。汝是男子。我是女人。岂是溷滥。

　　窦家能酿消愁酒。但是愁人便与消。顾我共君俱寂寞。祇因连夜复连朝。(铁容玄二)

　　劝君莫惹老婆舌。惹了呶呶闹不歇。况是梁山母大虫。得路沿家便打劫。

　　裙拖八幅湘江水。髻绾巫山一段云。卖得通身浑是俏。几人怜惜几人憎。(天岸升)

　　宗鉴法林卷八
卍新纂续藏经第 66 册 No. 1297 宗鉴法林


　　宗鉴法林卷九

　　集云堂　编

　　大鉴下一世

　　衡州南岳怀让禅师(大鉴能嗣)

　　初参六祖。祖曰甚处来。师曰嵩山来。祖曰什么物恁么来。师曰说似一物即不中。祖曰还可修证否。师曰。修证即不无。染污即不得。祖曰。祇此不染污。诸佛之所护念。汝既如是。吾亦如是。

　　𨍏轹参云。南岳道说似一物即不中。与么那六祖道我亦如是。脸皮厚多少。

　　玉在池中莲出水。污染不能绝方比。大家如是若承当。洞庭一夜秋风起。(佛印元)

　　嵩顶来来恁么来。不中一物早尘埃。便归南岳磨砖片。照得追风马子回。(佛国白)

　　说似一物即不中。八年方契卖柴翁。大都模㨾无多子。历劫如何用得穷。(朴翁铦)

　　直言发足自嵩山。荡荡乾坤任往还。一物尚无宁有似。倚天长剑逼人寒。(无际派)

　　堂堂日用妙无痕。才涉纤毫即是尘。照水银蟾沉夜魄。恋花香蜨醉芳魂。(仰山钦)

　　远来意气甚扬扬。问着何如雪上霜。早向太阳门外立。何须拨火更烧汤。(憨山清)

　　甚么物。恁么来。鹁鸠啄食近生台。等闲动着忙飞去。露柱空耽石女胎。(汉关喻)

　　南岳因马祖住传法院常日坐禅。师问大德坐禅图什么。曰图作佛。师乃取一砖于彼院前磨。祖问磨此何为。师曰磨作镜。曰磨砖岂得成镜。师曰坐禅岂得成佛。曰如何即是。师曰。如牛驾车。车若不行。打车即是。打牛即是。祖于是悟旨。

　　法林音征云。马祖为复悟打车耶。悟打牛耶。乃抚掌呵呵大笑。

　　磨砖作镜慕同音。来问分明示本心。才唤木人回面指。泥牛耕出古黄金。(汾阳昭)

　　磨砖作镜不为难。忽地生光照大千。堪笑坐禅求佛者。至今牛上更加鞭。(佛印元)

　　磨砖作镜。相席打令。一切鱼龙。知水为命。(旻古佛)

　　车牛脑后痛加鞭。弃却黄金抱㼾砖。逐恶随邪至今日。即非心佛错流传。(笑翁堪)

　　平生心胆向人倾。过犯弥天已不轻。带累马师胡乱后。至今错认定盘星。(松源岳)

　　万法俱忘百念灰。等闲蓦鼻拽将回。镜光一点明如日。直得木人心眼开。(雪岩钦)

　　龙骧骥足困盐车。未遇孙阳尚滞途。拽脱绳头鞭一擿。风蹄索索电光驱。(平阳忞)

　　南岳因僧问。如镜铸像。像成后镜光向什么处去。师曰。如大德为童子时。相貌何在。曰。祇如像成后。为什么不鉴照。师曰。虽然不鉴照。瞒它一点不得。

　　法眼益别云。阿那个是大德铸成底像。　宝寿方云。大小南岳。笺释不易。雪峰则不然。如镜铸像。像成后光向什么处去。待他眼目定动。劈脊便打。

　　髑髅里眼见犹在。枯木中龙声更狂。打破虚空光境尽。个中别有好商量。(慈受深)

　　问处钩深答更幽。就身打劫最风流。要知一点难瞒处。江上数峰青欲浮。(掩室开)

　　槎丫古干锁莓苔。霁日相看玉蕊开。常恨春归无觅处。不知转入此中来。(雪刃起)

　　南岳因马祖阐化江西。遣僧往探乃命曰。待伊上堂时但问作么生。伊道底语记将来。僧至一如教问。祖曰。自从胡乱后。三十年不少盐酱。僧回举似师。师深肯之。

　　径山杲云。云门即不然。夜梦不祥。书门大吉。　天宁琦云。我若作大师。才见者僧出来。便下禅床擒住痛与一顿。教他归去举似南岳。且显师承有据。自家眼目分明。祇如径山恁么道。与马祖是同是别。何如黑漆屏风上。更写卢同月蚀诗。　伏龙长云。破驴脊上足苍蝇。　大觉升云。义出丰年。还他马祖。未免带累南岳。悬挂心头。

　　胡乱三十年。不曾少盐酱。江西马大师。南岳让和尚。(鼓山圭)

　　见得分明识得亲。举来犹自涉途程。直饶不犯毫芒者。也是拈䭔䑛指人。(径山杲)

　　家贫连子屈。事急不由人。开口露拴索。郎当累近邻。(或庵体)

　　石火光中验正邪。等闲拈却眼中沙。自从不曾少盐酱。敢保渠侬未到家。(木庵永)

　　既已知梅熟。何当复探为。欲令香阖国。故使猛风吹。(雪焰瑞)

　　扫尽狼烟志未休。晴空白日使人愁。太平不挂将军印。擿剑悬戈始彻头。(无异来)

　　自住山来不自欺。奇花灼灼草离离。就中多少闲情绪。除却衡山谁可知。(持平泾)

　　大鉴下二世

　　江西马祖道一禅师(南岳让嗣)

　　因僧问和尚为什么说即心即佛。师曰为止小儿啼。曰啼止后如何。师曰非心非佛。曰除此二种人来如何指示。师曰向伊道不是物。曰忽遇其中人来时如何。师曰教伊体会大道。

　　黄檗琦云。即心即佛。头上安头。非心非佛。无绳自缚。不是心不是佛不是物。泥里洗土块。良久云。土旷人稀。相逢者少。

　　百万雄兵出。将军猎渭城。不闲弓矢力。斜汉月初生。(翠真岩)

　　兔角不用有。牛角不用无。有无不是处。馨香满道途。(草堂清)

　　风劲叶频落。山高日易沉。座中人不见。窗外白云深。(长灵卓)

　　素琴张午月。流水落花深。寂听希声彻。冷冷太古音。(佛心才)

　　韶光三月景和融。锦绣山川处处同。碧瓦晓烟寒食雨。朱帘晴卷杏花风。(慈受深)

　　敲之即响。听则无声。严冬汗湿。酷热冰清。试问道途来往客。长安去此几多程。(黄龙震)

　　铁牛耕破洞中天。桃花片片出深源。秦人一去无消息。千古峰峦色转鲜。(雪窦宗)

　　即心即佛。眉拖地。非心非佛。眼双横。蝴蝶梦中家万里。子规枝上月三更。(瞎堂远)

　　一蔟人烟岛外村。落花流水月黄昏。百川到海应须住。毕竟何曾别有源。(铁山仁)

　　马祖因僧问如何是佛。师曰即心即佛。

　　高峰妙云。众中商量皆谓心本是佛。佛外无心。故云即心是佛。苦哉苦哉。若作者般见解。明朝后日吃铁棒有分在。既然如是。合作么生。石压笋斜出。岩悬花倒生。

　　即心即佛。铁牛无骨。戏海狞龙。摩天俊鹘。西江吸尽未为奇。火里生莲香拂拂。(南堂静)

　　即心即佛。龙入蛇窟。出将入相。安邦定国。(石头回)

　　即心便是佛。嫦娥不画眉。才将赦粉污。妍好却成媸。(天目礼)

　　即心是佛。砒霜狼毒。起死回生。不消一服。(环溪一)

　　硬似纯钢烂似泥。甜如岩蜜毒如砒。囫囵吞又囫囵吐。赚杀江西马簸箕。(中峰本)

　　之乎者也已焉哉。七字相当是秀才。稍有一毫安不稳。铁山当面势崔嵬。(半庵旦)

　　谁家饭。挂空囊。指与小儿令看。解开祇见是灰。当下命根便断。(开善谦)

　　马祖因僧问如何是佛。师曰非心非佛。

　　碧海珠。荆山璧。曜乾坤。谁别识。利刀剪却无根树。万叠峰峦敛烟雾。(圆悟勤)

　　卖尽田园彻骨贫。不知何处可容身。楼头浪荡无拘检。铁笛横吹过洞庭。(开善谦)

　　二月风光景气浮。少年公子御街游。银床踞坐倾杯乐。三个孩儿打马毬。(牧庵忠)

　　非佛非心绝谓情。玄途鸟道急回程。烁迦罗眼存机变。莫守寒岩异草青。(南岩胜)

　　马祖非心非佛。直下更无窠窟。今年树上核桃。胜似去年柑橘。(正堂辨)

　　大地众生成正觉。百千诸佛堕泥犁。休将此话频频举。却恐阎家老子知。(中峰本)

　　马祖因百丈南泉西堂随侍玩月。师乃问正当恁么时如何。堂曰正好供养。丈曰正好修行。泉拂袖便去。师曰经入藏。禅归海。惟有普愿独超物外。

　　翠岩真云。神鼎叔翁云祇为老婆心切。翠岩即不然。垂万里钩驻千里乌骓。布漫天网打冲浪巨鳞。还有么。有则冲浪来相见。如无且归岩下待月明。　泐潭清云。是则全是。非则全非。神鼎道老婆心切。大似金沙混杂。玉石难分。祇如马祖末后恁么道。甚处是老婆心切。不省者个意。修行徒苦辛。　开福宁云。马大师等闲舒卷妙手天然。也是贪观云里雁。失却渡头船。若人检点得出。披毛游火聚。戴角溷尘泥。其或见处朦胧。为你下个注脚。经入藏禅归海。未是衲僧亲到底。拂袖前行归去来。击碎重关门大启。还有见马师者么。良久云。休休。长安夜夜家家月。几处笙歌几处愁。　虎丘隆云。马驹蹋杀天下人。一掴直须一掌血。三大老各展家风。不觉翻成老婆心切。藂林浩浩商量。总道玩月话奇特。检点将来。克由叵耐。何故。三人证龟成鳖。　灵隐岳于正好供养处云。望梅止渴。正好修行处云。金不博金。拂袖便行处云。祇得一橛。独超物外处云。唵摩呢达尼吽癹吒。复云。者一伙破落户。鼻孔总被穿却了也。你诸人向什么处出气。　乌石道云。百丈西堂说到行不到。南泉行到说不到。总须吃棒有分。祇如马祖恁么道。还有优劣也无。以拂子打圆相云。幸然明似镜。何用曲如钩。击拂子。

　　经入藏。禅归海。惟有普愿独超物外。(咄)祇有照壁月。且无吹叶风。(照觉总)

　　经入藏。禅归海。稽首归依。合掌顶戴。王老师。超物外。二十年前恁么来。而今去尽闲光彩。(天童觉)

　　国清才子贵。家富小儿娇。大家出只手。彼此不相饶。(径山杲)

　　古渡无风直下钩。丝纶意在得鲸鳌。马师言下扬家丑。千古儿孙草里游。(湛堂深)

　　诸子营家各自肥。就中一个正堪悲。满篮盛墨无人买。半夜持归染皂衣。(大歇谦)

　　诸子生涯各有成。从来孝顺两边生。贪欢一夜浑家乐。失晓连忙打五更。(无准范)

　　穷源底是一家亲。倜傥丰标压四邻。拽断傀儡棚上索。蓦然鹦鹉过西秦。(无异来)

　　藏山于泽泽藏舟。天下无藏贯九流。两手攃开随步乐。腾腾三界不拘留。(费隐容)

　　相将月下话家常。孝顺多娇忤逆狂。天晓不知何处去。至今愁杀夜行郎。(慧山海)

　　马祖因僧问。离四句。绝百非。请师直指西来意。师曰。我今日劳倦。不能为汝说。问取智藏去。僧去问藏。藏曰何不问和尚。曰和尚教来问。藏曰我今日头痛。不能为汝说。问取海兄去。僧问海。海曰我到者里却不会。僧回举似师。师曰。藏头白。海头黑。

　　沩山喆云。者僧与么问。马师与么答。离四句绝百非。智藏海兄都不知。会么。不见道马驹蹋杀天下人。　五祖演云。马大师无著惭惶处。祇道得个藏头白海头黑。者僧担一担懵懂。换得一个不会。若也眼似流星。多少人失钱遭罪。　高峰妙云。马师父子一门。非特佛口蛇心。亦善六韬三略。者僧若无诸葛孔明之作。管取丧身失命。　龙池传云。三大老被个挑脚汉弄得家反宅乱。至今父子不。和还有解交者么。掷拄杖。　灵岩储云。当大宠而不惊。临大乱而不怖。非经天下之大经。握乾坤之化育。尚不能运筹帷幄决胜千里。又何敢望笃恭而天下平。马家父子如排百万雄师大阵。咳唾之下全军就缚。何术而致之哉。

　　藏头白。海头黑。明眼衲僧会不得。马驹蹋杀天下人。临济未是白拈贼。离四句。绝百非。天上人间惟我知。(雪窦显)

　　湘灵二女神仙格。笑倚朱门香陌陌。一抹𧹬𧹛透脸红。更加十分天真色。(佛鉴勤)

　　四句百非皆杜绝。阳春白雪唱弥高。风清月皎无云夜。谁把吹毛换宝刀。(南华昺)

　　短帽轻衫宫㨾窄。舞遍胡笳十八拍。曲罢酒阑犹未归。归来月色和云白。(瞎堂远)

　　百非路绝透离微。四句情忘发上机。竹密不妨流水过。山高岂碍白云飞。(足庵鉴)

　　药之作病鉴乎前圣。病之作医必也其谁。白头黑头兮克家之子。有句无句兮截流之机。堂堂坐断舌头路。应笑毗耶老古锥。(宏智觉)

　　花坞春风满袖香。红红白白两相当。那堪更有多情者。麦笛一声过野塘。(青狮信)

　　自蹋千峰最上层。生涯日拙百无能。绝交何用区区论。故旧今看祇一藤。(木陈忞)

　　残花落尽鸟声悲。一种春愁逐乱丝。妾卧空床肠断绝。郎征塞北那能知。(紫峤𣹩)

　　绿暗红菲压帝城。不禁帘外啭娇莺。陈妃何事心如铁。犹怅长门不见春。(镜堂清)

　　单枪疋马入重城。金鼓轰轰四路闻。不觉狂风天地黯。回头无处不消魂。(法林音二)

　　风萧萧又雨萧萧。春尽啼䳌引旧条。隔岸凄清云影断。一轮红日半横桥。

　　马祖因百丈侍游山次。见野鸭飞过。师曰是甚么。曰野鸭子。师曰甚么处去也。曰飞过去也。师乃杻丈鼻。丈负痛失声曰阿耶耶阿耶耶。师曰又道飞过去也。丈契悟。

　　中峰本云。设锦阱以陷兽。垂香饵以钓鱼。惟善作者能之。马祖拟获一禽。深入荒草。费尽腕力。打破半边铁网。岂善作者哉。　宝寿方云。大小马师可谓功不浪施。然所获亦莫过是个野鸭子。若是个冲天俊鹘。马师自己还得无事也未。

　　野鸭子。知何许。马师见来相共语。话尽山云海月情。依前不会还飞去。却把住。道道。(雪窦显)

　　流水有西东。芦花无背向。沙鸟忽飞来。渔人惊夜唱。谁道月明无处寻。元来祇在秋江上。(上方益)

　　野鸭群飞势莫留。瞥然一过已高秋。和声扭着平生痛。短绠毋劳系鼻头。(佛灯珣)

　　野鸭从空过。张三逢李大。岸上系孤舟。黄牛解拽磨。(白杨顺)

　　心灯不可付。祖印亦难传。野鸭飞过去。扭得鼻头穿。(横川珙)

　　马祖因百丈游山回侍寮。哀哀大哭。同事问汝忆父母耶。丈曰无。曰被人骂耶。丈曰无。曰汝哭作么。丈曰我鼻孔被大师扭得痛不彻。曰有甚因缘不契。丈曰你问取和尚去。同事问海侍者。有何因缘不契在寮中哭。师曰。是伊会也。你自问取。同事归曰。和尚道汝会也。教我问汝。丈乃呵呵大笑。同事曰适来哭如今为甚却笑。丈曰适来哭如今笑。

　　三峰藏云。双舄朝天。

　　一回思想一伤神。不觉翻然笑转新。云在岭头闲不彻。水流涧底太忙生。(龙门远)

　　有时笑。有时哭。悲喜交并暗催促。此理如何举向人。断弦须是鸾胶续。(径山杲)

　　有时笑兮有时哭。调高和寡难拘束。一派清音彻九天。风前谁解联芳躅。(妙峰善)

　　哭不彻。笑不彻。倒腹倾肠向君说。父子非亲知不知。抬头脑后三斤铁。(松源岳)

　　变棋局。反攻药。快便乘时。不费余略。痛处重加是利锥。眼开始见鼻头垂。满面羞惭难盖覆。笑啼卖弄月如眉。(梅谷悦)

　　马祖升堂。众才集。百丈乃出卷却拜簟。师便下座。

　　雪窦显云。诸方皆谓奇特。漝么举还当么。若当。譬如水母以鰕为目。若不当。又空赞叹图个什么。众中一般汉。乱蹋向前问古人意旨如何。更有老底不识好恶。对云将谓仙陀客。又云来日更到座前。苦哉苦哉。当时若见他出来卷簟。劈胸一蹋。令坐者倒者俱起不得。且要后人别有生涯去。免见反相钝置。岂不是个英灵底汉。　白云端出马祖语云。我钝置犹可。你钝置太煞。　黄龙心云。马祖升堂百丈卷席。后人不善来风。尽道不留朕迹。殊不知。桃花浪里正好张帆。七里滩头更堪垂钓。如今必有辨沉浮识浅深底汉。试出来定当水脉看。有么。如无。且将渔父笛。闲向海边吹。　大沩智云。曙色未分人尽望。及乎天晓也寻常。

　　马祖升堂。百丈卷席。正令不从。拗曲作直。(雪窦显)

　　升堂马祖。卷席百丈。得人半斤。还他八两。直饶缝罅全无。未免傍观抚掌。(泉大道)

　　百万雄师阵相睹。何人却会回戈鼓。将头不猛误三军。可怜正令无行处。(佛印元)

　　昨日东风偶然恶。桃花乱落如红雨。昨夜东风又发狂。满地不知何处去。(白云端)

　　升堂卷席迥难俦。杲日腾晖处处周。堪笑忽雷惊宇宙。井中之物不抬头。(海印信)

　　野鸭飞。鼻头裂。卷席更来呈丑拙。直饶独坐大雄峰。也是天边第二月。(杨无为)

　　夜深认得归时路。不待天明便出关。三尺莫耶横在手。至今坐断大雄山。(上方益)

　　卷起堂堂露眼睛。拈来觌面更相呈。鼻头脱尽谁能觑。把手归来相并行。(楚方安)

　　马驹千里行。卷席相随逐。秋风一夜生。处处开黄菊。(石□□)

　　鬼子挂起那吒面。赤脚跨定须弥卢。铁牛鞭起黄河岸。大洋海底食珊瑚。(雪窦宗)

　　风定五湖宽。收帆恣意观。波光随水静。练色逼人寒。举棹逗云坞。移舟上碧湾。声华光祖域。千载与人看。(龙门远)

　　浩浩长江碧际空。片帆高挂便乘风。快哉不费纤毫力。万里家山咫尺通。(开善谦)

　　一柄无情雪刃刀。当锋谁敢犯秋毫。马师父子亲提掇。血喷千山风怒号。(无准范)

　　大将登坛八面风。卷旗息鼓四垒空。太平气象清如许。方见王师不战功。(憨山清)

　　太平无象锦皇洲。天子黎明御凤楼。端拱垂裳归圣主。调羹燮理有贤侯。(古梅冽)

　　马祖见南泉行食过。乃问桶里是什么。泉曰合取口。

　　天井新云。马祖问处南泉不知。南泉答处马祖不会。若也会。江西儿孙不致埽土。

　　马祖不安。院主问和尚近日尊候如何。师曰日面佛月面佛。

　　昭觉勤云。此个公案知得落处便能独步丹霄。如或不知。往往枯木岩前蹉路去也。是他本分作家。到者里须有驱耕夫牛夺饥人食底手脚。方始得见他马大师为人处。不然总没交涉。诸人到者里且作么生得平稳去。　崇庆古云。当时院主可惜放过。若不放过。好与云。情知和尚病在膏肓。　白岩符代院主云。怪得医人说和尚不解忌口。

　　日面佛。月面佛。五帝三皇是何物。二十年来曾苦辛。为君直下苍龙窟。屈堪述。明眼衲僧莫轻忽。(雪窦显)

　　日面月面。星移斗转。失晓波斯。讨头不见。(翠岩真)

　　少年公子忽猖狂。半夜穿云入洞房。二八仙娥百般巧。眼睛之上绣鸳鸯。(野轩遵)

　　日面佛。月面佛。夜夜朝朝好风物。马驹蹋杀天下人。轩辕照破精灵窟。(杨无为)

　　蒲团上端坐。针眼里穿线。西风一阵来。落叶两三片。(保宁勇)

　　日面月面。星流电卷。镜对像而无私。珠在盘而自转。君不见炉锤前百炼之金。刀尺下一丝之绢。(天童觉)

　　日面东兮月面西。谁言任运落前溪。山桃落尽春归去。犹有子规枝上啼。(上方益)

　　什邡驹子气生狞。蹴蹋毗卢顶上行。正患脾疼却头痛。病来犹有巧心情。(张无尽)

　　丫鬟女子画蛾眉。鸾镜台前语似痴。自说玉容难比并。却来架上着罗衣。(五祖演)

　　东街柳色拖烟翠。西巷桃花相映红。左顾右盻看不足。一时分付与东风。(佛鉴勤)

　　金乌才唱日方中。王道平平触处通。争奈马驹生太早。依前蹋杀太虚空。(正觉逸)

　　日面月面。虚空闪电。虽然截断天下衲僧舌头。分明也祇道得一半。(俞道婆)

　　打起黄莺儿。莫教枝上啼。啼时惊妾梦。不得到辽西。(典牛游)

　　朱砂镜里开颜笑。白玉盘中展脚眠。大抵人生难得共。得团圆处且团圆。(佛性泰)

　　古殿无人到者稀。蒲团端坐有谁知。不因院主通消息。争得寒光万里辉。(中际能)

　　日面月面。突出难辨。拟欲抬眸。空中两片。(无准范)

　　日面佛。月面佛。飞来峰接三天竺。南高峰对北高峰。六条桥锁垂杨绿。(入就雪)

　　争看灯影动干戈。战马纷驰来又过。烛罢一时归去也。谯楼又奏角声多。(石涧泐)

　　南冠而楚语。不忘故国音。造次与颠沛。无由见浅深。君不见。三十年来盐酱话。几番辛苦为沉吟。(天水广)

　　学得风流饰粉郎。一朝两度巧梳妆。改头换面无人识。元是东村李二娘。(啸庵本)

　　凿井耕田。出作入息。不识不知。顺帝之则。神歌社舞自成调。笑杀东村王大伯。(晴云启)

　　一毫绾就冰丝结。四面玲珑了没痕。无耳石人消息尽。泥牛产出铁昆仑。(法林音)

　　马祖示众。凡有言句是提婆宗。以此个为主。

　　截云驹云。山僧有时一句子不作一句子商量。有时一句子却作一句子商量。蓦拈拄杖云。马大师来也。复卓一卓云。事因丁属起。展转话难明。靠拄杖。

　　玉转珠回着眼看。有相干处没相干。祇将此个以为主。喝一喝。一剑倚天星斗寒。(石溪月)

　　满天风雪出门游。疋马横身百草头。闻道平原狐兔狡。频将鹰眼看吴钩。(天岸升三)

　　全凭三寸舌纵横。六国相将贺太平。斗大金章悬肘后。苏秦原是旧苏秦。

　　松直棘曲。鹊噪鸦鸣。本无有意。不道无情。为欲鱼龙知性命。频将折箸搅沧溟。

　　马祖因僧参乃画一圆相曰。入也打不入也打。僧才入。师便打。僧曰和尚打某甲不得。师靠却杖便休。

　　雪窦显云。二俱不了。靠却拄杖。拟议不来。劈脊便棒。　云居庄云。大师令虽行。争奈无风起浪。者僧棒既吃了。要且有理难伸。复云。作么生会他休去底道理。　宝寿新云。放则兵随将转。收则马听锣声。既论力敌。两攻不无。各有一能。其运筹帷幄决胜千里。独许神驹。何则。祇图邦国靖。终不贵封侯。

　　门头随分应寰虚。善犯何如拟慎初。夺却马师蒺藜杖。坐观天下竞分疏。(笑岩宝)

　　铁锁高垂不可攀。子规啼处夜初阑。月光此际情无限。几个曾经度玉关。(夫山储)

　　马祖因僧于面前作四画。上一画长下三画短。曰不得道一画长三画短。离此四画外。请和尚答。师乃于地画一画曰。不得道长短。答汝了也。

　　南阳忠别云。何不问取老僧。　沩山果云。借婆衫子拜婆年。　高峰妙云。字经三写乌焉成马。西峰忍俊不禁。为诸人改正去也。良久召侍者云。分明记取。

　　马祖一日问百丈甚处来。曰山后来。师曰逢着一人么。曰不逢着。师曰为什么不逢着。曰若逢着即举似和尚。师曰甚么处得者消息来。曰怀海罪过。师曰却是老僧罪过。

　　国清英云。人既不见。因甚各担一担罪过。　狮峰逊云。逢着不逢着则且置。且道是什么人。若识得此人。马祖百丈与他挈草鞋有分。

　　大鉴下三世

　　洪州百丈怀海大智禅师(马祖一嗣)

　　再参马祖。侍立次。祖竖起禅床角拂子。师曰即此用离此用。祖安旧处。问子已后开两片皮以何为人。师取拂子竖起。祖曰即此用离此用。师挂拂旧处。祖振威一喝。师当下大悟。一日谓众曰。佛法不是小事。老僧昔被马大师一喝。直得三日耳聋。黄檗闻举。不觉吐舌。

　　汾阳昭云。悟去便休。说什么三日耳聋。　石门聪云。若不三日耳聋。何得悟去。汾阳云。我与么道。较他石门半月程。　雪窦显云。如今列其派者多。究其源者少。总道百丈于喝下大悟。还端的也无。然刁刀相似鱼鲁参差。若是明眼汉。瞒他一点不得。祇如马祖道。尔后开两片皮将何为人。百丈竖拂。为复如虫御木。为复啐啄同时。诸人要会三日耳聋么。大冶精金。应无变色。　东林聪云。当言不避截舌。当炉不避火迸。佛法岂可曲顺人情。东林今日向骊龙窟内争珠去也。百丈大智不无他三日耳聋。汾州石门争免个二俱瞎汉。祇者三个老汉还曾悟去也无。良久云。祖祢不了。殃及儿孙。　泐潭英云。大众且道。马祖当时是百丈悟了喝。不悟了喝。山僧今日不惜眉毛为汝注破。良久云。前三三后三三。　云盖智云。发大机显大用。非马祖而谁能为。即此用离此用。独百丈得其旨。为甚么被马祖一喝直得三日耳聋。不入惊人浪。难逢称意鱼。　黄龙新云。黄龙路见不平。要问雪窦。既是大冶精金应无变色。为甚么三日耳聋。从前汗马无人识。祇要重论盖代功。　昭觉勤云。然则作家共相提唱。不妨各有为人眼。要且祇明得马祖百丈大机。未明得他大用。诸人还知者一喝么。直似奋雷霹雳。听者丧胆亡魂。要会三日耳聋。正如击涂毒鼓。闻者丧身失命。竖拂子云。或有人问即此用离此用。和声便打。随后与一喝。复云还见马祖百丈么。　瑞岩愠云。无辨龙蛇眼目。难以荷负正宗。无超佛祖机谋。难以定论古今。马祖一喝何止百丈三日耳聋。直得尽浮幢王刹海。若圣若凡被他轰破耳门。听事不真唤钟作瓮。诸人还知落处么。云收雨霁长空阔。一对鸳鸯画不成。　愚庵盂云。马大师融冶乾坤。指挥神䇿。百丈握阃外威权。黄檗便搀旗夺鼓所向无敌。故知机用为列祖之神髓。万类之钳锤。汾州谓悟去便休说甚么三日耳聋。石门云若不三日耳聋争得悟去。恁么批判。古人还甘么。老僧不避腥膻。试为断看。烽火渔阳楼上月。曲中都是断肠声。　南庵依蓦竖如意云。神器不可以不冥。始可以有灵。铜片铜片如有灵。愿得照见情人千里形。击如意。

　　蹋着船头把钓竿。浪粗风紧得鱼难。翻思几处云为雨。祇见四方争出山。(翠岩真)

　　一喝丛林辨者稀。耳聋今古强针锥。灯笼抚掌呵呵笑。露柱低头却皱眉。(海印信)

　　未明大智再参寻。相逐相随用不任。断浪绝流全体现。一聋三日孰知音。(照觉总)

　　客情步步随人转。有大威光不能现。突然一喝双耳聋。那吒眼开黄檗面。(真净文)

　　木马蹋杀阎浮人。泥牛饮竭沧溟水。霹雳满空山岳摧。看看平地波涛起。(保宁勇)

　　雨霁游云尚未归。晴空忽地一声雷。岭梅已得春消息。不比山桃一例开。(上方益)

　　江西一喝动乾坤。大用全机是灭门。三日耳聋风过树。累他黄檗丧儿孙。(鼓山圭)

　　马驹脚下丧家风。四海从兹信息通。烈火𦦨中捞得月。巍巍独坐大雄峰。(径山杲)

　　父子相逢臭味同。龙泉宝剑再磨砻。要明马祖当年喝。大地山河尽耳聋。(慈受深)

　　迅雷吼破澄潭月。当下曾经三日聋。去却膏肓必死疾。丛林从此有家风。(虎丘隆)

　　父子相将草里游。人前拈弄几含羞。迅雷一震惊天地。直得沧溟绝点流。(懒庵需)

　　喝声绝处怒雷收。丧尽家风一不留。总使战争收拾得。却因歌舞破除休。(石庵玿)

　　世路风波不见君。愁肠暗写共谁论。迅雷才震清飙起。白日一天星斗分。(木庵永)

　　精金无变色。因甚聋三日。一字入公门。九牛拔不出。(肯堂充)

　　含春笑日花心艳。带雨随风柳态妖。珍重两般堪比处。醉时红颊舞时腰。(海舟慈)

　　养成头角戏春潮。余尾犹将电火烧。霹雳一声看变化。须弥𨁝跳五云霄。(净明琏)

　　一声涂毒闻皆丧。遍地髑髅无处藏。三寸舌伸安国剑。千秋凛凛白于霜。(隐元琦)

　　欲赚英雄到马陵。频频减灶却添兵。火光照出牌心字。始叹空成竖子名。(豁堂岩)

　　步亦步兮趋亦趋。当阳一喝尽忘渠。掀翻海岳倒流注。虾蟹鱼龙谁敢觑。(法林音二)

　　相𢹂相将客路长。驴䭾马载两相当。临岐一语断肠处。麦笛横吹过野塘。

　　百丈因马祖寄三瓮酱至。师上堂开书了。拈拄杖指曰。道得即不打破。众无语。师打破。归方丈。

　　送酱三瓶通远信。当时打破众还惊。父慈子孝谁相委。莫道禅家太不情。(本觉一)

　　令行谁敢犯锋铓。肃寂沙场八表降。可恨不逢擒贼手。输他做得好风光。(林野奇)

　　江城五夜角声蚤。韵递东风穿户晓。帐内佳人睡正浓。梦随流水过蓬岛。(百愚斯)

　　百丈因云岩问每日区区为阿谁。师曰有一人要。岩曰因甚不教伊自作。师曰它无家活。

　　云居庄云。解弄不须霜刃剑。延龄何必九还丹。　径山琇云。尽道百丈口吞佛祖眼盖乾坤。未免拖泥带水。殊不知曾为浪子偏怜客。自爱贪杯惜醉人。

　　百丈上。堂众方集。以拄杖一时打散。复召大众。众回首。师曰是什么。

　　黄檗上堂。众方集。以拄杖一时打散。复召大众。众回首。檗云。月似弯弓。少雨多风。　雪窦显云。若是雪窦上堂。众方集。以拄杖一时打散。便休。　天童觉云。下媒求鸽。直钩钓鱼。各有接物利生底手段。若是牢笼不住。呼唤不回底汉。又作么生。以杖击香台一下。

　　百丈因僧问如何是奇特事。师曰独坐大雄峰。僧礼拜。师便打。

　　天童华云。大小百丈。答话不了。　径山及云。百丈祇好无佛处称尊。或有问径山如何是奇特事。但云汝等皆当作佛。他若礼拜。更向道但办肯心必不相赚。

　　祖域交驰天马驹。化门舒卷不同途。电光石火存机变。堪笑人来捋虎须。(雪窦显)

　　大机大用岂虚然。独坐雄峰自有权。稍若错传王令者。脑门须吃棒三千。(白云端)

　　宗鉴法林卷九
卍新纂续藏经第 66 册 No. 1297 宗鉴法林


　　宗鉴法林卷十

　　集云堂　编

　　　　大鉴下三世

　　百丈每上堂。有一老人常随众听法。一日众退。惟老人不退。师问汝何人也。曰。吾非人也。于过去迦叶佛时曾住此山。因学人问大修行人还落因果也无。对曰不落因果。遂五百生堕野狐身。今请和尚代一转语。贵脱野狐身。师曰汝问。乃问大修行人还落因果也无。师曰不昧因果。老人于言下大悟。作礼曰。敢乞依亡僧事例。师令维那白椎告众。食后送亡僧。众惊异。食后师领众至山后岩下。以杖挑出一死野狐。乃依法火葬。师至晚上堂。举前因缘。黄檗便问。古人错抵对一转语。五百生堕野狐身。转转不错合作个什么。师曰近前来与汝道。檗近前与师一掌。师拍掌笑曰。将谓胡须赤。更有赤须胡。

　　沩山问仰山云。黄檗常用此机。为复天生得。从人得。仰云。亦是禀受师承。亦是自性宗通。沩云如是如是。　天圣泰云。三生六十劫。　法昌遇云。不落因果为什么堕野狐。不昧因果为什么脱野狐。直饶道得落处分明。也未出他野狐窟在。法昌当时若见。但与他拈出雪峰古镜。教伊动转不得。然后放出子湖狗子尽却性命。免见儿孙今日成群作队。法昌与么举论。大似持蠡酌海。明眼人前一场笑具。何故。曾经大海难为水。惯听无弦不易琴。　黄龙新问元首座。野狐意旨作么生。元云。甜瓜彻蒂甜。苦瓜连根苦。　大沩智云。费尽自己心。笑破他人口。　径山杲云。不落与不昧。半明还半晦。不昧与不落。两头空索索。五百生前个野狐。而今冷地谩追呼。喝一喝云。座中既有江南客。何必樽前唱鹧鸪。　高峰妙云。前不落。后不昧。还有得失也无。若无。因甚有堕有脱。若有。试出来分明道看。有么有么。总是一队野狐精。莫怪山僧压良为贱。　狮林则喝一喝云。当时下得者一喝。前后五百生一时粉碎。　法林音云。我当时若在。但以手斫额云猫。管取者一队野狐精逃窜无地。乃呵呵大笑。

　　明镜当台鉴者稀。禅人到此拟何之。直饶点破秋天月。元来祇是野狐儿。(琅玡觉)

　　百丈野狐。语至言粗。怛萨阿竭。吾有吾庐。(翠岩真)

　　语路分明在。凭君仔细看。和雨西风急。近火转加寒。(道吾真)

　　明明道不落。老人何曾错。的的言不昧。百丈何曾会。不会将不错。浑然宣妙觉。不落与不昧。卓尔标正位。全机因果有来由。脱体升沉无忌讳。非自非。是谁是。言下迷宗生拟议。再问重教举一回。潜观彻底起风雷。逆风喝转雷声绝。饮气归家藏丑拙。他日如何举似人。雄峰撑破秋天月。(灵源清)

　　画师画地狱。画出百千般。驻笔从头看。特地骨毛寒。(百丈政)

　　五百生前堕野狐。元来用处太心粗。一字尚能招是报。那堪心地更馍糊。(佛迹昱)

　　不落不昧。僧俗本无忌讳。丈夫气宇如王。争受囊藏被盖。一条楖𣗖任纵横。野狐跳入金毛队。(大庾岭圆)

　　六合英雄无限。几个能知痛痒。临川羡人取鱼。不如归家结网。(宝峰祥)

　　万丈洪岩倚碧空。人间有路不能通。奈何一点云无碍。舒卷纵横疾似风。(兜率悦)

　　韩信收齐密用机。食其烹处共攒眉。到头自有荣身䇿。盖代之功复是谁。(道场如)

　　大智虚明彻果因。一言超脱野狐身。雄峰极目烟霄里。列曜分辉拱北辰。(云溪恭)

　　百丈野狐。因果何如。善财未了。再见文殊。(沩山秀)

　　化形来问大修行。当下金鎞刮眼睛。转得野狐成百丈。夜来依旧野干鸣。(张无尽)

　　醉眠醒卧不归家。一身流落在天涯。佛祖位中留不住。夜来依旧宿芦花。(龙门远)

　　百丈野狐。塞雁衔芦。李广神箭。张颠草书。(鼓山圭)

　　不落不昧。石头土块。陌路相逢。银山粉碎。拍手呵呵笑一场。明州有个憨布袋。(径山杲)

　　一尺水。一丈波。五百生前不奈何。不落不昧商量也。依前撞入葛藤窝。阿呵呵。会也么。若是你洒洒落落。不妨我哆哆和和。神歌社舞自成曲。拍手其间唱哩啰。(天童觉)

　　不昧不落。错错错错。不落不昧。莫莫莫莫。坐致太平。实难摸索。(月林观)

　　谛观五百生前事。不昧何如不落亲。因果历然殊可怕。人人尽道野狐精。(牧庵忠)

　　飒飒春风动物华。园林开叶又开花。归来谩与佳人说。鸾镜台前云𩯭斜。(白杨顺)

　　世人住处我不住。世人行处我不行。全身跳入野狐窟。赢得风流五百生。(肯堂充)

　　百丈堂前辨野狐。紫罗帐里撒珍珠。谁家别馆池塘里。一对鸳鸯水上浮。(灵岩安)

　　动口生荆棘。移身堕野狐。赵州来斗富。东壁挂葫芦。(或庵体)

　　百丈野狐。石女无夫。一回泪下。沧海干枯。(率庵琮)

　　堕狐身与脱狐身。叶落花开几度春。名利祇髓骑马客。是非不到钓鱼人。(朴翁铦)

　　不落不昧。诬人之罪。不昧不落。无绳自缚。可怜柳絮随春风。有时自西还自东。(三峰印)

　　听雨连宵倦。孤灯照砚寒。春归花下响。处处鸟啼残。(一足子)

　　禹碑高耸峙岣嵝。怪状奇形无限愁。更有苍藤锁石嶝。砻今错古倩谁收。(法林音)

　　百丈因沩山五峰云岩侍立次。乃问沩山。并却咽㗋唇吻作么生道。山曰却请和尚道。师曰。不辞与汝道。恐已后丧我儿孙。又问五峰。峰曰和尚也须并却。师曰无人处斫额望汝。又问云岩。岩曰某甲有道处请和尚举。师举。岩曰和尚有也未。师曰丧我儿孙。

　　高峰妙云。大小沩山推恶离己。今日忽有人问西峰并却咽㗋唇吻道将一句来。即向道。柴荒米贵。忍饥无暇抵对。　大慈言云。当时百丈与么问。大似扬声止响。好与二十笤帚。者三个汉忒煞不唧𠺕。且放过一边。傍有僧云和尚也欠唧𠺕在。慈云。我不如你。

　　却请和尚道。虎头生角出荒草。十洲春尽花凋残。珊瑚枝上日杲杲。(雪窦显三)

　　和尚也并却。龙蛇阵上看谋略。令人长忆李将军。万里天边飞一鹗。

　　和尚有也未。金毛狮子不踞地。两两三三旧路行。大雄山下空弹指。

　　却请和尚道。千人万人所不到。杲日朦胧海面红。清风凛凛霜天晓。(佛鉴勤三)

　　和尚也并却。后人要蹋前人脚。其余利钝不同途。毕竟到头输一着。

　　和尚有也未。且向自身明见地。未能展翼逆风飞。少遂青云千里志。

　　借略用略也以军遣军。就韬行韬也以将杀将。五霸之仁也久假而不归。三皇之道也至诚而皆谅。若是英才。顿超榜㨾。(天奇瑞)

　　逢毒施毒手。求仁未必仁。可怜家不造。个个逞顽嚚。(浩然华)

　　拟欲瞒人却自瞒。藏头露尾几多般。赚人最是中秋月。风送芦花玉一团。(法林音)

　　百丈因普请锄地次。有一僧举起锄头。忽闻鼓鸣。乃抛下。大笑便归。师曰。俊哉。此是观音入理之门。归院乃唤其僧问。适来见什么道理便与么。僧曰。适来肚饥。闻鼓声归来吃饭。师乃笑。(或作沩山)

　　镜清怤云。当时沩山会里无一人。　卧龙云。当时沩山有一人。法林音云。有无且置。毕竟是那一人。　昭觉勤云。者僧洪音大震。直得千五百人眼目定动。及乎勘证将来。却打个背翻筋斗。若不是百丈。争见汗马功高。及乎道有一人祇得一半。道无一人祇得一半。今日钟鱼鼓板齐震。有呵呵大笑者。但向道观音菩萨来也。林云。祇得一半。

　　风前一曲动离愁。那个行人不举头。手把花枝半遮面。不令人见转风流。(无准范)

　　天生个㨾铁昆仑。机智偏能入海门。无限差珍收拾了。却来空手叙寒温。(简翁敬)

　　一声㘞地髑髅干。大笑呵呵露一斑。谩道他家无活计。风流卖尽足傍观。(本珠明)

　　百丈因一女子哭上法堂。师曰作甚么。曰父母俱丧请和尚选日。师曰明日来一时埋却。

　　朝宗忍云。女子全身甲胄直透重关。百丈运筹帷幄决胜千里。要得邦家平怗。须是二老始得。

　　百丈山头坐不遥。女子山下哭嗥啕。一时埋向清凉地。至孝方能今古超。(汾阳昭)

　　此理分明答教人。爷娘俱丧向师申。谁道分灯传正法。一时埋却始为亲。(延寿慧)

　　父母俱丧。一时埋却。鹰疾草枯。鸟飞箭落。雄峰一路滑如苔。千古声光阿喇喇。(石涧泐)

　　百丈因黄檗问。从上相承底事。如何指示于人。师据座。檗曰后代儿孙将何传授。师曰将谓你是个人。便归方丈。

　　云峰悦云。百丈老人大似怜儿不觉丑。虽然如是。尽法无民。　云居爱云。到者里能有几人。　天童觉云。言满天下无口过。行满天下无怨恶。还他百丈老汉。黄檗不是不知有。且要此话大行。还会百丈归方丈么。林间枫叶落。化外水天秋。　宝寿新云。总饶有收有放。未免夷岳盈壑。由你一抬一捺。难逃续凫截鹤。毕竟作么生即得。也是掉棒打月。

　　国泰由来自偃兵。路逢剑客也须呈。虽然猛虎不食子。正令他时作么行。(本觉一)

　　寻常父子最相亲。才说家私便不仁。曾向电光中走马。不妨剑刃上横身。虚堂独照千峰月。枯木深含万国春。不触化机前已错。那堪回首觅秦津。(幻寄庭)

　　百丈因僧问抱璞投师请师一决。师曰昨夜南山虎咬大虫。曰。不谬真诠。为甚不垂方便。师曰掩耳偷铃汉。曰。不得中郎鉴。还同野舍薪。师便打。僧曰苍天苍天。师曰得与么多口。曰罕遇知音。拂袖便出。师曰百丈今日输却一半。至晚。侍者曰和尚被者僧不肯了。便休。师便打。者曰苍天苍天。师曰罕遇知音。者礼拜。师曰一状领过。

　　逢强即弱。遇柔即刚。你行我立。你颉我颃。扶过兮断桥流水。推落兮三千仞之吕梁。补苴造化。错杂阴阳。君不见。一喝曾聋三日耳。雷音直透大雄冈。(木陈忞)

　　全杀活。能纵夺。血烹红鼎中。放出辽天鹗。聊把玉鞭垂。收归搅海鳄。地轴天关转握中。或明或暗许谁度。(远庵僼)

　　百丈因沩山侍立次问谁。曰灵祐。师曰汝拨炉中有火否。山拨曰无。师躬起。深拨得少火。举示之曰此不是火。山发悟。次日入山作务。师曰将得火来么。曰将得来。师曰在甚处。山乃拈一枝柴吹两吹度与师。师曰如虫御木。

　　径山杲云。百丈若无后语。洎被典座瞒。　天宁琦云。百丈却因后语。被人觑破。带累典座随邪逐恶。天宁幸是无事。汝诸人在者里觅个甚么。以拄杖一时趁散。

　　拈起都来祇一星。豁然腾焰亘天明。连延野火犹难救。直得三年草不生。(保宁勇)

　　力士曾遗额上珠。搜寻无处几嗟吁。傍人为指珠元在。始觉平生用意粗。(大洪遂)

　　用尽工夫夜欲阑。东挑西拨见还难。蓦然豆爆寒灰里。便把柴头作火看。(别山智)

　　重重何必逞风流。个事才知便合休。纵使见烟非是火。也须烧手更烧头。(宝叶源)

　　根寻到底得星儿。冷焰腾辉是此时。拈一茎茅轻点着。不知烧杀五须弥。(雪岩钦)

　　百丈谓众曰。有一人长不吃饭不道饥。有一人终日吃饭不道饱。众无对。

　　夹山豫云。百丈大师说饥说饱。吃与不吃则且置。且道你还识此人么。潦倒疏慵无事客。闲眠高卧对青山。

　　池州南泉普愿禅师(马祖一嗣)

　　示众。唤作如如早是变了也。今时师僧须向异类中行。归宗闻曰。虽行畜生行。不得畜生报。师曰孟八郎又恁么去也。

　　德山密云。南泉中毒也。　琅玡觉云。山僧则不然。遇水吃水。遇草吃草。焉知畜生行。　法华举云。作么是异类中行。石牛常卧三春雾。木马时嘶秋夜泉。　愚庵盂云。似地擎山不知山之孤峻。如石含玉不知玉之无瑕。大通智胜迁座而成正觉。善财童子别峰而见德云。僧云智不到处切忌道着。道着即头角生。却为甚么作者般语话。咄。孟八郎又与么去也。　慧云盛云。南泉既行荒草。归宗又入深村。不知今时师僧如何进退。设有恁么去。也是瞎驴趁大队。

　　张公移住在深村。被贼潜身入后门。锅子一时偷去了。更来敲碗玩儿孙。(保宁勇)

　　唤作如如已变名。廓然无圣岂容情。其间妙叶皆同类。不有玄晖辨浊清。(护国钦)

　　涅槃寂灭本无名。唤作如如早变生。若问经中何极则。石人夜听木鸡鸣。(本觉一)

　　寒披襟上胡床睡。说甚三头与六臂。孟八郎恁么去。张公吃酒李公醉。(雪刃起)

　　南泉示众。文殊普贤昨夜三更起佛见法见。每人与二十棒。趁出院也。赵州曰和尚棒教谁吃。师曰王老师过在什么处。州礼拜而出。

　　云门偃云。深领和尚慈悲。某甲归衣钵下得个安乐。又代云。与众除害。　报慈遂征云。且道赵州礼拜。是肯南泉。不肯南泉。　昭觉勤云。南泉动弦。赵州别曲。苦痛苍天。寒山拾得。若是崇宁则不然。灯笼露柱昨夜起佛见法见。各与二十棒。令归本位去也。或有个汉出云和尚棒教谁吃。祇对他道落宾落主。　高峰妙云。南泉虽则顶门具眼。赏罚分明。检点将来也是虚空里钉橛。若无赵州后语。未审如何折合。今日忽有人起佛见法见。但向他道善哉善哉。时节若至其理自彰。

　　普贤昨夜斗文殊。趁出还同两手祛。却道赵州行正令。从兹王老一时无。(佛印元)

　　雾起龙吟。风生虎啸。两口一舌。异音同调。文殊普贤佛法见。南泉赵州日月面。据令而行指顾间。尽情贬向铁围山。(圆悟勤)

　　鸳鸯绣出世无双。好手元来更有强。呈罢各归香阁去。金针难把度萧郎。(佛灯珣)

　　二俱不了。随合多少。纵使夜行。投明未到。(月堂昌)

　　布鼓当轩为击来。卧龙惊起出岩隈。千峰秀色凭谁写。一带澄江古镜开。(无庵全)

　　春风吹落碧桃花。一片流经十万家。谁在画楼沽酒处。相邀来吃赵州茶。(石鼓夷)

　　南泉到庄所。庄主预备迎奉。师曰老僧居常出入不与人知。何得排办如此。庄曰昨夜土地报和尚今日来。师曰。王老师修行无力。被鬼神觑破。侍者便问。既是善知识。为甚被鬼神觑见。师曰土地前更下一分饭。

　　报慈遂云。甚么处是土地前更下一分饭。　因圣颖云。南泉被者僧一问。未免向鬼窟里作活计。　云居锡征云。土地前一分饭。是赏伊。是罚伊。祇如土地觑见。是南泉。不是南泉。　翠岩真云。众中多有道苏嚧苏嚧便是土地前一分饭。如斯理论。深屈古人。何故。祇知枝词蔓说。不知南泉道理。还会么。执之失度必入邪路。放之自然体无去住。　天童觉云。老僧当时若见庄主与么道。便与捉住云放汝不得。何故。来说是非者便是是非人。　报恩秀云。天童虽解捉鬼卖。未免庄头鬼乱。山僧即不然。若见庄主与么道。便与弹指三下云。唵度噜度噜地尾娑诃。

　　石上栽花分外奇。枝头春色暗芳菲。馨香遍界无人臭。一任狂风取次吹。(伊庵权)

　　春色满园关不住。一枝红杏出墙来。莫讶王孙多意气。从来韵致付天才。(肖风哲)

　　南泉曰。江西马祖说即心即佛。王老师不恁么。不是心不是佛不是物。恁么道还有过么。赵州礼拜而出。僧随问上座礼拜便出意作么生。州曰汝却问取和尚。僧问师曰谂上座意作么生。师曰它却领得老僧意旨。

　　黄龙心云。古人恁么道。譬如管中窥豹。但见一斑。设使入林不动草。入水不动波。犹是骑马向冰棱上行。若是射雕底手。何不向蛇头揩痒。良久云。鸳鸯绣出自金针。　径山杲云。两个老汉虽善靴里动指。殊不知旁观者丑。　天宁琦云。南泉赵州总被者僧一状领过。

　　不是心兮不是物。那吒夜入苍龙窟。铁鞭击碎明月珠。从教大地如翻墨。(雪窦宗)

　　深深深。汲古今。浅浅浅。浑成现。水莹玉壶。江澄素练。跳出桃花三汲浪。戴角擎头乘快便。点额鱼马。师口下空踌躇。(圆悟勤)

　　剔起便行三万里。祇今休去八千年。分明更为从头举。一任诸方取次传。(鼓山圭)

　　金刚南际老番王。反着襕衫入大唐。牛首栴檀多卖了。惟垂鼻孔不囊藏。(正堂辨)

　　不是心不是佛不是物。通身一具金锁骨。赵州参见老南泉。解道镇州出萝卜。(吴元昭)

　　不是心不是佛不是物。以拂子击禅床。为君击碎精灵窟。天上人间知不知。鼻孔依前空突兀。(谁庵演)

　　突出难辨辨得出。师子翻身师子窟。哮㖃一声天地空。惊起须弥高突兀。(月林观)

　　不是心佛不是物。六六依然三十六。因思长庆陆大夫。解道合笑不合哭。(尼无著持)

　　华岳三峰翠插天。上头无路可跻攀。不知谁有神仙手。折取峰头十丈莲。(开善谦)

　　剃头头生光。洗脚脚清爽。脱衣上床眠。㧓着通身痒。(雪庵瑾)

　　夫子不识字。达磨不会禅。大唐天子国。依旧化三千。(松源岳)

　　破业亡家后。浑身没处安。倒拈无孔笛。吹过汨罗湾。(如庵用)

　　不是心佛物。开口已话堕。更拟问如何。好与劈面唾。(杀六岩辉)

　　百尺朱楼临峡邪。新妆能唱美人车。皆言贱妾红颜好。要自狂夫不忆家。(弘觉忞)

　　天外银河直下飞。谪仙题就已迟迟。如何掷笔悬岩畔。乱撒冰珠总是诗。(神仙瀛)

　　秋风落雁声声羽。暮雨青来点点山。惆怅不堪回首再。白云尽处是乡关。(日休寤)

　　南泉问黄檗。黄金为世界。白银为壁落。是什么人居处。曰是圣人居处。师曰更有一人居何国土。檗叉手而立。师曰道不得何不问王老师。檗却问更有一人居何国土。师曰可惜许。

　　天宁琦云。直是好笑。当时若作黄檗。待道更有一人居何国土。但云者野狐精。南泉通身是口也须饮气吞声。　能仁鉴云。潜行密用如愚若鲁。还他黄檗。若是家有诤子。国有诤臣。犹欠一着。待云道不得何不问王老师。但云可惜许。纵使南泉通身伎俩。到者里施展不开。　自闻心云。南泉惯向虚空钉橛。黄檗善能陆地张帆。虽然二俱作家。检点未是好手。当时若问万峰更有一人居何国土。但厉声云道甚么。拟动眉轮。劈脊便棒。非惟捉败者贼。亦免使露布葛藤。

　　南泉问黄檗。定慧等学。明见佛性是否。曰十二时中不依倚一物始得。师曰莫便是长老见处否。曰不敢。师曰。浆水钱且置。草鞋钱教谁还。

　　云峰悦云。若不同床睡。焉知被底穿。　径山杲云。路逢剑客须呈剑。不是诗人不献诗。　天宁琦云。又是得便宜。又是落便宜。　愚庵盂云。老僧则不然。南泉还浆水钱。黄檗偿草鞋钱。不见道。贼是小人。智过君子。　法林音云。二老每人好与二十棒。且道过在甚么处。

　　两阵交锋战不难。埋兵挑斗何人晓。祇解轮枪趁势来。丧身失命有多少。(海印信)

　　猎猎奔驰势不休。草深风劲更堪愁。翻身狮子无寻处。空使行人说路头。(佛慧泉)

　　昨夜银蟾跨箕尾。蓦然一阵天风起。卷尽千重万重云。碧空寂寂凝如洗。(佛鉴勤)

　　李下不得整冠。瓜田岂可纳履。行藏自要分明。免见傍人说你。(懒庵枢)

　　匝匝机轮深陷虎。当阳坐断眼通身。明投暗合无回互。雨散云收日月新。(𠁼三圆)

　　南泉因僧问师归丈室将何指南。师曰。昨夜三更失却牛。天明起来失却火。

　　龙翔欣云。大小南泉和泥合水中。峰则不然。或有人问。即向道拄杖子今日开封。　天界盛云。恁么则住持不易。虽然。须是王老师始得。　芙蓉觉云。南泉将三百六十骨节。八万四千毛窍。一时攃在者僧面前了也。龙渊则不然。或有人问将何指南。向道饥餐渴饮。闲坐困眠。

　　昨夜三更失却牛。天明起来失却火。腰未系兮鞋未穿。面不洗兮头不裹。(保宁勇)

　　奴颜婢膝走人间。羞见羊裘七里滩。文叔虽为天子贵。子陵元作故人看。(希叟昙)

　　野老忘机事事间。柴门虽设未曾关。偶然拾得无须锁。依旧抛他途路间。(觉浪盛)

　　相逢月下是瑶台。藉草清樽连夜开。明日酒醒应满地。空教饥鹤啄莓苔。(蔗庵范)

　　南泉曰我十八上便解作活计。赵州曰我十八上便解破家散宅。

　　神鼎諲云。你道破家散宅底好。解作活计底好。初参之士须取前语。久参先德直须破家。更有一言。万里崖州。　法林音云。神鼎老人错下名言。喝一喝云。一喝华山分两路。万年流水不知春。　普贤素云。十八上便解作活计。囊无系蚁之丝。厨乏聚蝇之糁。十八上便解破家散宅。南头买贱北头卖贵。检点将来。各好与三十棒。者里且放过一着。何故。曾为浪子偏怜客。自爱贪杯惜醉人。

　　南泉因山下有一庵主。人谓近日南泉和尚出世何不去礼拜。主曰非但南泉。直饶千佛出兴亦不能去。师闻乃令赵州去勘。州去便设拜。主不顾。州从西过东。从东过西。主亦不顾。州曰草贼大败。遂拽下帘子便归。举似师。师曰我从来疑著者汉。次日师乃与沙弥𢹂茶一瓶盏三只到庵。掷向地上乃曰。作日底昨日底。主曰昨日底是什么。师于沙弥背上拍一下曰。赚我来赚我来。

　　雪窦显云。南泉赵州被者担板汉勘破了。　沩山喆云。庵主坐观成败。南泉赵州向净地上吃交。　智海禾云。是即是。庵主祇解把定封疆。不能同生同死。当时赵州礼拜。但云者贼我识得你。待伊从东过西从西过东。便拽拄杖趁出。看赵州别有什么伎俩。　瓯峰承云。那里是者担板汉勘破南泉赵州处。若是明眼衲僧。向者里勘破雪窦也不难。

　　宫乌栖去玉楼深。微月生檐夜夜心。香辇不回花自发。春来空带辟寒金。(入就雪)

　　好个担板汉。横身一条铁。智勇李将军。两度拗不折。出师重决龙蛇阵。当锋连下顶门楔。马陵道下死庞涓。千古英雄常泪血。(达变权)

　　俊鹞翻霄趁不及。涵秋鉴出难逃匿。令人千古忆嫖姚。一战清风生八极。(远庵僼)

　　肌骨天生洁且贞。自来心事若冰清。锦衣公子空相忆。费尽重重掷玉声。(闻普信)

　　南泉因东西两堂争猫儿。师见乃提起猫曰。道得即救取猫儿。道不得即斩却。众无语。师便斩之。赵州自外归。师举前话示之。州乃脱草履安头上而出。师曰汝若在即救得猫儿也。

　　保福展云。虽然如是。也祇是破草鞋。　翠岩芝云。大小赵州祇可自救。法林音云。大小赵州自救不了。　雪峰存问德山。南泉斩猫意旨如何。山以拄杖便打趁出。复召云会么。峰云不会。山云我与么老婆。犹自不会。　大沩智云。南泉据令而行。赵州见机而作。虽然如是。未免挂人唇吻。大沩要与南泉把臂共行。遂拈拂子云。若道得即夺取去。众无语。乃云。啼得血流无用处。不如缄口过残春。　中峰本云。南泉剑。为不平离宝匣。赵州药。因救病出金瓶。虽然庆快一时。争奈古佛家风扫土矣。　报恩秀云。正当恁么时。尽十方世界情与无情一齐向王老师手中乞命。当时有个汉出来展开两手。不然拦胸抱住云却劳和尚神用。纵南泉别行正令。敢保救得猫儿。　博山来云。生擒活捉。王老师全提。起死回生。谂古佛手段。救得救不得总不干他事。且道节文在什么处。　愚庵盂云。还识南泉么。他是生铁铸就浑钢打成。要向骊龙颔下摘珠。阿修罗手中夺印。赵州虽善来机。也是得张白狐裘。脱秦虎口。者两堂是苏秦张仪投秦入赵。岂知天然王道宁可以口舌胜耶。　吴圣玉云。南泉据虎头。赵州收虎尾。死猫儿却被二老弄活。争奈两堂云水一死不再活。如今要得活么。擘眼云。猫。

　　提起两堂应尽见。拈刀要取活狸奴。可怜皮下皆无血。直得横尸满道途。(白云端)

　　雪刃含光射斗牛。不惟天地鬼神愁。命根落在南泉手。直下看看两段休。(保宁勇二)

　　狸奴头上角重生。王老门前独夜行。天晓不知何处去。楚山无限谩峥嵘。

　　伯牙之琴。鸾胶可续。调古风淳。霜月可掬。南泉南泉。龙象继躅。(佛心才二)

　　草鞋头戴与谁论。四海无风浪自平。解道曲终人不见。江头赢得数峰青。

　　五色狸奴尽力争。及乎按剑总生盲。分身两处重相为。直得悲风动地生。(龙门远二)

　　安国安家不在兵。鲁连一箭亦多情。三千剑客今何在。独许将军建太平。

　　手握乾坤杀活机。纵横施设在临时。满堂兔马非龙象。大用堂堂总不知。(胡安国)

　　南泉提起下刀诛。六臂修罗救得无。设使两堂俱道得。也应流血满街衢。(光孝慜)

　　克己堂前开饭店。股肱屋里贩扬州。头戴草鞋呈丑拙。凑成一对好风流。(或庵体)

　　尽力提持祇一刀。狸奴从此脱皮毛。血流满地成狼藉。暗为春风染小桃。(无准范)

　　一刀成两段。释得二僧争。草鞋头戴出。猫儿无再生。(横川珙)

　　设使南泉不举刀。草鞋何地卖风骚。相逢若问两堂客。鼻直眉横总姓猫。(紫柏可)

　　干鱼怕死不吞钩。却有螺蛳跳上舟。还把螺蛳来作饵。钓空跛鳖始方休。(久默音)

　　誓扫匈奴不顾身。三千貂锦丧边尘。可怜无定河边骨。犹是春闺梦里人。(绿雨蕉)

　　南泉因赵州问离四句绝百非请师道。师便下座归方丈。州曰。者老和尚寻常口吧吧地。今日被我一问。直得无言可对。侍者曰莫道和尚无语好。州打一掌曰。者一掌合是王老师吃。

　　白岩符云。老赵州大似个新出红炉底弹子。犯着则簉破面门。虽然。总不出王老师圈圚。且道那里是王老师圈圚。

　　离四句。绝百非。作者相谙识得伊。跳下禅床便归去。从他鹞子搏天飞。(智门祚)

　　宗鉴法林卷十
卍新纂续藏经第 66 册 No. 1297 宗鉴法林


　　宗鉴法林卷十一

　　集云堂　编

　　　　大鉴下三世

　　南泉问座主讲甚么经。曰弥勒下生经。师曰弥勒几时下生。曰现在天宫未来。师曰。天上无弥勒。地下无弥勒。

　　洞山价举问云居。居云。天上无弥勒。地下无弥勒。未审谁与安名。洞山被问直得禅床震动。乃云吾在云岩曾问老人。直得火炉震动。今日被子问。直得通身汗流。　太阳玄云。如今老僧举起也。有解问者致将一问来。乃云地动也。　径山杲云。禅床动火炉动地动则不无。三个老汉要见南泉。直待弥勒下生始得。忽有个汉出来道。天上无弥勒地下无弥勒。却教什么人下生。又作么生抵对。但向他道老僧罪过。

　　禅床惊震被涂糊。惹得儿孙不丈夫。拄杖劈头连打出。也教知道赤须胡。(龙门远)

　　上天下地无弥勒。安名立字是何因。黄金自有黄金价。终不和沙卖与人。(文殊道)

　　云居悟云。昔日东山和尚谓众云。天上无弥勒。地下无弥勒。十字街头立。被人唤作贼。且道此人被他唤作贼。欢喜则是。烦恼则是。元来也不欢喜亦不烦恼。何故。为伊有个着到处。颂云。

　　被人唤作贼。吞声便饮气。虽然言语恶。真个好滋味。不向如来行处行。丈夫自有冲天志。

　　南泉在方丈内坐次。问良钦空劫中还有佛否。钦曰有。师曰是阿谁。曰良钦。师曰居何国土。钦无语。

　　洞山莹代转身便行。　海门涌云。良公当时若能轻弹一指。管教王老师不作等闲看。

　　南泉示众。王老师自小养一头水牯牛。拟向溪东牧。未免食它国王水草。拟向溪西牧。亦未免食它国王水草。不如随分纳些些。总不见得。

　　云门偃云。且道牛内纳。牛外纳。直饶你说得纳处分明。我更问你觅牛在。　沩山喆云。云门祇解索牛。不解穿他鼻孔。拈拄杖云。三世诸佛天下老和尚鼻孔尽被山僧拄杖一时穿却。且道山僧鼻孔在什么处。良久云。诬人之罪。以罪科之。　长庆棱云。你道南泉前头为人。后头为人。雪窦云。一时穿却。　云峰悦云。说甚么纳些些。尽乾坤大地色空明暗情与无情。尽在山僧者里。放行则随缘有地。把住则逃窜无门。且道放行好把住好。　昭觉勤云。和光顺物与世同尘。不犯锋𨦵收放自在。是南泉本分草料。山僧自小养一头水牯牛。有时孤峰独立。有时闹市纵横。不论溪东溪西。一向破尘破的。且道即今在什么处。　天童杰云。南泉起模画㨾。长庆披沙拣金。云门鼻孔先穿。雪窦据款结案。拈拄杖。更有一个在什么处。掷下拄杖。　灵隐岳云。王老师倾肠倒腹则不无。未见移风易俗。在山僧祇养得一头驴。一向东倒西擂。顺时一日何啻千里万里。拗时直是一步不移。且道与王老师水牯牛相去多少。良久云。渔人舞棹。野老讴歌。　天童觉云。南泉牧牛可谓奇特。直是一切处关防不得。为甚么如此。是他随分纳些些。　报恩秀云。南泉水牯牛无鼻孔。你者一队汉作么生穿。所以胜默老人道。在一切同一切。一切处收不得。且道随分纳些些后如何。刍荛莠稗愁耘锄。蹄角皮毛趁惯时。　古南门云。南泉祇知落草求人。争奈妄生头角。引得诸大宗师都向草中打辊。未得个净绝还。见南泉撒手处么。将此深心奉尘刹。是则名为报佛恩。

　　垂垂杨柳暗溪头。不问东西却自由。几度醉眠牛背上。数声横笛一轮秋。(懒庵枢)

　　南泉水牯自天然。随分些些任变迁。大笑一声天地窄。更无尽法与人传。(月林观)

　　不放溪东西。随分纳些儿。冷暖祇自知。分明说向谁。(木庵永)

　　不如随分纳些些。唤作平常事已差。绿草溪边头角露。一蓑烟雨属谁家。(铁牛印)

　　南泉水牯忘鞭索。南北东西共一家。王税及时都纳了。牧童横笛远山斜。(天目礼)

　　不如随分纳些些。渴饮饥餐祇自知。烂蹋春光烟雨足。横身宇宙更由谁。(理安问)

　　和和和。东西几何。南北几何。归去归去。免风免雨。耕耨以时。宴我仓庾。(䒢溪森)

　　南泉谓僧曰夜来好风。僧曰夜来好风。师曰吹折门前一株松。曰吹折门前一株松。又谓一僧曰夜来好风。曰是什么风。师曰吹折门前一株松。曰是什么松。师曰一得一失。

　　翠岩真云。众中商量甚多。有云前来据实抵对。所以云得。后来不合云是什么风。所以云失。然祇知车书混同泥玉一所何哉。不知道之根源。理之深浅。要会么。路逢剑客须呈剑。不是诗人莫献诗。　昭觉勤云。大凡酬唱随机着眼。辨龙蛇。别缁素。所谓打鼓弄琵琶。相逢两会家。祇如南泉道一得一失。敢问阿那个得阿那个失。者里须是向上人始得。还委悉么。鹅王择乳。素非鸭类。

　　南泉访百丈。丈问甚处来。师曰江南来。丈曰还将得马大师真来么。师曰祇者是。丈曰背后底𠰒。师拂袖便去。

　　八面当风祇者是。拂袖之谈动天地。堪爱卖身王老师。不作贱兮不作贵。(龙门远)

　　兄难兄。弟难弟。马祖真。祇者是。撼动西江十八滩。水面无风波自起。(石溪月)

　　南泉问神山什么处来。曰打罗来。师曰手打脚打。山无语。师曰。你问我。我与你道。山便问手打脚打。师曰。分明记取。已后遇明眼人举似它。

　　云岩晟代云。无手脚者始解打。　保宁勇代云。和尚具一切智。

　　南泉巡堂次牵一头牛入堂。首座以手抚牛背一下。师便休去。赵州以草二束放在首座前。

　　国清英云。赵州南泉大似屋里贩扬州。首座恁么可知礼也。

　　等将草料好供看。何故皮毛要一般。惹起群中相似者。翻令头角不完全。(宝叶源)

　　南泉问维那今日普请作甚么。曰搜磨。师曰。磨从你拽。不得动着中心树子。那无语。

　　保福代云。比来拽磨。如今却不成。　法眼代云。恁么即不拽也。　资福玉代云。和尚已动。争禁得它人不动。　江天铨代云。我若在。拉来曳磨。　涧南音举云。不得动着中心树子。首犯者罪加倍。比来曳磨。如今却不成前言。不副后语。恁么即不曳也。谢子勤劳。和尚已动争禁它人不动。癞儿牵伴。我若在。即拉来曳磨。刺脑入胶盆。总云好个中心树子。无端被南泉七花八裂了也。吹余不避腥膻。也入一分。不得动着中心树子。便云合取狗口。管教王老师有口哑却。

　　南泉问陆亘大夫。去彼将何治民。曰以智慧治民。师曰恁么则彼处生灵尽遭涂炭去也。

　　神鼎揆云。文韬武略。满腹甲兵。致君泽民即不无。陆亘要作祖师门下客亦未可在。若具宗门向上爪牙。说甚生灵遭涂炭。王老师也须照顾始得。复颂。

　　生灵涂炭。起死回生。拔眼中屑。抽脑后钉。翻思素墨悲丝染。自古雕文丧德人。

　　南泉鲁祖杉山归宗四人离马祖处。于路分袂。师插下拄杖曰。道得也被者个碍。道不得也被者个碍。归宗拽拄杖打师一下曰。祇是者个。王老师说甚么碍与不碍。鲁祖曰。祇此一句。大播天下。宗曰还有不播者么。祖曰有。宗曰作么生是不播者。祖作掌势。

　　难兄难弟。一二三四。同母而生。个个相似。竿木随身。逢场作戏。莫言碍塞不得。一句播天播地。(佛鉴勤)

　　碍与不碍。龙吟雾起。播与不播。蝇附骥尾。南北东西。千里万里。俊哉。(正觉显)

　　南泉同三人吃茶次。鲁祖提起茶盏曰。世界成时便有者个。师曰。今人祇识者个。不识世界。宗曰是。师曰师兄莫同此见么。宗却拈起盏曰。向世界未成时道得么。师作掌势。宗以面作承掌势。

　　昭觉勤云。鲁祖簸土扬尘。南泉和泥合水。归宗火乱灰飞。杉山坐观成败。还委悉么。箭锋相拄不相饶。四人共拈一只盏。

　　南泉曰。三世诸佛不知有。黧奴白牯却知有。

　　大沩智云。三世诸佛既不知有。黧奴白牯又何曾梦见。灼然须知向上有知有底人始得。且作么生是知有底人。吃官酒。卧官街。当处死。当处埋。沙场无限英灵汉。堆山积岳露尸骸。　博山来云。手拓地。尾连天。王老师异类中行也。三世诸佛不知有。掬明月于无影树头。黧奴白牯却知有。剪白云于不应山谷。何人知此意。除是长啸者。　愚庵盂云。我要问诸人如何是黧奴白牯知有底事。有对云黄金国土琉璃地。狮子岩前水草香。庵云。你作恁么语话。衔铁负鞍有日在。

　　三世诸佛不知有。一一面南看北斗。黧奴白牯却知有。戴角擎头师子吼。四棱蹋地又团圞。八角磨盘空里走。拟推寻。劈脊搂。拈得鼻孔失却口。为问普化一头驴。何似子湖一只狗。(圆悟勤)

　　三世诸佛不知有。老老大大外边走。眼皮盖尽五须弥。大洋海里翻筋斗。(径山杲二)

　　黧奴白牯却知有。瀑布不溜青山走。堪笑无端王老师。错认簸箕作熨斗。

　　越鸟巢南枝。冀马嘶北风。黧奴并白牯。寸步不曾通。千山都坐断。万派尽朝东。天王才合掌。那吒扑帝钟。(或庵体)

　　波波挈挈。㲯㲯𣯶𣯶。百不可取。一无所堪。默默自知田地稳。腾腾谁谓肚皮宽。普周法界浑成饭。鼻孔累垂信饱餐。(天童觉)

　　野老祭江神。乞儿打筋斗。莫作两般看。等是扬家丑。(朴翁铦)

　　君子道消。小人道长。有功者罚。无功者赏。拍盲衲子走天涯。空费草鞋百千緉。(淑安周)

　　二八嫦娥赤双手。反着蓝衫拖地走。劈头撞翻三脚驴。倒骑归来变作狗。(梦庵律)

　　季布祇重然诺。子房不贵封侯。端坐孤峰绝顶。知君未善优游。岂不见。曹山不堕尊贵。大沩变作水牛。(天水广)

　　南泉因座主辞。师问甚处去。曰山下去。师曰第一不得谤王老师。曰争敢谤和尚。师乃喷嚏曰是多少。主便出去。

　　石霜诸云。不为人斟酌。　先曹山云。赖也。　云居膺云。非师本意。　长庆棱云。请领话。　云居锡征云。座主当时出去。且道是会不会。

　　南泉山上刈茅次。有僧问南泉。路向什么处去。师拈起镰子曰。我者镰子是三十文钱买。曰我不问者个。南泉路向什么处去。师曰我用得最快。

　　茅镰三十文钱买。觌面高提第一筹。直下便知归去路。也须更上一层楼。(圆通仙二)

　　拨草瞻风探祖禅。谁知草里有南泉。分明一句无私语。彻骨风生天地寒。

　　匆匆禅客问南泉。款段徒劳痛下鞭。今日为君重漏泄。翩翩孤雁下遥天。(道场如)

　　南泉入园次。见一僧乃抛瓦砾掷之。其僧回首。师乃翘一足。僧无语。师便归。僧后请益曰和尚适来掷瓦砾打某甲。岂不是警觉某甲。师曰翘足又作么生。僧无对。

　　石霜诸因僧问南泉翘足意作么生。霜举手云还恁么也无。

　　南泉因僧问和尚百年后向什么处去。师曰山下作一头水牯牛去。曰某甲随和尚去还得也无。师曰汝若随我即须衔取一茎草来。

　　类中难辨要分明。戴角披毛卒未醒。衔取草来方定动。头头物物自真灵。(汾阳昭)

　　行履从来异类中。不知头角与谁同。若衔枝草时相见。摆尾摇头四野风。(佛印元)

　　异类中行得自由。拽穿鼻孔卒难收。草枝衔得相逢处。高卧深云任白头。(佛慧泉)

　　南泉住庵时有一僧到。师向其僧曰。我上山待到斋时作饭自吃了。送一分来山上。少时其僧自吃了。却一时打破家伙就床卧。师待不见来。遂归。见僧卧。师亦去一边卧。僧便起去。师住后曰。我往前住庵时有个伶俐道者。直至如今不见。

　　五祖戒云。也是贫儿思旧债。　翠岩芝云。两个汉。前不至村。后不至店。　高峰妙云。南泉虽则步步蹋实。未免随人起倒。者僧纵解饱食高眠。决定不知饭是米做。高峰恁么告报。设有一字虚妄。永堕拔舌地狱。　愚庵盂云。当时者僧风仪令人可爱。南泉过后思君子。见之晚矣。彼时下山来。何不掘个坑将者僧埋却。岂不据款一结。有僧云。老汉𠰒。庵乃与一顿棒。趁出。　云庵悦云。南泉虽有陷虎之机。要且未尽其善。当时见他高眠枕席。但呵呵大笑。管取疑杀者汉。　圣可玉云。说甚么二十年不见道者。打破锅碗时早不见了也。泉去身边卧。寻踪捕影。二十年后恁么举。意在于何。从前汗马无人识。祇要重论盖代功。

　　吹毛剑利。逆水波清。丈夫气志不顺人情。君征塞北我伐西秦。千古万古共乐升平。(南堂静)

　　短裤长衫白苎巾。咿咿月下急推轮。洛阳路上相逢着。尽是经商买卖人。(虚堂愚)

　　一把黄金钝钁头。引他白日鬼来偷。自从去后无踪迹。入眼青山总是愁。(中峰本)

　　五陵公子休夸富。百衲高僧不厌贫。春到江南二月后。黄莺啼遍杏花村。(山夫正)

　　南泉玩月次。赵州指月问曰何时得恁么。师曰王老师二十年前亦恁么来。曰祇今作么生。师便归方丈。

　　天童觉云。二十年前且置。二十年后作么生。还知王老师行履处么。室内无灵床。浑家不着孝。　紫梅周云。乐平者里也不管你二十年前二十年后。正当八月十五夜又作么生。良久云。宁可截舌。不可犯讳。

　　剑落寒潭漫刻舟。霜花浪急使人愁。渔翁罢钓归深坞。一只鸳鸯落渡头。(上方岳)

　　碧天新月影沉渊。水底蛟龙惊不眠。头角忽然相抵触。飞烟走雾满平川。(古帆舟)

　　南泉同归宗麻谷去礼国师路次。师于地画一圆相曰道得即去。宗便于相中坐。谷即作女人拜。师曰与么则不去也。宗曰是什么心行。师于是乃相唤便回。

　　翠岩芝云。当时若见。每人与一棒。且图天下太平。　云居锡云。比来要礼国师。南泉因甚么却相唤回。且道古人意作么生。　报慈遂征云。祇如南泉与么道。是肯底语。不肯底语。　五祖演云。三人是慧炬三昧。庄严王三昧。　荐福行云。汉武求仙不得仙。王乔端坐却升天。虽然。三人中有见得国师底。有见不得国师底。　南华昺云。动弦别曲还他麻谷归宗。掣鼓夺旗偏宜南泉老汉。直得同行不同步。党理不党亲。白云尽处是青山。行人更在青山外。　天童觉云。我当时若见。便与抹却圆相。不惟打破南泉窠臼。亦乃教归宗无著身处。麻谷呈伎俩不得。南泉云恁么则不去也。果然果然。　天宝枢云。三大老途中与么呈伎俩。要见国师驴年也未得在。　中峰本云。南泉画地为牢。归宗堕坑落堑。麻谷恭而无礼。检点将来。一人眼空四海。一人舌拄梵天。一人入地狱如箭。　笑岩宝云。三人未发足前。鼻孔已在国师手里。直造中途。果见弄粥饭气。　磬山修云。三大老虽同条生。不同条死。各有出身之路。然三人中有一人堪为师。若拣得出。许你具择法眼。　天井新云。一人买帽相头。一人将错就错。一人看楼打楼。更有一人额头汗出。

　　由基箭射猿。绕树何太直。千个与万个。是谁曾中的。相唤相呼归去来。曹溪路上休登陟。复云。曹溪路坦平。为甚休登陟。(明觉显)

　　漫漫大地盈尺雪。江湖一片难分别。渔翁披蓑月下归。谁道夜行人路绝。(保宁勇)

　　巧夺豪拈浪苦辛。谁能于此辨疏亲。落花芳草空岐路。细雨斜风不见人。(旻古佛)

　　南泉麻谷与归宗。道眼元来总不通。去礼国师瞻相好。区区祇到半途中。(疏山如)

　　手𢹂花鼓到城根。反着麻鞋过短门。笑把柴头书古字。大家来步月黄昏。(月堂昌)

　　野店斋余聊问津。作家竿木镇随身。相逢尽道休官去。林下何曾见一人。(尼无著)

　　金针绣出玉鸳鸯。石女擎来不覆藏。刚被木人偷眼觑。至今两两不成双。(万庵柔)

　　孩儿三个抱花鼓。打得南边动北边。斗柄夜垂天欲晓。笛声吹散玉楼前。(南询参)

　　南泉询座主曰你与我讲经得么。主曰。和尚为某甲说禅。某甲为和尚讲经。师曰不可将金弹子换银弹子去。

　　法林音代僧云。不谓宗门下。也是者㨾扭捏鼻孔。

　　盘走珠兮珠走盘。当机脱略好生观。世人知贵不知价。信手拈来也不难。(正堂辨)

　　南泉曰。王老师卖身去也。还有人买么。一僧出曰某甲买。师曰。不作贵不作贱。你作么生买。僧无对。

　　赵州代云。明年与和尚作一领布衫。　卧龙球云。和尚属某甲去也。　禾山殷代云。是何道理。　明招谦代拍旁僧背云。好着不着去。　雪窦显云。虽然作家竞买。要且不解输机。且道南泉还肯么。翠峰也拟酬个价。直令南泉进且无门退亦无路。良久云。别处容和尚不得。　隐静岑云。某甲报恩有分。　云居庄云。鼻索在某甲手里。　笑岩宝云。山僧今日斩新出个价。直教老汉更属人不得属己不得。待云不作贵不作贱你作么生买。但道请和尚暂归方丈吃茶。　愚庵盂云。翠峰祇可作南泉奴。祇如进且无门退亦无路。还容得翠峰么。　古南门云。诸老宿与么拈提。还惬南泉意么。殊不知南泉以己方人。因慈悲之故有落草之谈。当时待伊恁么问。但云与么则和尚与某甲平出也。既显自己手脚。便不虚他一番法施。还会么。子期去不返。浩浩良可悲。不知天地间。知音复是谁。　龙池珍云。和尚三行半倩谁写。　天目律云。王老师祇求要人着价。殊不知婢使奴儿千古自招。

　　王老明明要卖身。一时分付与旁人。可怜天下争酬价。(佛印元)交易虽成契不真。(笑岩宝续)

　　南泉铺席大开张。差宝希珍压市行。竞买虽多酬价少。至今天下错商量。(野轩遵)

　　卖身王老难为价。贵贱俱非不易酬。若使当时无退悔。唤来分付与园头。(海印信)

　　不作贵兮不作贱。翻覆高低隔一线。利害分明说向人。伶俐衲僧见不见。(呆堂定)

　　年老心高。出入无度。贪程夜行。打失火炬。咄。劈破鬼门关。悉唎悉唎苏噜苏噜。(梦庵律)

　　南泉因僧问讯叉手而立。师曰太俗生。其僧便合掌。师曰太僧生。僧无对。

　　径山杲云。合掌太僧生。叉手又俗气。总不恁么时。尊体无顿处。无顿处。有巴鼻。唵苏噜苏噜悉唎悉唎喝。近来王令稍严。不许搀行夺市。　天宁琦云。叉手太俗。合掌太僧。不僧不俗。谁敢安名。检点将来。也是垛生招箭。且道落在者僧分上。南泉分上。

　　合掌太僧。叉手又俗。撒手出门。山青水绿。换步移身振古风。木人共唱无生曲。(大洪遂)

　　南北东西无不利。令人深爱老南泉。眉毛厮结如相似。鼻孔辽天不着穿。(龙门远)

　　南泉因赵州问知有底人向什么处去。师曰山前檀越家作一头水牯牛去。曰谢师指示。师曰昨夜三更月到窗。

　　云峰悦云。若不是南泉后语。洎被打破蔡州。　径山杲云。云峰失却一只眼。殊不知祇因后语。当下打破蔡州。　洞山莹云。云峰看楼打楼。径山因孔着楔。若约衲僧眼目。敢保俱未梦见。且道洞山有甚长处。良久云。狮子不食雕残。俊鹰不打死兔。

　　拽脱鼻孔何处是。乱抛泥水恣纵横。日斜倒坐骑驴去。又见东山片月生。(保宁勇)

　　眼中见惯是寻常。又不惊人又久长。留得寒窗夜来月。三更依旧照茅堂。(鼓山圭)

　　度体裁衣。量水打碓。毫发不差。且居门外。(径山杲)

　　檀越家中作水牛。收来放去任优游。不曾犯着人苗稼。何必南泉对赵州。(照堂一)

　　掣开金殿锁。撞动玉楼钟。贪程未归客。徒自觅行踪。(木庵永)

　　窈窕佩香浓。思君趁晓风。菱花羞对面。转步蹋芳丛。(晓山曙)

　　有身慵卧象牙床。转步牵裾到画堂。覆面若无三尺布。几乎羞杀负心郎。(白岩符)

　　南泉遣书与茱萸曰。理随事变。宽廓非外。事得理融。寂寥非内。僧达书了。乃问如何是宽廓非外。茱曰问一答百也无妨。曰如何是寂寥非内。茱曰睹对声色不是好手。僧又问长沙如何是宽廓非外。沙瞪目视之。曰如何是寂寥非内。沙闭目视之。僧又问赵州如何是宽廓非外。州作吃饭势。曰如何是寂寥非内。州以手作拭口势。师闻乃曰。此三人不谬为吾弟子。

　　昭觉勤云。南泉虽则养子之缘。其奈怜儿不觉丑。殊不知者三人。一人有目无足。一人有足无目。一人足目俱无。虽然如是。皆可与南泉为师。为甚如此。理事分明。

　　南泉因僧问父母未生前鼻孔在什么处。师曰。父母已生了。鼻孔在什么处。

　　国清英云。去时鼻孔撩天。来时脚蹋实地。为什么讨人处分。良久云。不因杨得意。争见马相如。

　　南泉会下典座办两分食。诣园中管顾。园头食时展钵次。忽有念佛鸟鸣。园头乃敲钵一下。又鸣再敲一下。鸣既住。头乃问典座曾么。座曰不会。又敲一下。

　　法林音代座云。比来两分。如何又要三分。岂不令他园头口哑。不然。将食倾在鸟前。看园头又作么生。

　　庐山归宗智常禅师(马祖一嗣)

　　一日刬草次。有讲僧来参。忽见一蛇过。师以锄断之。僧曰。久向归宗。元来是个粗行沙门。师曰你粗我粗。曰如何是粗。师竖起锄头。曰如何是细。师作斩蛇势。曰与么则依而行之。师曰。依而行之且置。甚处见我斩蛇。僧无对。

　　雪峰问德山。古人斩蛇意旨如何。山便打。峰便走。山召云存衲子。峰回首。山云。他后悟去。方知老汉彻底老婆心。　翠峰显云。归宗祇解慎初不能护末。德山颇能据令。未明斩蛇。乃云。大众看。翠峰今日斩三五条。以拄杖打散。

　　大用纵横掣电机。烁迦罗眼尚胶黐。迷徒梦里争唇吻。却忆随他去一随。(海印信)

　　千寻竿上翻筋斗。大海波心掷钓钩。大体还他肌骨好。不搽红粉也风流。(南华昺)

　　归宗因李渤刺史问。三乘十二分教即不问。如何是祖师西来意。师乃竖起拳曰会么。曰不会。师曰饱学措大。拳头也不识。曰某甲实不会。师曰会得则途中受用。不会则世谛流布。

　　法林音云。归宗祇知他人措大。不知自己措大更甚。乃竖拳云。者是祖师西来意。会得一任途中受用世谛流布。会不得。途中受用世谛流布总隔三尘在。忽有个云此是拳头。法林不妨云。也祇要你者㨾道。　金山铨云。刺史放憨。归宗饶舌。祖师西来意总未梦见在。

　　归宗示众。吾今欲说禅。诸子总近前来。大众近前。师曰。汝听观音行。善应诸方所。僧问如何是观音行。师弹指曰诸人还闻么。曰闻。师曰一队汉向者里觅个什么。以拄杖打趁。呵呵大笑归方丈。

　　无学弹指超。圆通耳根净。透出闻不闻。妙哉观音行。棒头指出金刚王。险恶道中为津梁。(圆悟勤)

　　归宗与南泉同行。一日告别煎茶次。泉曰从前与师兄商量语句。彼此已知。向后忽有人问毕竟事。作么生。师曰。者一片田地好卓庵。曰。卓庵且置。毕竟事作么生。师乃踢却茶铫便起。曰。师兄吃茶了。某甲未吃茶。师曰。作者个语话。滴水也消不得。泉休去。

　　五祖戒云。南泉祇解作客不解作主。　沩山喆云。南泉逢强即弱。归宗逢弱即强。三十年同行。毕竟事不通商量。虽然如是。犹较王老师一线道。　昭觉勤云。惊群之句谁不耸然。有般道南泉构他归宗不着。所以遭他呵叱。殊不知行人更在青山外。蒋山不惜眉毛为诸人下个注脚。南泉探头太过。归宗壁立万仞。且道还有出身路也无。喝下须教三日聋。　天童华云。南泉贪程太急。归宗薄处先穿。二老虽发明马祖正眼。要且极则事未梦见在。何故。家住东州。

　　归宗因小师辞乃问甚处去。曰诸方学五味禅去。师曰。诸方有五味禅。我者里祇有一味禅。僧问如何是一味禅。师便打。僧曰会也会也。师曰道来道来。僧才开口。师又打。

　　黄檗运云。马大师出八十四员善知识。个个屙漉漉地。惟有归宗较些子。　翠峰显云。以强欺弱有甚么难。我者里有一味禅为甚不学。但向道。收。待伊拈起。有般无眼汉祇管吃吽吽。雪窦门下谁敢。　昭觉勤云。若非黄檗深辨端倪。洎乎劳而无功。　天井新别云。祇因黄檗深辨端倪。所以劳而无功。　资福先云。归宗幸是好一味禅。无端伤盐伤酢。却成五味了也。如今有辞去学五味禅。但云。善为道路。若是个汉必然别有生涯。　天宁琦举黄檗语毕云。说什么较些子。直是未在。我者里祇有一味禅。便与掀倒禅床。见之不取。思之千里。

　　五味与一味。吃了须噫气。金轮峰下令行时。凛凛清风诚可畏。(石[(工*几)/石]明)

　　私酝香醇价又轻。至今官路少人行。归宗一味如连苦。蹉过丛林几后生。(长灵卓)

　　雪里梅花雾里山。看时容易画时难。早如不入时人眼。多买𧹬赦画牡丹。(雪谷永)

　　归宗泥壁次。白舍人来。师便问君子儒小人儒。曰君子儒。师乃打泥盘一下。白遂过泥。师接得便使。良久曰。莫便是俊快底白侍郎否。曰不敢。师曰祇有过泥分。

　　堂堂非是小人儒。得得深云访隐居。已与过泥殊不耻。更何言外见亲疏。(宝叶源)

　　归宗因僧问如何是玄旨。师曰无人能会。曰向者如何。师曰有向即乖。曰不向者如何。师曰谁求玄旨。又曰去无汝用心处。曰岂无方便门令学人得入。师曰观音妙智力能救世间苦。曰如何是妙智力。师敲鼎盖三下曰还闻么。曰闻。师曰我何不闻。僧无语。师以棒趁下。

　　三声鼎盖普门开。苦海劳生唤不回。九十春光今又半。空飞花片点莓苔。(绝岸湘)

　　归宗因僧问如何是佛。师曰向你道还信否。曰和尚言重安敢不信。师曰祇你是。曰如何保任。师曰。一翳在眼。空花乱坠。僧有省。

　　法眼益云。若无后语。何处讨归宗。　雪窦向祇你是处别云。侍者寮吃茶去。

　　归宗因僧问如何是触目菩提。师翘足曰会么。曰不会。师曰。三个见在。一任选取。

　　触目菩提一撒沙。示渠三个更周遮。衲僧相见呵呵笑。春鸟喃喃骂落花。(海印信)

　　归宗因普请入园取菜乃。画圆相围却一株。以标插之曰辄不得动着。便去。少顷来见菜犹在。遽以棒趁曰。者一队汉。无一个有智慧底。蹋倒标子。拔菜而归。

　　云居庄云。设有僧拔却者一株菜。莫契得归宗意么。拈拄杖敲香几云。归宗和尚来也。靠拄杖下座。

　　归宗因江州刺史李渤问。尝闻须弥纳芥子。渤则不疑。芥子纳须弥。莫是妄谈否。师曰。人传史君读万卷书是否。曰不敢。师曰。身如椰子大。万卷书向什么处着。李俯首而已。

　　放开日月明。把定乾坤黑。一劄不回头。满地生荆棘。龙宫海藏兮非多。石火电光兮非急。君不见。紫霄峰下墨池边。八骏如风追不及。(佛慧泉)

　　万卷诗书。一时头角。才跨宗门。便施谋略。古归宗。真老作。祇顾满弯弓。不知谁见双雕落。绝毫绝厘。如山如岳。堂堂气宇冠儒林。浩浩清风播寥廓。(痴禅妙)

　　宗鉴法林卷十一
卍新纂续藏经第 66 册 No. 1297 宗鉴法林


　　宗鉴法林卷十二

　　集云堂　编

　　　　大鉴下三世

　　杭州盐官齐安国师(马祖一嗣)

　　一日唤侍者将犀牛扇子来。者曰破也。师曰。扇子既破。还我犀牛儿来。者无对。

　　投子同代云。不辞将出。恐头角不全。雪窦显云。我要不全底头角。　石霜诸代云。若还和尚。即无也。窦云犀牛儿犹在。　保福展代云。和尚年尊。别请人好。窦云。可惜劳而无功。　资福宝作一圆相。于中书牛字。窦云。适来为甚不将出。　雪窦显云。若要清风再振。头角重生。请诸禅德下一转语。乃问扇子既破还我犀牛儿来。时有僧云。大众参堂去。窦喝云。抛钩钓鲲鲸。祇得个虾蟆。　云居舜云。三伏当时正须扇子。为侍者不了事。虽然如是。盐官太絮。何不大家割舍。侍者当时见他道还我犀牛儿来。祇对云已飏在搕𣜂堆头了也。　地藏恩云。从上知识各说异端。作尽伎俩。其奈总未知犀牛儿所在。山僧见处也要诸人共知。扇子既破还我犀牛儿来。别处容和尚不得。　宝寿新代云。幸遇某甲。若是别个。一场祸事。

　　犀牛扇子用多时。问着元来总不知。无限清风与头角。尽随云雨去难追。(明觉显)

　　扇子破。索犀牛。圈圞中字有来由。谁知桂毂千年魄。妙在通明一点秋。(天童觉)

　　明月冷相照。清风卒未休。盐官无限意。何用觅犀牛。(草堂清)

　　犀牛扇子用多年。历掌清机授手传。头角不全收拾取。雨余风月满长川。(佛灯珣)

　　犀牛扇子有来由。几度拈来几度休。荷叶乱倾珠的皪。一番雨过碧溪头。(懒庵枢)

　　格外提持识者稀。英雄到此尽历迷。蓦然一豁双睛瞎。万象森罗发上机。(碧露梦)

　　盐官问座主业何经论。曰华严经。师曰华严有几种法界。曰。广说则重重无尽。略言有四种。师竖拂曰者是第几种法界。主沉吟。师曰。思而知。虑而解。鬼家活计。日下孤镫。果然失照。

　　保福展代云。若礼拜即吃和尚棒。　禾山殷代云。某甲不烦。和尚莫怪。　法眼益代拊掌三下。　昭觉勤云。盐官以强凌弱则且置。如何道得一句恰好。免得他道鬼家活计。良久云。剑阁虽险。夜行更多。　大沩泰代云。向下文长。付在来日。　径山杲代云。两段不同。收归上科。

　　盐官示众。虚空为鼓。须弥为椎。什么人打得。

　　南泉云。王老师不打者破鼓。　法眼益云。王老师不打。　雪窦显云。打者甚多。听者极少。且问谁是解打者。莫谤盐官好。南泉云王老师不打者破鼓。法眼云王老师不打。两个既不奈何。一个更是懡㦬。又云王老师不打。还肯他诸方也无。代云。千年田地八百主。　黄龙心云。南泉法眼祇知瞻前不能顾后。且如盐官道虚空为鼓须弥为椎。什么处是破处。还检点得出么。直饶检点得破处分明。我更问你觅鼓在。　天童华云。南泉法眼大似吃李子。祇向赤边咬。山僧今日与盐官相见去也。虚空为鼓须弥为椎。要打便打。莫问是谁。乃拈拄杖卓一下。　天童杰云。盐官提水放火。南泉拨乱星飞。法眼埋兵挑斗。诸尊宿各出只手。并无一人性𢤁。祇是随例扛鼓。祥符直捷为诸人道。虚空为鼓须弥为椎。漆桶参堂去。　天宁琦云。且道甚处是他破处。驴年梦见么。　宝寿新代云。听。　能仁鉴云。二尊宿节拍相随。大似桑林之舞。可谓解和。虽然。未免随人脚跟转。大岩今日要与盐官相见。虚空为鼓须弥为椎。蓦拈拄杖卓一下云。切忌闻着。

　　南泉王老太无端。却逐盐官作乐官。西祖令严行禁止。免他禅会错欣欢。(南岩胜)

　　国师费力置面鼓。犹胜涂毒万千千。解打南泉非好手。至今天下勿声冤。(野牛平)

　　盐官会下有主事。忽一日见鬼使来追。乃告曰。某甲身充主事未暇修行。乞容七日得否。使曰。待为白王。若许七日后来。不然须臾便至。言讫不见。至七日后复来。竟觅其僧了不可得。

　　洞山价代云。被他觅得也。　天童悟征云。前头鬼使因甚见。后头鬼使因甚不见。

　　脱却烂草鞋。飏下破木杓。报汝鬼大王。弄什么手脚。(理安问)

　　因风吹火力无多。燎倒青藤里绿萝。烟尽灰飞忘吃铁。大王着甚鬼懡㦬。(汉关喻)

　　盐官因僧问如何是本身卢舍那。师曰与老僧过净瓶来。僧将净瓶至。师曰却安旧处着。僧复问。师曰古佛过去久矣。

　　云门偃别云。无朕迹。　雪窦显云。直得一手指天一手指地。争得无。还会么。云在岭头闲不彻。　沩山喆云。山僧则不然。忽有人问。但云大众归堂去。若人向大沩门下荐得。古释迦不先新弥勒不后。且转身一句作么生道。明年更有新条在。恼乱春风卒未休。　东禅观云。盲者难以与乎文彩。聩者难以与乎音声。者僧既不荐来机。国师祇成虚设。云门道无朕迹。扶国师不起。雪窦云一手指天一手指地争得无。也扶国师不起。以拂子画一画云。前来葛藤一时画断。且道毕竟如何是本身卢舍那。掷拂子下座。法林音云。东禅恁么道。还扶得起国师么。　南堂欲云。国师不得。云门洎合劳而无功。总似雪窦未免白日见鬼。如今或有人问。但向道一气不言含有象。万灵何处谢无私。

　　鸟之行空。鱼之在水。江湖相忘。云天得志。拟心一丝。对面千里。知恩报恩。人间几几。(宏智觉)

　　谁在玉楼相话旧。一声幽鸟最关情。莫言未谙啼痕苦。春酿花奴憨正深。(天章玉)

　　居然已在蟾蜍窟。丹桂婆娑顾盻中。何事男儿不意气。空教娥𩯭倚秋风。(白岩符)

　　盐官因法空禅师到。问经中诸义。师一一答了。却曰。自禅师到来。我总未曾作得主人。曰请和尚便作主人。师曰。今日夜也。且归本位。安置空下去。明旦师令沙弥屈空到。师却顾沙弥曰。咄。者沙弥不晓事。教屈法空禅师。屈得个守堂人来。空无语。

　　酬醋殷勤全道义。和光应物探来宾。洪钧律转花千树。客情犹自不知春。旁敲正打丧却全身。数声黄鸟青山外。占断风光作主人。(达变权)

　　空逐烟花入汴京。客情步步随人转。通身出没老盐官。龙驾螭骖善舒卷。滞壳禽。有何限。冲霄逸翮从来鲜。(远庵僼)

　　明州大梅法常禅师(马祖一嗣)

　　住山后。马祖令僧问。和尚见马祖得个什么便住此山。师曰。马祖向我道即心即佛我。便向者里住。曰马祖近日又别。师曰作么生。曰又道非心非佛。师曰。者老汉惑乱人未有了日。任它非心非佛。我祇即心即佛。僧回举似祖。祖曰梅子熟也。

　　禾山殷因僧问大梅恁么意作么生。山云真狮子儿。　天井新云。即心即佛。非心非佛。牙齿无筋。舌头无骨。梅子熟也。是黜罚语。是证明语。长安今夜家家月。几处笙歌几处愁。　西遁超云。马祖添个八两。连前凑成一斤。大梅已足一斤。何妨佯推八两。虽然如是。未识他父子针芥水乳在。咄咄。自领三十棒。

　　祇将马祖铅刀子。裂破漫天铁网罗。碧沼夜敲荷叶雨。至今贫恨一身多。(一关溥)

　　荷衣松食住深云。盖是当年错见人。埋没一生心即佛。万年千载不成尘。(野云南)

　　郎心叶薄妾冰清。郎说黄金妾不应。假使偶然通一笑。半生谁信守孤灯。(简翁敬)

　　多谢尊前窈窕娘。好将幽梦恼襄王。禅心已作沾泥絮。不逐东风上下狂。(五祖蕉)

　　大梅因庞居士问。久向大梅。未审梅子熟也未。师曰。熟也。你向甚处下口。曰百杂碎。师伸手曰还我核子来。士无语。

　　翠岩芝云。此二人大似把手上高山。又云。二人前不至村后不迭店。　宝峰文云。且道二人相见还有优劣也无。　大梅帜代庞公云。嚼破里头仁。用核作么。复呵呵笑云。恁么道也是腊月扇子。　国清英云。二大老本是同根生。相煎何太急。

　　大梅梅子熟。庞老已先知。正眼验真妄。相逢拍手归。(松源岳)

　　庞公亲到竖降旗。一剑当头斩万机。不是从前生咬破。为他梅子熟多时。(辛庵俦)

　　大梅因夹山与定山同行。定曰生死中无佛即无生死。夹曰生死中有佛即不迷生死。二人互相不肯。同上大梅。夹乃问。不知那个亲那个疏。师曰。一亲一疏。夹曰未审那个亲。师曰且去明日来。次日上方丈。夹再问。师曰。亲者不问。问者不亲。夹山住院后曰。当时在大梅失却一只眼。

　　云峰悦云。夹山祇知失却一只眼。殊不知换得一只眼。　翠峰显云。夹山毕竟不知换得一只眼。大梅当时闻举。以棒一时打出。岂止划断两人葛藤。亦乃为天下宗匠。　昭觉勤云。生死为诸佛根基。诸佛乃生死炉韛。若解险绝承当。即证六通八解。　雪窦云云。祇如失却一只眼换得一只眼。同别在甚么处。若检点得出。许你具一只眼。不然。更为下个注脚。失却一只换一只。今朝却是四月一。一年三百六十日。每日钵盂两度湿。参。　古南门云。翠峰醉后添杯。不知大梅牙如剑树。二老葛藤早已划断。夹山失却一只眼。过后方知那一只眼向甚处去也。古南确实评量。有佛无佛。死生生死。一翳在眼。空花乱坠。

　　未曾拈出定盘星。多少行家怨不平。待得权衡来就手。方知斤两自分明。(心闻贲)

　　同行自古不相肯。峰顶老人何足论。山凹落尽桃花片。流水依前绕竹门。(懒庵枢)

　　竹篱茅舍酒旗斜。一个葫芦败两家。酒后不知天与地。归来满地是桃花。(雪庵瑾)

　　苦瓜连根苦。甜瓜彻蒂甜。两般滋味恶。终后入黄泉。(应庵华)

　　佛之一字强安排。有无生死一坑埋。大梅老子舌无骨。腊月莲花火里栽。(云巢岩)

　　青天白日。切忌寻觅。更问如何。抱赃叫屈。(无门开)

　　大梅因僧问如何是西来意。师曰西来无意。

　　盐官安闻云。一个棺材两个死汉。　玄沙备云。盐官是作家。　雪窦显云。三个也有。　黄龙新云。三个也有。是死汉是活汉。　昭觉勤云。一串穿却。

　　活中死眼。无作有用。方寸不移。十方独弄。巧拙不到处。盐官有出身。亲言出亲口。鸡犬闹比邻。(月堂昌二)

　　因事长智。认渠遭累。翻身晓行。全家富贵。竞头抬荐自埋没。逆顺是非谁可出。提起是令放得行。两手扶犁水过膝。

　　大梅一日示徒曰。来莫可抑。往莫可追。从容闻鼯鼠声乃曰。即此物。非它物。汝善护持。吾当逝矣。

　　雪窦显云。者汉生前莽卤。死后颟顸。即此物非他物。是何物。还有分付处也无。有般汉不解截断大梅脚跟。祇管道贪程太速。　宝峰文云。既非他物。是什么物。　地藏恩云。是什么语话。　兴善广云。者汉临歾犹口中水漉漉底。即此物非他物。颟顸不少。咄。

　　师初得道。即心是佛。最后示徒。物非他物。穷万法源。彻千圣骨。真化不移。何妨出没。(永明寿)

　　婺州五泄山灵默禅师(马祖一嗣)

　　初谒石头便问。一言相契即住。不契即去。头据座。师便行。头召阇黎。师回首。头曰。从生至死祇是者个。回头转脑作么。师大悟。乃拗折拄杖栖止焉。

　　洞山价云。当时若不是五泄先师大难承当。然虽如此。犹涉程途。　长庆云。险。　玄觉云。那个是涉在途处。有僧云。为伊三寸途中荐得所以在途。觉云。为复荐得自己。为复荐得三寸。若是自己。为什么成三寸。若是三寸。为甚么悟去。且道洞山意作么生。　翠岩芝云。石头据座。五泄回首。石头召他却成多事。　云峰悦云。大小石头坐不定。把不住。似者担板汉。放去便休。又唤回。被他糊涂一上。道我向者里有个悟处。驴年梦见。　沩山行云。五泄当时便去。可谓坐断天下人舌头。既被唤回。已是糊涂不少。拗折拄杖。也是贼过张弓。祇如石头据座意作么生。　地藏恩云。祇合与么去。不合与么来。

　　在途在舍若为酬。莫把先师一例求。雄雄气宇如王者。未免半边无髑髅。(龙门远)

　　欲去高声唤得回。当时心眼一齐开。要知不假修持力。生死悠悠任往来。(成枯木)

　　幽州盘山宝积禅师(马祖一嗣)

　　初参马祖作街坊。一日出门见人舁丧。歌郎振铃曰。红轮决定沈西去。未委灵魂往那方。孝子哭哀哀。师忽省悟。

　　云居庄云。大小盘山祇认得个昭昭灵灵。者里若有者般人。必然别有生涯。且道是什么生涯。鸳鸯绣出从君看。不把金针度与人。

　　哀哀相应便承当。毕竟魂灵往那方。踊跃自然全体露。始知遍界不曾藏。(海印信)

　　未审灵魂往那方。无栖泊处露堂堂。水向石边流出冷。风从花里过来香。(月林观)

　　忽闻幕下哭哀哀。顿使天台对五台。风月一天今古在。通身是口也难开。(谁庵演)

　　薤歌声咽些声长。听得哀哀忽断肠。依旧红轮西畔没。大千无地着凄凉。(天目礼)

　　薤露凄凉亦可怜。白杨丹旐去翩翩。哀哀声里无消息。打着南边动北边。(北涧简)

　　盘山一日于街市见人买肉曰精底割一块来。屠儿放下刀叉手曰。长史。那块不是精底。师大悟。归举似祖。祖印可之。

　　个事分明不覆藏。头头物物自相当。千言万语无人会。又逐流莺过短墙。(南华昺)

　　江边送客上扁舟。相对渔翁暗掷钩。一掣锦鳞随手上。远山叠叠水悠悠。(妙峰善)

　　半亩荒塘一鉴开。天光云影共徘徊。啼莺唤醒佳人梦。故友亲从邗上来。(拳石沃)

　　盘山曰。若言即心即佛。今时未入玄微。若言非心非佛。犹是指踪极则。

　　天童觉云。有钱不解使。解使又无钱。作么生得十成去。娶他年少妇。须是白头儿。　报恩秀云。今时路头不得全体。非心非佛有缺神用。欲得十成去。除是三冬向火六月卖冰始得。所以道。娶他年少妇。须是白头儿。然则调和琴瑟一句作么生道。长翁短婆婆。递互厮折磨。

　　盘山曰。三界无法何处求心。四大本空佛依何住。璇玑不动寂尔无言。觌面相呈更无余事。珍重。

　　三界无法何处求心。白云为盖流水作琴。一曲两曲无人会。雨过夜塘秋水深。(翠峰显)

　　青青入座当轩竹。黯黯遮门对面山。更有一般堪羡处。夜深流水响潺潺。(佛鉴勤)

　　三界无法何处求心。山容雨过松韵风吟。横眠倒卧无余事。一任莓苔满地侵。(佛性泰)

　　山舍无尘分外清。石榴花发透帘明。槐阴满地日卓午。梦觉流莺时一声。(掩室开)

　　依依杨柳欲藏鸦。社后东风卷落花。理策邀朋何处好。山南山北看桑麻。(愚谷困)

　　江上渔翁把钓垂。生涯随处不须归。夜深月下饶清梦。风压轻云贴水飞。(云峨喜)

　　盘山示众。心月孤圆。光吞万象。光非照境。境亦非存。光境俱忘。复是何物。

　　洞山价云。光境未忘复是何物。　云门偃云。直饶恁么犹是半途。未是透脱一路。良久云。天台华顶。　径山杲云。白鹭下田千点雪。黄鹂上树一枝花。　清化嶾喝一喝云。字经三写乌焉成马。　东明鉴举光境俱忘复是何物。喝一喝云。是什么。光境未忘复是何物。乃举拂云。唤者个作什么。复喝一喝。

　　光非照境境非存。光境俱忘复是痕。百鸟不来春已老。落花流水绕孤村。(肯堂充)

　　描不成兮画不成。卧龙长怖碧潭清。拟心凑泊终难会。达者应须暗里惊。(松源岳)

　　玉露暗飘无影树。金风微动夜明帘。木人鞭起泥牛吼。不许苍龙卧碧潭。(笑隐欣)

　　盘山曰。诸禅德。譬如掷剑挥空。莫论及之不及。斯乃空轮无迹。剑刃无亏。若能如是。心心无知。全心即佛。全佛即人。人佛无异。始为道矣。

　　径山杲于心心无知下云。咄。我王库内无如是刀。　愚庵盂云。若论本色衲子。实无如是刀。若论本色衲子。实有如是刀。一僧旁哂云。不见盘山道。学者劳形如猿捉影。盂云。咄。情知你坐在鬼窟里。

　　盘山曰。可中学道。似地擎山。不知山之孤峻。如石含玉。不知玉之无瑕。若如此者。是名出家。

　　雪窦显云。昼行三千。夜行八百。是我寻常用底。且拈放一边。汝诸人向什么处见盘山。　径山杲云。若能如是。捏目生花。　翠岩喆云。要见盘山则易。要见径山则难。　灵岩储云。开眼也着。闭眼也着。甚处不是盘山。良久喝一喝云。瞌睡汉醒也未。

　　山既孤峻。游人罕至。玉既无瑕。莫辨真伪。(黄龙新)

　　山忘孤峻玉无瑕。到处仙源是我家。堪笑葛洪曾未悟。远从句漏问丹砂。(天目礼)

　　盘山曰。向上一路。千圣不传。

　　慈明圆云。向上一路千圣不然。　琅玡觉云。上来讲赞。无限良因。　杨岐会云。口上着。　径山杲云。向上一路。热碗鸣声。　天童杰云。向上一路。掘地觅天。　荐福璨云。向上一路千圣不传。深谛律尼娑婆诃。向上一路千圣不然。苏噜悉唎娑婆诃。诸人与么领会。歌罗歌罗。　天宁琦云。诸大老尽力道。祇发明得向下一路。若是向上一路。驴年梦见么。　平阳忞云。盘山道向上一路千圣不传。抱赃叫屈作么。慈明道向上一路千圣不然。且莫诈明头。径山云向上一路热碗鸣声。合眼跳黄河。千岩道向上一路在你脚底。接竹点青天。先老人道向上一路蹋破草鞋。猢狲倒上树。者五个汉被山僧一时领过了也。毕竟作么生是向上一路。拈拄杖起身云。归堂吃茶。　开先金云。向上一路。良久云。屋漏看星眠。　天井新云。向上一路。堕坑落堑。夜梦不祥。书在壁上。　广教玉云。向上一路。三生六十劫。　法林音云。向上一路。咄。

　　盘山向上路何言。罕见行人耳有穿。口上着来无咬处。方知千圣不能传。(白云端)

　　不传不然。海口难宣。须弥顶上。驾起铁船。(径山杲)

　　千圣不传到今日。口上着来无等匹。洞庭山脚太湖心。行人路上空啾唧。(松源岳)

　　盘山将顺世。告众曰。有人描得吾真么。众将所写真呈。皆不契。普化出曰某甲描得。师曰何不呈似老僧。化乃打筋斗而出。师曰者汉向后掣风狂去在。

　　保福展云。普化掣颠不少。盘山丑拙更多。　长芦了撼身云。快活杀我也。若无烁破乾坤底眼。怎见浑金璞玉。复云。山僧依普化样子摹得一本。今夜展开要使大众瞻仰。遂打一筋斗。归堂。　栖霞成云。若是临济大师。三十棒一棒也少不得。赖遇盘山放过。且道者棒落在什么处。你若道便好劈脊。我也知你瞎棒乱做。　国清英云。咄。一人传虚。万人传实。

　　师真丑拙不堪呈。用尽身心笑杀人。彼中莫觅丝头意。白鼻昆仑贺新正。(龙门远)

　　彻底冰壶无影象。倒翻筋斗摹难成。千峰雨歇黄梅后。桂魄还从海上生。(雪庵瑾)

　　清奇古怪娘生面。妙笔丹青作么施。者厮十分传得似。依然画虎祇成狸。(宝叶源)

　　蒲州麻谷宝彻禅师(马祖一嗣)

　　到临济问。大悲千手眼。那个是正眼。济曰。大悲千手眼。那个是正眼。速道速道。师近前曳济下禅床却坐。济近前曰不审。师拟议。济便喝。曳师下床却坐。师便出去。

　　因圣颖云。禅德。此二尊宿如此意作么生。今人尽道照用。照什么碗。一切人祇解自骑马去捉贼。自持刀去杀贼。二人偏能夺贼马捉贼。夺贼刀杀贼。虽然如是。临济得便宜却是失便宜。　仰山钦云。二老恁么激扬。虽则百千手眼一时俱露。又怎免得二俱瞎汉。且道还有检点得出么。瞎。　天宁琦云。二老主宾互换纵夺可观。如猛焰烧空。忽雷震地相似。虽然。与他大悲千手眼有何交涉。祇见波涛涌。不见海龙宫。

　　多年塞上祇闻名。今日阵前亲见面。疋马单枪战数场。好是见机开一箭。(保宁勇)

　　相逢狭路转身难。一阵交锋瞚息间。旗鼓纵横浑莫辨。试问何人得胜还。(普融平)

　　贼队相逢午夜时。搀旗夺鼓讨便宜。蓦然天晓重相见。满面羞惭各自归。(别山智)

　　倒驾樯帆弄海风。掀翻地轴逞豪雄。抉开颔下骊珠色。一钵收归两毒龙。(理安问)

　　醉酣杨柳楼头月。歌尽桃花扇底风。交错觥筹无限意。相看铭酊总颜红。(芥隐现)

　　麻谷与南泉二三人去谒径山。路逢一婆。乃问径山路向甚处去。婆曰蓦直去。师曰前头水深过得不。婆曰不湿脚。又问。上岸稻得与么好。下岸稻得与么怯。婆曰总被螃蟹吃却也。师曰禾好香。婆曰没气息。又问婆住甚处。婆曰祇在者里。三人至店。婆煎茶一瓶。𢹂盏三只至。谓和尚有神通者即吃茶。三人相顾间婆曰。看老朽自逞神通去也。于是倾茶便行。

　　承天怡云。婆子如骁骑临阵。争奈探头太过。麻谷三人似老将巡边。把定有余。检点将来。犹欠一着。

　　陕路相逢不等闲。旗枪倒卓话翩翩。及乎话到中原事。汝陟高岗我涉川。(磬山鼎)

　　麻谷持锡到章敬。绕禅床三匝。振锡一下。卓然而立。敬曰是是。又到南泉亦如是。泉曰不是不是。师曰。章敬道是。和尚为甚道不是。泉曰。章敬即是。是汝不是。此是风力所转。终成败坏。

　　长庆棱代谷于是是处云。和尚佛法身心何在。又代谷于章敬即是是汝不是处云。是什么心行。　保福展别云。但振锡一下而出。又云。章敬南泉可谓一是一非。又云。麻谷依俙似曲才堪听。又被风吹别调中。　云居锡云。章敬未必道是。南泉未必道不是。又云。麻谷当初但持锡出去恰好。　雪窦显代两处俱云错。　沩山喆云。章敬道是。落在麻谷彀中。南泉道不是。亦落在麻谷彀中。今日忽有人恁么来。但云未到者里好与三十棒。　泐潭清云。章敬道是也好与三十拄杖。南泉道不是也好与三十拄杖。何故。是与不是全彰妙义。章敬南泉一场失利。　胜默光云。是无可是。非无真非。是非无主。万善同归。枭鸡昼夜。徒自支离。我无三寸。鳖得唤龟。迦叶不肯。一任攒眉。　天宁琦云。苦瓜连根苦。甜瓜彻蒂甜。

　　此错彼错切忌拈却。四海浪平百川潮落。古䇿风高十二门。门门有路空萧索。非萧索。作者好求无病药。(翠峰显)

　　章敬道是南泉非。逆水之波透出谁。可怜个汉皮无血。驾与青龙不解骑。(南堂静)

　　是是。放出南山真鳖鼻。不是不是。勒回千里追风骥。终成败坏可怜生。塞断咽喉无出气。无出气。有巴鼻。赵州东壁挂葫芦。堪笑维摩谈不二。(穷谷连)

　　妙转之机掣电飞。目前生杀尽交驰。明珠自有明珠价。休向篱边弹雀儿。(木庵永)

　　麻谷一日使扇次。僧问。风性常住无处不周。和尚为甚却摇扇。师曰你祇知风性常住。且不知无处不周。曰如何是无处不周。师却摇扇。僧作礼。师曰。无用处师僧。着得一千个有什么益。

　　昭觉勤云。者僧一期可观。可惜有头无尾。若不是麻谷作家。洎合放过。且道那里是落节处。拨开向上窍。能有几人知。　沩山果云。者僧祇知脑门着地。不觉当面错过。当时若据令而行。何处更讨麻谷。

　　麻谷一日纸帐内坐。以手巾盖头。披云入见便作哭声。良久出去法堂。绕禅床一匝。却入拨开帐。见师去却手巾而坐。乃曰死中得活。万中无一。师便下床就位。作抽坐具势。云近前把住曰。前死后活。你还甘么。师曰。甘即甘。阿师堪作甚么。云推开曰。知道你前言不副后语。

　　昭觉勤云。入寺看额。见表知里。披云惯作高宾。拈尾作头。拈头作尾。麻谷孟尝门下。看他酬对。不道他不知有。祇为用意太深。当时待伊道死中得活万中无一。但云苍天苍天。何故。得人一牛还人一马。

　　五十笑他先百步。何如骑马胜骑牛。不须重较多和少。归到家山即便休。(虚堂愚)

　　乍云乍雨孟春寒。叠乱青山不一看。坐久无聊不堪甚。闷人天气失人欢。(西㷔传)

　　麻谷问僧甚处来。曰不审。师又问甚处来。僧珍重。师下禅床擒住曰。者个师僧。问着便作佛法抵对。僧曰大似无眼。师放手曰放汝命通汝气。僧作礼。师欲扭住。僧拂袖便行。师曰。休将三岁竹。拟比万年松。

　　磬山鼎云。麻谷拟将断贯穿者僧鼻孔。殊不知自己鼻头却被牵上曳下。复颂。

　　山川桃李笑成蹊。一抹烟云树树齐。看遍春来花事好。鹧鸪深入乱峰啼。

　　虔州西堂智藏禅师(马祖一嗣)

　　僧问。有问有答宾主历然。无问无答时如何。师曰怕烂却那。

　　后有僧举似百丈。丈云一合相不可得。　长庆棱别云。人人尽道休官去。林下何曾见一人。　雪窦显云。何不与本分草料。　昭觉勤别云。收得安南又忧塞北。　南堂欲云。诸老与么答话。可使千古流芳。若要塞断衲僧咽喉犹未在。今有人恁么问。但云冬至寒食一百五。上元定是正月半。　洞山莹别云。心不负人面无惭色。

　　终日论文不记年。禅心淡薄契幽玄。白云缭绕青山在。一法无私万古传。(大沩智)

　　阴云四望失孤邨。洞口秦人镇掩门。无数桃花流不尽。溪边犹有旧斑痕。(法林音)

　　西堂因李翱尚书尝问僧马大师有甚言教。僧曰或说即心即佛。或说非心非佛。翱曰总过者边。一日问师马大师有甚言教。师呼尚书。翱应诺。师曰鼓角动也。

　　如庵彰云。尽道李翱勘验者僧。殊不知在者僧面前败阙一上。又向西堂处讨巴鼻。却被一拶直得转身无路。还有为他转身者么。僧才出庵。遽云。不是弄潮手。休入洪波里。

　　西堂普请次。乃曰因果历然。怎奈何。怎奈何。时有僧出以手拓地。师曰作甚么。曰相救相救。师曰大众。者个师僧犹较些子。僧拂袖便走。师曰狮子身中虫。自食狮子肉。

　　昭觉勤云。西堂洞明纲要。始终正令全提。者僧异类中行。其奈龙头蛇尾。敢问大众。因果历然一句作么生道。是则龙女顿成佛。非则善星遭陷坠。

　　燕赵悲歌士。相逢剧孟家。寸心言不尽。前路日将斜。(平阳忞)

　　月皎波澄际。云消雨霁时。一江红叶乱。无地寄相思。(频吉祥)

　　西堂曾烧杀一僧。一日现身索命。师曰你还死也无。对曰死也。师曰。你既死。觅命者是谁。便乃不见形。

　　幻有传征云。者僧现身索命。是真要命。是不真要命。西堂恁么语。是果还伊命。是不还伊命。

　　曾经鏖战苦。不负圣恩心。忽听纶音下。山川草木吟。(磬山鼎)

　　南岳西园昙藏禅师(马祖一嗣)

　　一日自烧浴。僧问和尚何不使沙弥童行。师乃抚掌三下。

　　曹山寂云。一等是拍手抚掌。就中西园奇怪。俱胝一指头禅。盖为承当处不谛当。僧却问西园。抚掌岂不是奴儿婢子边事。山云是。云向上还有事也无。山云有。云如何是向上事。山叱云者奴儿婢子。　天童觉云。识尊卑。知贵贱。西园是作家。分玉石。辨金鍮。曹山不出世。者僧虽解切磋琢磨。也祇向奴儿婢子边着倒。还知么。放旷淋漓两不伤。犹是夜明帘外客。

　　寻得桃源好避秦。桃红又见一年春。花飞已是随流水。引得渔郎来问津。(三宜盂)

　　宗鉴法林卷十二
卍新纂续藏经第 66 册 No. 1297 宗鉴法林


　　宗鉴法林卷十三

　　集云堂　编

　　　　大鉴下三世

　　潭州东寺如会禅师(马祖一嗣)

　　尝患门徒以即心即佛之谈诵忆不已。且谓佛于何住而曰即心。心如画师而曰即佛。遂示众曰。心不是佛。智不是道。剑去久矣。汝方刻舟。

　　心不是佛。智不是道。青山白云。落花芳草。若是伶俐阿师。终不回头转脑。(鼓山圭)

　　雨散云收后。崔嵬数十峰。倚䦨频顾望。回首与谁同。(径山杲)

　　太平时节岁丰登。旅不赍粮户不扃。官路无人夜无月。唱歌归去恰三更。(开善谦)

　　昨日因过竹院西。邻家稚子隔溪啼。山寒水肃半黄落。无数归鸦卜树栖。(虚堂愚)

　　天晴日头出。雨下地上湿。尽情都说了。祇恐信不及。(无门开)

　　心不是佛。智不是道。举得十分。未敢相保。𢹂条拄杖闲行。切忌回头转脑。(照堂一)

　　禅和包。小娘腰。老虎毛。将军刀。更有江流上。一条纸画桥。(汉关喻)

　　东寺因崔相国入殿见雀抛粪于佛顶上。乃问一切众生皆有佛性。为甚却抛粪于佛头上。师曰它终不向鹞子头上抛。

　　法灯钦代云怕佛。　金山铨云。面赤不如语直。　磬山鼎云。崔相好一杓。可惜放过。待道终不向鹞子头上抛。遂与一掴。使东寺也知些臭气好。

　　东寺问仰山甚处人。山曰广南人。师曰我闻广南有镇海明珠是否。曰是。师曰此珠如何。曰黑月即隐白月即现。师曰将得来否。曰将得来。师曰何不呈似老僧。曰。某甲昨到沩山。被索此珠。直得无言可对。无理可伸。师曰。真狮子儿。善能哮㖃。

　　佛鉴勤云。东寺祇索一颗。仰山倾出一栲栳。　天宁琦云。仰山虽是个狮子儿。怎奈把镇海明珠作豌豆卖却。千古之下遭人检点。今日党理不党亲。便是东寺到来也须勘过了打。　洞山莹云。可惜东寺被他珠光一烁。直得龙头蛇尾。当时何不唤侍者快将粪箕扫帚来。

　　善舞太阿锋。决无伤手厄。惯编猛虎须。必有全身策。镇海珠。巧呈似。离色离声离名字。栴檀林里爇栴檀。狮子窟中吼狮子。(圆悟勤)

　　无言可对口才开。已是和光吐出来。东寺不知何意志。深深一丈掘坑埋。(云衲庆)

　　东寺因仰山机缘相见了却入客位。复具威仪再上人事。师才见乃曰。已相见了也。山曰与么相见。莫不当否。师便归方丈闭却门。山归举似沩山。沩曰寂子是什么心行。山曰。若不与么。怎识得伊。

　　保福展云。仰山大似蚊子上铁牛。　承天宗云。仰山识得东寺。强说道理即得。相见即不可。直使沩山亲来也未能得与东寺相见在。

　　袁州南源道明禅师(马祖一嗣)

　　上堂。快马一鞭。快人一言。有事何不出头来。无事各宜珍重。僧问如何是一言。师乃吐舌曰。待我有广长舌相即向汝道。

　　黄鸟声干绿柳阴。长门犹说不逢春。玉箫吹处花空落。翠辇过时月已沦。(远庵僼)

　　南源因洞山来参。才上法堂。师曰已相见了也。洞便下去。至明日却上。问昨日已蒙和尚慈悲。不知甚处是与某甲相见处。师曰。心心无间断。流入于性海。曰洎合放过。遂辞去。师曰多学佛法广作利益。曰多学佛法即不问。如何是广作利益。师曰一物莫违即是。

　　知有前期在。难分此夜中。母将故人酒。不及石尤风。(涧庵怡)

　　越州大珠慧海禅师(马祖一嗣)

　　僧问如何是佛。师曰清谈对面非佛而谁。

　　法眼云。是即没交涉。

　　偃蹇苍髯十万本。参差翠玉数千竿。风敲月户三秋冷。雨打茅堂六月寒。(石溪月)

　　大珠曰。身口意清净是名佛出世。身口意不净是名佛灭度。

　　黄龙南云。也好个消息。古人一期方便与你诸人讨个入路。既得个入路。又须得个出路。登山须到顶。入海须到底。不到顶不知宇宙之宽广。不到底不知沧海之浅深。既知宽广又知浅深。乃颂。

　　一蹋蹋翻四大海。一掴掴倒须弥山。撒手到家人不识。鹊噪鸦鸣拍树间。

　　大珠问座主蕴何经论。曰讲金刚经。师曰。若言如来有所说则为谤佛。若言不是佛说又是谤经。除此之外。试与老僧说看。

　　法林音代云。和尚幸是大人。

　　百非四句都拈了。敢问云何会此经。却是虚空能讲得。炽然常说有谁听。(本觉一)

　　洪州百丈惟政禅师(马祖一嗣)

　　老宿见日影透牕乃问。牕就日。日就牕。师曰。长老房中有客。归去好。

　　牕就日兮日就牕。前尘不了费商量。房中有客还归去。归到无归始见常。(侣岩荷)

　　惟政问南泉。诸方善知识还有不说似人底法也无。泉曰有。师曰作么生是。曰不是心不是佛不是物。师曰恁么即说似人了也。曰。某甲即与么。和尚作么生。师曰。我又不是善知识。怎知有说不说底法。曰。某甲不会。请和尚说。师曰我太煞为汝说了也。(或作涅槃)

　　沩山喆云。百丈祇知瞻前不知顾后。当时待伊道某甲不会。但云老僧亦不会。百丈若下得此一语。非惟与南泉为宗匠。亦乃与天下人为宗匠。　天奇瑞云。者两个汉。拈头失尾拈尾失头。既有不说底法。还许你宾主问答也无。饶你检点得出。进退无门。更夸精细。转见不堪。诸人到此作么生。请归堂。珍重。

　　涅槃老子顺风吹。啰哩哩啰争得知。隔岭几多人错听。一时唤作鹧鸪词。(白云端)

　　不会谁不会。相逢且吃茶。不寻云水路。争得到僧家。(长灵卓)

　　鸾胶续断弦。猊血化驴乳。从来不为人。今古参佛祖。箭既离弦无返回。将欲夺之必固与。语时默。默时语。人从陈州来。却往许州去。(圆悟勤)

　　倒腹倾肠说向君。不知何故尚沉吟。而今便好猛提取。付与世间无事人。(径山杲)

　　一个拽来还拽去。一人牵去又牵来。深山一段无根树。直至如今锯不开。(千岩长)

　　惟政因入京。路逢官人吃饭。忽见驴鸣。官人召曰头陀。师举头。官人却指驴。师却指官人。

　　保福展云。惟政因斋庆赞。　法眼别云。但作驴鸣。　支提爱云。一家有事百家忙。

　　京兆章敬怀恽禅师(马祖一嗣)

　　因百丈遣僧来嘱曰。待伊升堂次。乃展坐具礼拜了。将伊一只鞋以袖拂却上尘。倒覆向下。其僧至。一如丈教。师乃曰老僧罪过。

　　黄龙新云。百丈逞尽神通。不消章敬道个老僧罪过。　鼓山圭云。黄龙孟八郎。犹欠一着在。祇知百丈逞神通。殊不知百丈伎俩俱尽。祇知章敬道个老僧罪过。不知章敬一款便招。会么。蛇吞虾蟆犹自可。更有蜈蚣在后头。

　　章敬因僧问心法双忘指归何所。师曰郢人无污徒劳运斤。曰请师不返之言。师曰即无返句。

　　洞山云。道即甚易。罕遇作家。　鲁庵远云。语不知邪正。邪正足以障语。言不知宾主。宾主足以害言。章敬知即知。其如障语害言何。

　　洪州泐潭法会禅师(马祖一嗣)

　　问马祖如何是祖师西来意。祖曰低声近前来。师近前。祖打一掴曰。六耳不同谋。来日来。师至来日独入法堂曰请和尚道。祖曰。且去。待老僧上堂时出来与汝证盟。师乃悟曰。谢大众证明。绕法堂一匝便去。

　　黄龙南云。在古人尚六耳不同谋。那堪今日三二百众浩浩地商量。祸事祸事。　昭觉勤云。南老不妨因风吹火。未免随语生解。若有问道林西来意。但云水长船高。泥多佛大。

　　鸡声茅店月华明。客梦沉迷尚未醒。开得眼来天大晓。髼头垢面便奔程。(绝象鉴)

　　十八佳人嫁未酬。每凭媒妁善搜求。一从嫁却潘郎后。便解人前不识羞。(竹屋简)

　　六月炎天雪满巅。那知身到清凉山。文殊举手金刚窟。收取玻璃盏子还。(磬山修)

　　池州杉山智坚禅师(马祖一嗣)

　　因普请择蕨次。南泉拈起一茎曰者个大好供养。师曰。非惟者个。百味珍馐它亦不顾。泉曰。虽然如是。个个须尝过始得。

　　报慈遂征云。且道是相见语。不是相见语。　翠岩芝征云。祇如杉山与么道。还免得无过么。若免得。未具眼在。免不得。又违前话。

　　杉山吃饭次。南泉收生饭曰生𠰒。师曰无生。泉曰犹是末。才行数步。师召曰长老。泉回顾曰作么。师曰莫道是末。

　　神鼎揆云。衲僧家粥足饭足便休。黏牙搭齿堪作甚么。两个汉各与二十拄杖。与么判断还有过么。检点得出亦领三十拄杖。

　　古老巡堂亲掠生。渡水行舟不易耕。莫道无生犹是末。纤毫不了乱纵横。(智门祚)

　　生前一曲赖同条。别管清音调自高。一夜西风吹不散。梅花奏落彻云霄。(神鼎揆)

　　杉山一日与归宗南泉路次。逢虎。各从边过了。泉问归宗。适来见虎似个甚么。宗曰似个猫儿。复问师。师曰似个狗子。师却问泉。泉曰似个大虫。

　　大沩智云。三个老汉聚头寐语。若要彻一时。参取者大虫始得。复颂。

　　一虎三人见不同。高低各自立宗风。为伊途路不得力。空过浮生一梦中。

　　一物两名也大奇。三人那个可为师。顶门未具金刚眼。透出纵横孰辨伊。(开先瑛)

　　五五二十五。大虫元是虎。狗子与猫儿。岂可同时语。夜闭门。早关户。须信利牙爪可怖。家家门首透长安。尽是举子朝天路。(佛鉴勤)

　　筠州逍遥禅师(马祖一嗣)

　　因鹿西和尚曰念念攀缘心心永寂。师曰昨日亦有人恁么道。曰道什么。师曰不知。曰请和尚道。师以拂子蓦口打。西拂袖便出。师召众曰。大众。直是顶门上着眼。也鉴它不破。

　　蒋山勤云。老僧虽顶门无眼。也验得他骨出。何以见得。古墓毒蛇头戴角。南山猛虎尾吒[哎-乂+少]。

　　抚州石巩慧藏禅师(马祖一嗣)

　　昔为猎人。因趁鹿遇马祖。乃问见鹿过否。祖曰汝是何人。曰猎人。祖曰汝解射么。曰解射。祖曰一箭射几个。曰射一个。祖曰汝不解射。曰和尚解射否。祖曰解射。曰一箭射几个。祖曰射一群。曰彼此生命何得射他一群。祖曰汝既知如是。何不自射。曰。若教某甲自射。直是无下手处。祖曰者汉旷劫无明烦恼今日顿息。师遂掷下弓箭投祖出家。

　　清凉钦云。且作么生是一箭射一群底道理。直是三千大千世界生命也不消一箭。　雪窦显云。马师一箭一群信彩。射得有甚用处。不如石巩一箭一个。却是好手。翠峰今日效古人之作。拟放一箭。高声喝云。看箭。又云中也。　翠岩芝云。马祖一箭一群犹未善在。山僧一箭射蠢动含灵。无不中者。虽然如是。祇道得一半。更有一半留与诸上座道。

　　石巩因僧问生死到来如何迴避。师曰者底无生死。

　　圆悟勤云。还识者底么。俊鹘冲霄去。懵鸟泊篱头。　铁机信云。大小石巩。只顾贪程。不顾失脚。

　　幽兰春谷袭人衣。香径离披樵客归。欲执斧柯重伐柯。年残枝叶逐云飞。(磬山鼎)

　　石巩凡见僧以弓架箭示之。一日三平至。师曰看箭。平乃拨开胸曰。此是杀人箭。活人箭又作么生。师乃扣弓弦三下。平乃作礼。师曰三十年张弓架箭。祇射得半个圣人。遂拗折弓箭。平后举似大颠。颠曰既是活人箭。为什么向弓弦上辨。平无对。颠曰三十年后要举此话也难。

　　云门问长庆。作么生免得他道半个圣人。庆云若不还价怎辨真伪。门云入水见长人。　首山念云。人人尽道三平中的。莫屈他也无。良久云。机关不是韩光作。莫把胸襟当等闲。　雪窦显云。要先拗折不难。怎奈三平中的了。然则老宿要活三平。且未免张弓架箭。　支提爱云。射虎不真。徒劳没羽。　高峰妙云。石巩张弓旁若无人。三平承箭弄巧成拙。然虽如是。半个圣人又作么生。落花有意随流水。流水无心恋落花。　中峰本云。穿百步杨。透九重鼓。固是眼亲手便。其如半个圣人有隐身之术。石巩之技穷矣。　鼓山贤云。披胸当箭宛有大人之作。然祇认得杀人箭。再问活人箭。错过多少时也。巩为作死马医。虽然救得。也祇是半个了也。　法林音云。又道一箭射一个。

　　三十年来事一弓。一弓弓拟定寰中。宁知半圣虽投款。纳璧牵羊信不通。(正觉逸)

　　张弓架箭岂徒然。中的虽多命不全。半圣投机无别意。功高何必画凌烟。(佛慧泉)

　　张弓架箭三十年。射得三平半不全。争似万人齐指处。斜阳一雁落秋天。(佛国白)

　　解擘当胸箭。因何祇半人。为从途路晓。所以不全身。(灵岩安)

　　认得斑斑急上弦。吼风一镞去惊天。近前仔细来观觑。谁把蓝田石射穿。(心闻贲)

　　石巩问西堂藏。你还解捉虚空么。曰捉得。师曰作么生捉。堂以手撮虚空一下。师曰你不解捉。堂却问师兄作么生捉。师把堂鼻孔曳。堂作忍痛声曰。大煞曳人鼻孔。直欲脱去。师曰直须恁么捉虚空始得。

　　宝寿方云。我若作西堂。待道还捉得虚空么。亦云捉得。云作么生捉。直把石巩一脚蹋倒。　白岩符云。旋乾转坤不无。石巩当时被西堂近前劈面便掌。又作么生。

　　朗州中邑洪恩禅师(马祖一嗣)

　　每见僧拍手鼓唇曰呜㖿呜㖿。仰山至。从东过西。从西过东。复向中心立。师曰什么处得此三昧。山曰于曹溪脱印子上学来。师曰接什么人。曰接一宿觉。乃问和尚甚处得此三昧。师曰我于马大师处学来。

　　琅玡觉云。愁人莫向愁人说。　法林音云。笑杀旁观。

　　曹溪脱印传来错。章敬师承受处粗。将谓胡须天下赤。元来更有赤须胡。(正觉逸)

　　仰山善问。中邑善应。覆去翻来。拍拍是令。(慈受深)

　　中邑因仰山问如何得见性去。师曰。譬如一室有六牕。内有一猕猴。外有一猕猴从东边唤猩猩。猕猴即应。如是六牕俱唤俱应。山礼拜曰。适来蒙和尚譬喻。无不了知。更有一事。祇如内猕猴瞌睡。外猕猴欲相见时如何。师下禅床捉山手作舞曰。猩猩我与汝相见了也。

　　信相显云。诸人要见二老么。我也与你说个譬喻。中邑大似个金师。仰山将块金来。使金师酬价。金师亦尽价相酬。临成交易。卖金底更与贴秤。金师虽然暗喜。心中未免偷疑。何故。若非细作。定是贼赃。　云居锡云。中邑当时若不得仰山者一句语。何处有中邑也。　崇寿稠云。还有人定得此道理么。若定不得。祇是个弄精魂手脚。佛性义在什么处。　报慈遂云。若不是仰山。怎得见中邑。且道什么处是仰山得见中邑处。　东塔明云。大小中邑。错下名言。又唤作佛性。又唤作猕猴。复鼓掌呵呵笑云。是何言欤。　翠岩喆云。大小中邑被仰山一拶。未免手忙脚乱。翠岩则不然。如何得明见佛性。劈脊便棒。何故免得猩猩贪瞌睡。劳他六户唤频频。

　　冻眠雪屋夜摧颓。窈窕篱门夜不开。寒槁园林看变态。春风吹起律筒灰。(天童觉)

　　人人有个老猕猴。暮四朝三卒未休。唤着便能知落处。八花砖上辊金毬。(慈受深)

　　一室虚𣹢对六窗。猕猴留在更无双。忘怀绝虑猕猴死。一国安宁六国降。(南堂静)

　　一室萧然。五窗廓尔。中邑仰山自作自起。拈弄一个猢狲。作出千般举止。浣盆浣盆。我识得你。(皖山凝)

　　洪州泐潭常兴禅师(马祖一嗣)

　　因南泉来见。师面壁而坐。泉抚师背。师曰阿谁。曰普愿。师曰如何。曰也寻常。师曰汝何多事。

　　面壁堆危引客过。问谁那更问如何。道寻常已成多事。检点侬家事更多。(西岩惠)

　　汾州大达无业国师(马祖一嗣)

　　僧问如何是佛。师曰莫妄想。又僧问如何是佛。师曰即心是佛。

　　雪窦显于莫妄想处云。塞却鼻孔。于即心是佛处云。拄却舌头。　昭觉勤云。正当恁么时。舌头又拄却。鼻孔又塞却。还有转身吐气处也无。便打。　古南门云。一转语无绳自缚。一转语金鍮不辨。一转语堆山积岳。更有一转语三十年后。

　　王令威严谁敢拟。纤毫才动铁轮随。时人祇见锥头利。几人能见利头锥。(懒庵霈)

　　无业示众。若有一毫头圣凡情念未尽。未免入驴胎马腹里去。

　　白云端云。直饶一毫头圣凡情念净尽。亦未免入驴胎马腹里去。　磬山修云。未尽净尽。山僧今日齐拈却。诸人还见一毫头么。喝一喝云。切忌钻龟打瓦。

　　无业何太切。白云何太孤。胡须将谓赤。更有赤须胡。(南岩胜)

　　一道如弦直。心亲手更亲。箭穿红日影。方见射雕人。(鼓山圭)

　　信州鹅湖大义禅师(马祖一嗣)

　　因唐宪宗诏入麟德殿论义。法师问如何是禅。师以手点空。法师无对。宗曰。法师讲无穷经论。祇者一点尚不奈何。

　　说理谈真面紫宸。鹅湖大义枉劳神。由来佛性难名邈。争似君王默契亲。(天目礼)

　　鹅湖又问诸硕德曰行住坐卧毕竟以何为道。有曰知者是道。师曰。不可以智知。不可以识识。安得知者是乎。有曰无分别是道。师曰。善能分别诸法相。于第一义而不动。安得无分别是乎。有曰四禅八定是道。师曰。佛身无为。不堕诸数。安得四禅八定是乎。众皆杜口。

　　径山杲云。相骂饶你接㭰。相唾饶你泼水。　天宁琦云。僧投寺里宿。贼打不防家。

　　鹅湖举顺宗问尸利禅师曰。大地众生如何得见性成佛去。利曰。佛性如水中月。可见不可取。师曰。佛性非见必见。水中月如何攫取。帝乃问。何者是佛性。师曰不离陛下所问。帝默契之。

　　瀛山訚云。若道不离陛下所问即是佛性。鹅湖眉毛亦须倒竖。何故。祇晓眼横。不知鼻直。　法林音云。奴见婢殷勤。

　　因地而倒因地起。离地求起无是理。不离所问语虽亲。认着依前还不是。(枯禅镜)

　　洛京佛光如满禅师(马祖一嗣)

　　因唐顺宗问。佛从何方来。灭向何方去。既言常在世。佛今在何处。师曰。佛从无为来。灭向无为去。法身等虚空。常在无心处。帝大悦。

　　法身广大等虚空。生灭何须较异同。夹路桃花风雨后。马蹄何处避残红。(月江印)

　　蒙溪禅师(马祖一嗣)

　　问僧甚处来。曰定州。师曰定州近日有甚奇特事。曰。某甲旦过。但闻盐贵米贱。苦无奇特事。师曰。我者里也只如此。粗粥淡饭与僧别无奇特事。你又来者里觅个甚么。

　　雅淡梳妆色色真。眉清目秀总分明。幸然不染𧹬𧹛气。似锦花添数十层。(频吉祥)

　　京兆兴善惟宽禅师(马祖一嗣)

　　因僧问狗子还有佛性也无。师曰有。曰和尚还有也无。师曰无。曰。一切众生皆有佛性。和尚为甚么却无。师曰我非众生。曰既非众生莫是佛否。师曰不是佛。曰毕竟是何物。师曰亦不是物。曰可见可思否。师曰。思之不可及。见之不可议。是名不可思议。

　　法林音于不是佛处别云。是佛则有也。

　　拈却者僧问。去却京兆答。浩歌归去来。清风遍六合。(五祖演)

　　裂破须弥鼻孔。蹋翻大海乾坤。面前百千诸佛。尽是我家儿孙。(楚安方)

　　京兆因僧问道在何处。师曰道在目前。曰我何不见。师曰汝有我故所以不见。曰。我有我故即不见。和尚还见否。师曰有汝有我展转不见。曰无我无汝还见否。师曰无我无汝阿谁求见。

　　神鼎揆云。京兆为怜三岁子。不惜两行眉。究竟劳而无功。者僧祇解傍门寻讨。不觉身在帝乡。试问无人无我毕竟是谁求见。蓦喝一喝云。毗婆尸佛早留心。直至如今不得妙。复颂。

　　了无一物堪比论。鼻孔依然搭上唇。暖日烁开岩畔雪。何山松柏不青青。

　　京兆草堂禅师(马祖一嗣)

　　曾参海昌。昌问什么处来。师曰道场来。昌曰者里是什么所在。师曰贼不打贫儿家。

　　汾阳昭代。和声便打。

　　觅得桃源好避秦。桃源花笑最关情。自从拓落乾坤外。那管消长风雨声。(磬山鼎)

　　潭州三角山总印禅师(马祖一嗣)

　　示众。若论此事。眨上眉毛早已蹉过也。麻谷便问。眨上眉毛即不问。如何是此事。师曰蹉过也。谷乃掀倒禅床。师便打。

　　长庆棱代云。悄然。　保福展云。三角贼过后张弓。　翠峰显云。两个有头无尾汉。眉毛未曾眨上。说什么此事蹉过。寻有僧问。眉毛为什么不眨上。峰便打。　昭觉勤云。唤作此事已是好肉剜疮了也。何况更云眨上眉毛早已蹉过。麻谷翠峰贼过后张弓则固是。更有一个。蓦拈拄杖下座。　天宝枢云。二大老恁么酬唱。不妨雷轰电卷石裂岩崩。若是此事。白云万里。　古南门云。三角眉毛若无翠峰。洎合打作两橛。即今有问。劈脊便打。讨甚眉毛。　广教玉云。二大老大似饥鹰分肉猛虎夺食。虽则竞价相酬。未免取笑旁观。山僧今日挝鼓升座。诸人蔟蔟上来总不敢动着。不用干戈管取风和雨沐天下太平。其间一挨一拶。若言蹉过。欺诳平人。若言不蹉过。毕竟唤什么作此事。喝一喝下座。　湘翁沄云。三角杀人不用剑。雪窦活人不用刀。麻谷擘海吞龙。者僧藏机陷虎。泰春今日作个甚么。风头稍硬。各请照顾眉毛。

　　放下便稳。四棱蹋地。突出当阳。人天不会。(天章玉)

　　正令威严断不容。星移斗转觅无踪。将军勒起当头马。杀气纷纷滚黑风。(呆堂定)

　　龙蛇阵上走神騠。电卷星驰较莫齐。旗鼓一时俱夺了。美人犹在隔河西。(道隆兴)

　　暖风斜日引孤筇。石径谁怜碧草封。觅得家园春已去。云山极目翠重重。(雪刃起)

　　三角曰。凡说法须用应时应节。有僧问四黄四赤时如何。师曰三月杖头挑。曰为甚么满肚皮贮气。师曰怎奈一条绳何。曰如何得出气去。师曰直待皮穿。

　　平地安身未肯休。花阴柳径逐时流。放教满肚无闲气。始信渠侬得自由。(慈受深)

　　三角因僧问如何是三宝。师曰禾豆粟。曰意旨如何。师曰大众欢喜受持。

　　三角对酬禾豆粟。龙宫海藏难收录。云门曾问疏山僧。便道如今粥饭足。(大洪遂)

　　利山禅师(马祖一嗣)

　　因僧问众色归空空归何所。师曰舌头不出口。曰为什么不出口。师曰内外一如故。

　　大慧杲云。事存函盖合。理应箭锋拄。须还利山始得。若是经山即不然。或问众色归空空归何所。芍药花开菩萨面。㯶榈叶散夜叉头。为甚么如此。但办肯心必不相赚。　漏泽杲云。山僧则不然。或有人恁么问。但云此去武塘不远。为甚如此。祗要你到家。会么。良久云。莫怪坐来频劝酒。自从别后见君稀。　禅朗鉴云。大慧虽则顺朱。却有一种奇特。且道奇特在甚么处。复颂。

　　铁额铜头老古锥。吹毛截铁烂如泥。乾坤一蹋通三际。懵懂禅流几个知。

　　池州鲁祖宝云禅师(马祖一嗣)

　　寻常见僧来便面壁。南泉闻曰。我寻常向师僧道。向佛未出世时会取。尚不得一个半个。它恁么驴年去。

　　保福问长庆云。祇如鲁祖节文在甚处。被南泉潜么道。庆云。退己让人。万中无一。　罗山间云。陈老师当时若见。背上与五火叉。何故。为伊解放不解收。　玄沙备云。我当时若见。也与五火叉。　玄觉云。且道玄沙五火叉。打伊着不着。　云居锡云。罗山玄沙总与么道。为复一般。别有道理。若择得出。许上座佛法有会处。　翠岩芝云。何劳如此。若有僧来。见个什么知时好。又云。我即不然。未具胞胎不得会。会得即打折你腰。　径山杲云。鲁祖不得南泉。几乎觑破壁。　笑岩宝云。当时若有个衲僧入来便与掀倒。不惟打断诸老葛藤。亦免魔魅人家男女。　云门信云。鲁祖面壁若作佛法商量。入地狱如箭射。　云中凤云。直饶不作佛法商量。亦入地狱如箭射。　西遁超云。南泉大似入栴檀林烧一炉香。见咸阳火投一束柴。虽然。若不遇知音。夜光投人鲜不按剑。　东塔熹云。将谓无人证明。

　　虎径龙泉绕竹岩。凤栖霜倚鹤和杉。谁人会得宗师意。扭转乾坤好不参。(克符道者)

　　祖师面壁播诸方。无限禅人谩度量。无事晚来江上立。数株寒柏倚斜阳。(琅玡觉)

　　鲁祖山前古路通。熙微一迳没西东。杜䳌声里春光老。零落桃花藉地红。(普融平)

　　叶落江头一望长。几茎乔木倚斜阳。曾经巴峡猿啼处。铁作心肝也断肠。(简堂机)

　　背后面前扬家丑。揭地洪音师子吼。分付仙陀知不知。法身午夜藏北斗。(足庵鉴)

　　家财丧尽没丝毫。祇个一身犹恨多。却向池阳最深处。杀人空手不持刀。(石庵玿)

　　澹中有味。妙超情谓。绵绵若存兮象先。兀兀如愚兮道贵。玉雕文以丧淳。珠在渊而自媚。十分爽气兮清磨暑秋。一片闲云兮远分天水。(天童觉)

　　不施红粉懒梳妆。无限伤春在画堂。隔岸黄鹂啼不住。同心结上绣鸳鸯。(龙池珍)

　　参得蚌蛤禅。自有人赏识。寒食是清明。二五刚一十。(济水洸)

　　池阴脑后三斤铁。王老眉峰一段钢。铸就一枝无孔笛。闲吹月下引鸾凰。(玉笈干)

　　数峰寒逼紫垣高。一望令人耸骨毛。况是黄昏又微雨。长风拂拂虎声号。(白岩符)

　　王母乘鸾天地震。琵琶遮面丰神俊。无端不遇知音者。七窍徒劳凿混沌。(法林音)

　　昨夜秋风动白苹。碧天空廓净无垠。一钩新月沉沧海。无限鱼龙任吐吞。(𠁼三圆)

　　鲁祖因僧问如何是不言言。师曰汝口在什么处。曰某甲无口。师曰汝寻常将什么吃饭。僧无对。

　　洞山价代云。他不饥吃什么饭。　翠峰显云。好劈脊便棒。者般汉开了口合不得。合了口开不得。　汾阳昭云。祇为不会。　五祖戒云。和尚不妨具眼。　黄龙新云。翠峰祇知者僧开了口合不得。合了口开不得。不知鲁祖被者担板汉勘破。　天童觉云。者僧祇解握死蛇。不能捋虎须。当时待他问你口在什么处。猛与一喝。拂袖便行。直饶鲁祖全机。管取做手脚不及。　南堂欲云。当时者僧若是个汉。待道你口在什么处。便与掀倒禅床。非惟使鲁祖高竖降旗。且免雪窦马后落节。

　　得因失有。是在非边。根源未断。枝派相连。不言言。口何在。转得身来难下载。一帆风过洞庭湖。对面须知已违背。(月堂昌)

　　鲁祖因洞山来参。礼拜了侍立少顷而出。却再入来。师曰。祇恁么祇恁么。所以如此。洞曰大有人不肯。师曰作么取汝口辩。洞乃侍奉数月。

　　厂阿䘄云。洞山再入。鲁祖便道大有人不肯。管取洞山终身侍奉。

　　澧州苕溪道行禅师(马祖一嗣)

　　尝曰。吾有大病。非世所医。

　　曹山因僧问。吾有大病非世所医。未审是什么病。山云攒蔟不得底病。云一切众生还有此病也无。山云人人尽有。云和尚还有此病也无。山云正觅起处不得。云一切众生为甚么不病。山云若病即非众生。云诸佛还有此病也无。山云有。云既有为什么不病。山云为伊惺惺。　愚庵盂云。吾有大病。一物可医。且道是什么物。若拈得出。可与苕溪同参。

　　唐州紫玉山道通禅师(马祖一嗣)

　　因于頔问佛法至理。师曰若问须去情理。公曰便请。师曰问将来。公曰如何是佛。师召相公。公应诺。师曰更莫别求。公后到药山问如何是佛。山召相公。公应诺。山曰是什么。公有省。

　　长庆棱云。药山一等是道。甚是奇特。云泥有隔。罗山云。不得草草。当时赖遇是于頔。可中草窠里拨着个焦尾大虫。何处有药山也。庆云。作么生山云还知于頔是煅了底金么。　大沩智云。于頔当时若会见药山云是什么。祇向道赚我来。拂袖便去。不惟作个慷慨丈夫。亦乃不钝置紫玉。　大沩泰云。摘骊龙颔下珠。取轮王髻中宝。如钟待扣。似谷传声。八面玲珑。更无回互。诸人要见于頔悟处么。真金已出矿。煅炼转光辉。

　　如何是佛。更莫别求。相随来也。四大部洲。(月林观)

　　更莫别求是什么。丈夫争肯堕巢窠。夜来云散家林晓。依旧庭松挂薜萝。(笑岩宝)

　　烟蒙蒙又雨蒙蒙。谷口溪桥过几重。腊月春风犹未暖。隔墙先见一枝红。(古南门)

　　紫玉因于頔问如何是黑风吹其船舫漂堕罗刹鬼国。师叱曰客作汉问恁么事作么。于失色。师曰者便是黑风吹其船舫漂堕罗刹鬼国。

　　就身打劫壮吾曹。唤得贤侯智眼高。忿色不知何处去。珠回玉转透云袍。(南岩胜)

　　潭州华林善觉禅师(马祖一嗣)

　　裴相国访。问曰师还有侍者否。师曰有祇是不可见客。曰何妨。师乃唤大空小空。二虎自庵后出。裴惊悚。师曰有客且去。二虎于是哮㖃而去。公曰师作何行业感得如斯。师提起数珠曰会么。曰不会。师曰老僧常念观世音。

　　法林音云。相国何不待他说常念观世音再作惶恐势。看他又如何。

　　常念观音。力伏猛兽。道眼通明。万缘何有。良哉大士。时时垂手。念兹在兹。安乐长寿。(龙门远)

　　新罗渤海。竺干此土。月白风清。三界独步。对景无心。驯庵有虎。忽然提起数珠时。谁识当阳第一机。奇奇。敌胜还他狮子儿。(南堂静)

　　宗鉴法林卷十三
卍新纂续藏经第 66 册 No. 1297 宗鉴法林


　　宗鉴法林卷十四

　　集云堂　编

　　　　大鉴下三世

　　五台山隐峰禅师(马祖一嗣)

　　一日辞祖。祖曰甚处去。师曰石头去。祖曰石头路滑。师曰竿木随身逢场作戏。便去。才到石头。便绕禅床一匝振锡一下问是何宗旨。头曰苍天苍天。师无语。回举似马祖。祖曰汝更去见。它道苍天苍天便嘘两声。师又去。一依前问。头乃嘘两声。师又无语。归举似马祖。祖曰向汝道石头路滑。

　　清化嶾云。马祖有决胜千里之谋。隐峰有万夫不当之勇。惟石头老汉坐观成败。因甚如此。曹溪波浪如相似。无限平人被陆沉。

　　石头路滑人难到。到者方知滑似苔。两度三回虽蹋倒。通身泥水又归来。(虚堂愚)

　　唱彻黄金缕。重吹紫玉箫。倚楼人不见。风过树头摇。(□□□)

　　诸葛名士。蜀得其龙。纶巾羽扇。坐制英雄。赤壁归来。周郎怅望。既生瑜。何生亮。(俍亭挺)

　　隐峰在襄州破威仪堂祇着衬衣于砧椎边拈椎曰。道得即不打。众默然。师便打一下。

　　法眼益云。隐峰奇怪甚奇怪。要且打不着。又云。其时一众。出自偶然。　翠岩芝云。此语有勘破处。且道勘破阿谁。　雪窦显云。果然果然。　东禅观云。彼时堂中是有人耶。无人耶。若有人。可容得伊。若无人。争容得伊。又云。笑杀旁观。　城山洽云。当时若有人。夺椎子却打云勘破了也。看者汉作何合煞。

　　隐峰因南泉指净瓶曰。净瓶是境。你不得动着境与我将水来。师将净瓶倾水于泉面前。泉休去。

　　归宗常云。隐峰也是乱泻。　胜法法云。隐峰犹欠一槌在。南泉休去。伯牙与子期不是闲相识。祇如归宗恁么道。是肯他不肯他。

　　南泉不指净瓶。隐峰何曾潟水。从教打瓦钻龟。佛法不在者里。(鼓山圭)

　　眼中无翳休挑刮。镜上无尘不用磨。信步出门行大路。横担拄杖唱山歌。(妙喜杲)

　　南泉特地指瓶。隐峰便来泻水。两人自不识羞。掘地深埋自己。(照堂一)

　　落英片片逐东风。狼藉春光满地红。设使向前收拾得。余香犹有过墙东。(幻寄庭)

　　隐峰推车次。马祖展足在路上坐。师曰请师收足。祖曰已展不缩。师曰已进不退。乃推过。损祖足。祖归执斧立法堂曰。适来辗损老僧脚底出来。师便引颈于祖前。祖乃置斧。

　　法林音云。逢强即弱。遇柔能刚。马祖父子可谓针芥相投。虽然。不免伤锋犯手。何不待马祖云已展不缩。便云学人罪过。看马祖又作个甚么伎俩。

　　煞神当令不容情。撞倒当头太岁星。逐鹿过山都不看。由来虎将爱强兵。(六雪訚)

　　磁州马头峰神藏禅师(马祖一嗣)

　　示众。知而无知。不是无知。而说无知。

　　南泉云。恁么依师道。始道得一半。　黄檗云。不是南泉驳。他要圆前话。

　　从头数到一二三。倒数却成三二一。直饶善会大衍算。掏指巡文数不出。(中庵空)

　　峨眉峰顶月朦胧。古木寒泉知几重。与路为仇行莫到。宛然出思落花中。(节岩琇)

　　片片残红水际飞。霞流万里自光辉。撷芳人去无消息。紫燕衔来点翠微。(法林音)

　　衢州乌臼禅师(马祖一嗣)

　　因玄绍二上座参。师乃问发足甚处。玄曰江西。师便打。玄曰久知和尚有此机要。师曰。汝既不会。后面个师僧抵对看。绍拟近前。师打曰。信知同坑无异土。参堂去。

　　雪窦显云。宗师眼目须至漝么。如金翅擘海直取龙吞。有般汉眼目未辨东西。拄杖不知颠倒。祇管说照用同时。人境俱夺。　沩山喆云。乌臼大似巨灵逞擘太华之威。苍龙展夺骊珠之势。直得乾坤失色。日月潜辉。乃拈拄杖云。诸人还识乌臼么。若也识去。横按镆鎁寰中独据。若也未识。棒头有眼明如日。卓拄杖。　白云端云。众中商量道。拄杖在乌臼手里。以强凌弱有什么难。苦哉。作者般见解。水亦难消。所以道醍醐上味为世所珍。遇斯等人翻成毒药。要识乌臼么。横按镆鎁全正令。太平寰宇斩痴顽。　昭觉勤云。雪窦明辨古今。分别邪正。若不知有。争解恁么道。虽然如是。祇见乌臼放行处。未明乌臼把住处。要知乌臼把住处么。直得释迦弥勒犹为走使。不敢正眼觑着。若使据令而行。尽大地人总须吃棒。　天目礼云。尽道乌臼用处如烧尾霹雳。殊不知性命落在二僧手里。似败阵将军投戈散地。　云居庄云。平地上险崖。孤峻处平坦。诸方祇知乌臼具超宗越格底手段。且不知乌臼彻底老婆心。会么。棒打石人头。嚗嚗论实事。　愚庵盂云。乌臼祇管据令而行。弥勒释迦立在下风。试问玄绍还甘么。若甘则瞎却天下人眼。若不甘则瞎却乌臼眼。若是甘与不甘一并收下。也是瞎驴趁大队。　资国秀云。乌臼尽法。不管无民。翠峰也是顺朱填墨。昭觉虽则缁素精明。祇知乌臼把住处。未明乌臼放行处。要知放行处么。竹密不妨流水过。山高岂碍白云飞。

　　赤身挨白刃。死中还得活。一箭自迷踪。万车齐丧辙。(竹庵圭)

　　烈焰不容蚊蚋泊。大海那堪宿死尸。任是三头并六臂。望风无不竖降旗。(径山杲)

　　镆鎁在握当堂坐。拟欲冲前便丧躯。纵使机锋如电拂。到头未免病栖芦。(懒庵需)

　　当阳两口藏锋剑。背触停思便丧身。惯展机先白拈手。不应无罪陷平人。(幻寄庭)

　　乌臼问僧近离甚处。曰定州。师曰定州法道何似者里。曰不别。师曰若不别便转彼中去。便打。僧曰棒头有眼不得草草。师曰今日打着一个也。又打三下。僧便出去。师曰屈棒原来有人吃在。曰争奈杓柄在和尚手里。师曰。汝若要。山僧回与汝。僧近前夺棒打师三下。师曰屈棒屈棒。曰有人吃在。师曰草草打着个汉。僧礼拜。师曰却与么去也。僧大笑而出。师曰消得恁么消得恁么。

　　开先金云。云行雨施。雷奔电扫。缚虎放虎。入草出草。乌臼与者僧相见。可谓主宾互换。纵夺可观。因甚却道消得恁么。且道是肯伊不肯伊。　资福广云。多钱善贾。长袖善舞。随时消息。步中规矩。善论掌上身飞。人弃我取。总欠一着在。　幻寄庭云。多少人在雪窦颂上敲砖打瓦。不知雪窦命脉在乌臼棒头上。

　　呼即易。遣即难。互换机锋仔细看。劫石固来犹可坏。沧溟深处立须干。乌臼老。几何般。与他杓柄太无端。(明觉显)

　　相见不虚图。分明付与渠。汝醉我扶起。我倒汝还扶。交互为宾主。相将入帝都。高歌大笑九衢里。天上人间惟我尔。(佛性泰)

　　风风雨雨转吞声。树底游丝不断情。倒卷飞花上层阁。美人间把玉栏凭。(三峰藏)

　　贼劫贼。机就机。天关拨转星辰动。地轴掀翻海岳移。(咦)蛟龙一斗乾坤动。鼎沸寒声彻阃维。(远庵僼)

　　石臼禅师(马祖一嗣)

　　参马祖。祖问甚处来。师曰乌臼来。祖曰乌臼近日有何言句。师曰几人于此茫然。祖曰。茫然且置。悄然一句作么生。师乃近前三步。祖曰。我有七棒寄打乌臼。你还甘否。师曰。和尚先吃。某甲后甘。

　　昭觉勤云。草窠里拨出一个半个。有什么共语处。虽然如是。犹放过一着在。　天井新云。两个汉。成则俱成败则俱败。仔细看来。总是乞儿索旧债。

　　石臼发脚太迟。马祖开口太早。十字街头要钱。须是打他拷栳。(月堂昌)

　　石臼因僧问如何是地藏手中珠。师曰你手中还有么。曰不会。师曰莫瞒大众。复颂曰。不识自家宝。随它认外尘。日中逃影质。镜里失头人。

　　贪观天上月。失却手中桡。石臼山下路。归计转迢遥。觌面光辉日。拍手笑吾曹。且道笑他个什么。为人不得力。(佛灯珣)

　　丧尽自家宝。何须问外尘。万缘俱照破。方见本来人。(涂毒策)

　　古寺禅师(马祖一嗣)

　　丹霞来访经宿。明旦粥熟。行者祇盛一钵与师。又盛一钵自吃。殊不顾霞。霞亦自盛粥吃。者曰。五更侵早起。更有夜行人。霞谓师曰。何不教训行者。得恁么无礼。师曰净地上不要点污人家男女。霞曰洎不问过者老汉。

　　出凤巢雏无弱翅。宿龙门客岂逡巡。莓苔一任松风扫。古寺从来不受尘。(木陈忞)

　　家富小儿娇。强兵无弱将。泥牛㖃月浪千寻。石笋抽条高万丈。(达变权)

　　本溪禅师(马祖一嗣)

　　一日坐次。庞居士至。师才顾视。士以拄杖画一圆相。师近前蹋却。士曰与么不与么。师亦画一圆相。士亦近别蹋却。师曰与么不与么。士却抛下拄杖而立。师曰来时有杖去时无杖。曰幸自圆成徒劳侧目。师抚掌曰。奇哉奇哉。一无所得。士拈拄杖便行。师曰看路看路。

　　各呈见解。互换机锋。石火莫及。电光罔通。抛下拄杖而立。不同草草。拈起拄杖便行。亦岂匆匆。者里着得只眼。许你亲见庞公。(石溪月)

　　起摸画㨾弄精魂。拂迹除踪更见人。行到水穷山尽处。满天云散月华明。(瞎堂远)

　　十九条平路。终无一局同。欲分先后手。侧目辨来踪。(正觉显)

　　本溪因庞公问丹霞打侍者意旨如何。师曰老老大大见人长短。曰为我与师同参所以借问。师曰若恁么从头举来共你商量。曰老老大大不可共你说人是非。师曰念公年老。曰罪过罪过。

　　一对铁锤如绵团。一双乌鸦如白鹤。忽然狭路相逢。不免将错就错。(佛鉴勤)

　　韶州乳源禅师(马祖一嗣)

　　上堂。西来的的意。不妨难道。大众莫有道得者。出来试道看。有僧出。才礼拜。师便打曰。是甚么时节出头来。

　　后人举似长庆。庆云不妨不妨。　保福展代云。为和尚不惜身命。　承天宗云。宗乘也不易扶竖。者两个老汉扶不起。我道者僧若不出头。棒即是乳源自吃。　沩山果云。者僧若具眼。才见开口便好向道。老和尚少卖弄。不惟勘破乳源。亦乃坐断天下人舌头。　广胤标云。者僧若是个汉。待伊才拈棒便好接住。送一送云。和尚也须自领一半始得。管教者老汉一场懡㦬。

　　祖意西来岂易量。抬眸已自错承当。阇黎不解知时节。开眼堂堂入镬汤。(此山应)

　　西来的的意何如。举唱多怜在半途。勾贼到家还破贼。信知身佩辟兵符。(赵善期)

　　乳源因仰山作沙弥时念经声高。师咄曰者沙弥念经恰似哭。山曰。慧寂祇恁么。未审和尚如何。师乃顾视。山曰。若恁么。与哭何异。师便休。

　　箭锋拄。剑刃交。移星转斗。换象抽爻。回首暮云归未合。抬眸新月上林梢。(达变权)

　　象王回顾。师子返踯。玉转珠回。山青水碧。在壳频伽声即奇。出群果有抟风翮。(远庵僼)

　　齐峰禅师(马祖一嗣)

　　因庞居士问此去峰顶有几里。师曰什么处去来。曰可谓峻硬不得问着。师曰是多少。曰一二三。师曰四五六。曰何不道七。师曰才有七便有八。曰得也得也。师曰一任添取。曰不得堂堂道。师曰还我恁么时庞老主人公来。曰少神作么。师曰好个问讯问不着人。曰将谓将谓。

　　天童华云。发大机。显大用。且非电光石火疾焰过风。要须平地上险崖孤峻处平坦。看他二老深入虎穴透彻渊源。至于结角罗纹游刃磅礴得大自在。因甚华顶峰未曾到。祇如齐峰云。还我恁么时庞老主人公来。士云少神作么。归宗者里拟着个眼。也要诸人瞥地。良久云。竹影扫阶尘不动。月穿潭底水无痕。

　　齐峰一日与庞居士并行。士乃前行一步曰我强如师一步。师曰无背向老翁要争先在。曰苦中苦未是此一句。师曰怕公不甘。曰老翁不甘齐峰堪作什么。师曰若有棒在手打不倦。士便打一掴曰不多好。师始拈棒。被士把住曰者汉今日一场败阙。师笑曰是我拙是公巧。士乃拊掌出曰平交平交。

　　江天铨云。纵中有夺。庞公只知背水。输中有赢。齐峰惯会减灶。虽然共出马师之门。究竟未睹马师之面。

　　丝纶收放烟波里。稳坐矶头垂钓钩。今古不传真妙诀。芦花月映一天秋。(德实信)

　　洪州水潦禅师(马祖一嗣)

　　问马祖如何是西来的的意。祖乃当胸蹋倒。师大悟。起来呵呵笑曰。也大奇。也大奇。百千三昧。无量妙义。祇向一毫头上识得根源去。

　　琅玡觉云。大众你道水潦还曾悟也未。　天童觉云。马大师不合放过。待伊起来恁么道。但问祇者一毫头从甚处得来。待伊拟议。更与一蹋。　理安问云。垛生招箭。　鼓山霈云。乞儿见小利。

　　马驹一蹋。驴儿倒地。大笑起来。羊鸣犬吠。(野轩尊)

　　一蹋倒时堪大笑。从前伎俩尽徒劳。蛇头却要重揩痒。万万千千出一毫。(白云端)

　　水潦承机彻祖意。马驹一蹋晓根源。虚空扑落无间地。却向沧溟驾铁船。(照觉总)

　　筠管酿来应已熟。不惜醉里帽欹斜。酴醾浪有幽香在。是酒元来不是花。(懒庵枢)

　　说道春来好。狂风太放颠。吹花随水去。翻却钓鱼船。(雪庵瑾)

　　拆块破葛巾。补条破葛裤。赶着南山獐。走却北山兔。摇棉户。吃豆腐。自从转过簸箕来。至今两腿酸如酢。(介旭遐)

　　水潦因僧到乃画圆相放师肩上。师拨三下。却画圆相指其僧。僧礼拜。师打曰者掠虚汉。

　　保宁勇别僧拜处但唾之而去。复颂。

　　趯去拳来乃是常。如何得不见参商。依公定度无偏党。短自短兮长自长。

　　水潦因僧问如何是沙门行。师曰。动则影现。觉则冰生。

　　资福玉云。动则影现。不动时不可无影也。觉则冰生。不觉时不可无冰也。谓沙门眼尚不得。况于行乎。

　　水牯从它露地眠。何劳短笛又加鞭。自由自在长林下。一日如同过百年。(寓谷志)

　　袁州杨岐甄叔禅师(马祖一嗣)

　　僧问如何是祖师西来意。师提起数珠。僧罔措。师曰会么。曰不会。师曰某甲参见石头来。曰见石头得何意旨。师指庭前鹿曰会么。曰不会。师曰渠侬得自由。

　　露湿云凝晓不收。暮霞犹桂树梢头。西峰夜半猿啼后。笑看蟾光海面浮。(无异来)

　　毗陵芙蓉太毓禅师(马祖一嗣)

　　一日因行食到庞公前。公拟接。师乃缩手曰。生心受食。净名所呵。去此一机。居士还甘否。曰当时善现岂不作家。师曰非关它事。曰食到口边被人夺却。师乃行食。公曰不消一句。

　　昭觉勤云。善现作家。芙蓉奇特。尽被庞公一状领过了也。祇如道不消一句。且道是那一句。端坐受供养。施主常安乐。

　　芙蓉因庞公问。马祖着实为人处。还分付吾师否。师曰。某甲尚未见它。作么生知它着实处。曰祇者见知也无讨处。师曰居士也不得一向言说。曰。一向言说师又失宗。若作两向三向。师还开得口么。师曰。直是开口不得。可谓实也。公抚掌而去。

　　昭觉勤云。芙蓉何不道分付与我。待问如何是着实处。便好与一掌。待他眼目定动。更与一掌。何故。且要打断许多葛藤。　佛川宗云。者两个撮驴粪汉也甚奇怪。虽然暗地抛竿。要且瞒野山不得。

　　浮杯禅师(马祖一嗣)

　　一日凌行婆来茶次。婆乃问。尽力道不得底句。分付阿谁。师曰浮杯无剩语。曰未到浮杯不妨疑着。师曰别有长处不妨拈出。婆敛手哭曰苍天中更添冤苦。师无语。婆曰。语不知偏正。理不识倒邪。为人即祸生。后有僧举似南泉。泉曰。苦哉。浮杯被者老婆摧折一场。婆闻笑曰。王老师犹少机关在。幽州澄一禅客逢见婆便问。怎生是南泉犹少机关在。婆乃哭曰可悲可痛。一罔措。婆曰会么。一合掌而立。婆曰伎死禅和如麻似粟。一举似赵州。州曰我若见者臭老婆。问教伊口哑。一曰未审和尚怎生问它。州便打。一曰为甚么却打某甲。州曰。似者伎死汉。不打更待几时。连打数棒。婆闻曰。赵州合吃婆手里棒。僧举似州。州哭曰可悲可痛。婆闻此话合掌叹曰。赵州眼光烁破四天下。州令僧问如何是赵州眼。婆乃竖起拳头。僧回举似赵州。州作偈曰。当机觌面提。觌面当机疾。报汝凌行婆。哭声何得失。婆以偈答曰。哭声师已晓。已晓复谁知。当时摩竭国。几丧目前机。

　　高峰妙云。山僧始初一看。将谓总是白拈贼。及乎再辨端倪。却是浮杯较些子。何故。不因渔父引。怎得见波涛。　瀛山訚云。凌行婆具超方作略。虽赵州南泉亦让一筹。不如浮杯老人。不用干戈善能捉败。且道何人为证。乃以手捶胸云。苍天。

　　掌内摩尼曾不顾。谁能护惜娘生裤。浮杯不会老婆禅。直至如今遭点污。(径山杲三)

　　电光石火尚犹迟。伎死禅和那得知。转面回头拟寻讨。夕阳已过绿杨西。

　　眼光烁破四天下。婆子拳头无缝罅。当机觌面事如何。猛虎脊梁谁解跨。

　　动弦别曲。叶落知秋。拟议不来。休休休休。(中庵空)

　　年少行藏独倚楼。一家女子百家求。祇因不入浮杯网。对镜看看白尽头。(笑翁堪)

　　镇州金牛禅师(马祖一嗣)

　　每日自作饭供僧。斋时舁饭桶至僧堂前。作舞呵呵大笑曰。菩萨子吃饭来。

　　长庆云。金牛大似因斋庆赞。　僧问大光诲。长庆道因斋庆赞。意旨如何。光乃作舞。僧礼拜。光云见甚道理便礼拜。僧却作舞。光云者野狐精。　东禅齐云。祇如长庆大光是明古人意。别为他分析。诸人每日持钵过堂。为当与古人一般别有道理。若道别。且作么生得别来。若道一般。恰到他舞时又被唤作野狐精。有会处么。若未会。行脚眼在什么处。　翠峰显云。虽然如是。金牛不是好心。　截流䇿云。雪窦中毒也。不见道阴阳怕懵懂。

　　白云影里笑呵呵。两手持来付与他。若是金毛狮子子。三千里外见誵讹。(明觉显)

　　菩萨子。吃饭来。一唤令人眼豁开。却忆上方曾打鼓。亲持铁钵诣天台。(长灵卓)

　　长连床上狐屎尿。三圣堂前狗吠春。跳出金牛窠窟子。月明照见夜行人。(佛眼远)

　　襕衫席帽积尘埃。柳巷花街去复来。拈得旧时毡拍板。逢人偏爱舞三台。(佛心才)

　　鸩鸟落水鱼鳖死。毒龙行处草木枯。坐中若有江南客。休向樽前唱鹧鸪。(简堂机)

　　等将珍异为铺开。错玉倾珠知几回。莫道东君多意气。清香来自雪中梅。(穆堂桂)

　　金牛见临济来。横按拄杖方丈前坐。济见遽抚掌三下遂归堂。师却下。人事了便问。主宾相见各有轨仪。上座何得无礼。济曰道什么。师拟开口。济便打一坐具。师作打势。济又打一坐具。师曰今日不着便。遂归方丈。

　　沩山祐问仰山。此二尊宿还有优劣也无。仰云优则总优。劣则总劣。　沩山果云。一人焦砖打着连底冻。一人得便宜是落便宜。　灵隐礼云。驱耕夫牛。夺饥人食。不无临济。若是毒蛇头上揩痒。猛虎口里横身。须让金牛始得。

　　张公欲劝李公酒。反被李公罚一杯。相席能行急口令。醉归山月上寒梅。(旅庵月)

　　提起吹毛沁骨寒。追风千里急如湍。自从一定纲维后。百万军中识范韩。(证心修)

　　崧山禅师(马祖一嗣)

　　因与庞居士吃茶。士举橐子曰。人人尽有分。为什么道不得。师曰。祇为人人尽有。所以道不得。曰阿兄为什么却道得。师曰不可无言也。曰灼然灼然。师便吃茶。曰阿兄吃茶为什么不揖客。师曰谁。曰庞公。师曰何须更揖。后丹霞闻乃曰。若不是崧山。几被个老翁惑乱一上。士闻之令人传语霞曰。何不会取未举橐子时。

　　七碗清风生两腋。一回举着便惺惺。相逢不用轻相揖。须要当头道姓名。(正觉显)

　　崧山与庞公见众僧摘菜次。师曰。黄叶即去。青叶即留。士曰不落青黄又作么生。师曰道取好。曰互为宾主也大难。师曰却来此间强作主宰。曰谁不与么。师曰是。曰不落青黄就中难道。师笑曰也解与么道。曰珍重大众。师曰大众放你落机处。

　　佛鉴勤云。庞公当时若下得一转语。方得话圆。且道下得什么语。但道某甲亦放过长老蹉过处。且道那里是蹉过处。诸人还检点得出么。若检点不出。山僧更为注破。乃颂。

　　蹉过处。甚分明。无耳僧人仔细听。但得白云消散尽。夕阳斜照数峰青。

　　不落青黄道取好。互为主宾也大难。珍重众僧便下去。后回相见作何颜。(大圆智)

　　则川禅师(马祖一嗣)

　　因庞居士相看次。师曰还记得见石头时道理否。曰犹得阿师重举在。师曰情知久参事慢。曰阿师老耄不啻庞公。师曰二彼同时又争几许。曰庞公鲜健且胜阿师。师曰。不是胜我。祇欠汝个幞头。士拈下幞头曰恰与师相似。师大笑。

　　初见石头。久参事慢。阿师老耄。庞公鲜健。一顶幞头。机锋互换。大笑呵呵。风和日暖。(正觉显)

　　则川与庞公摘茶次。士问。法界不容身。师还见我否。师曰不是老僧洎答公话。曰有问有答盖是寻常。师摘茶不听。士曰莫怪适来容易借问。师亦不顾。士喝曰。者无礼仪老汉。待我一一举向明眼人。师乃抛却茶篮便归方丈。

　　翠峰显云。则川祇解把定封疆。不能同生同死。当时好与捋下幞头。谁敢唤作庞居士。　昭觉勤云。两回不顾。抛篮便归。且道旨归何处。还会么。苦瓜连根苦。甜瓜彻蒂甜。则川老汉经事多矣。　保宁茂云。则川虽识阵势。不会降人。善守则许。智将未许。若是当时提起茶篮便问者个是什么人造底。看他庞老作何勾当。

　　相逢相识谩相邀。碧水溪深隔断桥。无限说辞殊不听。急扄门户更徒劳。(保宁勇)

　　二老机关谁共委。幞头捋下发髼松。山深不记来时路。仿佛猿啼碧涧中。(懒庵枢)

　　百万雄兵咸索战。元戎高坐祇琴堂。四门大厂从来往。不动干戈将自降。(天奇瑞)

　　则川方丈内坐。庞居士来见。乃曰。祇知端居丈室。不觉僧到参。时师垂下一足。士便出行三两步却回。师乃收足。士曰可谓自由自在。师曰我是主。曰阿师祇知有主不知有客。师唤侍者点茶。士作舞而出。

　　南堂静云。好则川亦好庞公。看他两作家恁么相见。如二龙玩宝。两无相伤。所谓入林不动草。入水不动波。到者里方得有自由自在分。且道是什么得恁么灵验。良久复颂。

　　衲子怀中宝。文星袖里珠。夫子步亦步。夫子趋亦趋。

　　云从龙。风从虎。狮子颦呻。象王回顾。北斗藏身。月中趁兔。蹋破草鞋。不移寸步。乐行不如苦住。富客不如贫主。趋前退后说来端。舞袖高歌却回去。(正觉显)

　　忻州打地禅师(马祖一嗣)

　　自江西领旨。常晦其名。凡人致问。惟以棒打地示之。一日被僧藏却棒然后致问。师但张其口。僧问门人曰。和尚打地意旨如何。门人即于灶内取柴一片掷在釜中。

　　紫府山前真正事。拄杖常擎在手中。南北问津无限众。惟将打地报盲聋。(汾阳昭)

　　棒棒打着地。始信无虚弃。祇见凿头方。失却锥头利。(慈受深)

　　端坐似无为。逢人即打地。吓得虚空神。走入波斯鼻。(宝寿乐)

　　石林禅师(马祖一嗣)

　　见庞居士来乃竖拂子曰。不落丹霞机。试道一句子。士夺却拂子。却自竖起拳。师曰正是丹霞机。曰与我不落看。师曰丹霞患哑庞公患聋。曰恰是。师无语。士曰向道偶尔。

　　担东过西。移前作后。马首千差。佛面百丑。(月堂昌)

　　作家相见别无道理。彼既摇头此亦摆尾。头尾相应须存终始。多少杜撰禅和。一向拨波求水。(佛鉴勤)

　　潭州秀溪禅师(马祖一嗣)

　　因谷山问声色纯真如何是道。师曰乱道作么。山却从东过西立。师曰若不恁么即祸事也。山又从西过东立。师乃下禅床行两步。被山捉住曰声色纯真作么生。师便打一掌。山曰三十年后要个人下茶也无在。师曰要谷山者汉作什么。山呵呵大笑。

　　神鼎揆云。泽广藏山。霾能伏豹。即不无。祇是太煞𦆆纤。何不当时待问声色纯真云云。便和声连棒打。饶谷山有通身伎俩。也须瓦解冰消。何也。当断不断反招其乱。　金山铨云。大小谷山。刺脑入胶盆。

　　楼前巧燕双双语。林上娇莺对对飞。因看古人无义语。等闲又得一联诗。(佛鉴勤)

　　两阵交锋笑似瞋。双眉倒卓眼生筋。溪山云月谁为侣。南北东西绝比邻。(瞎堂远)

　　声色自纯真。离言道易亲。月临清碧嶂。薄雾锁寒筠。合国方兴盛。野老仍蹙颦。净名曾漏泄。曼室便抛珍。(神鼎揆)

　　江西椑树禅师(马祖一嗣)

　　道吾来相看。值师卧次。吾乃近前牵被覆之。师曰作么。曰盖覆。师曰卧底是坐底是。曰不在者两头。师曰争奈盖覆何。吾便喝。

　　椑树卧起。道吾盖覆。一喝当头。掀翻露布。(昭觉勤)

　　相逢不相避。个里聊游戏。喝一喝云。翻天覆地。(沩山智)

　　清秋月色十分满。海底云犀吐复吞。光彩烂然收不得。谩劳和影倒金樽。(幻寄庭)

　　椑树因道吾从外归。师问甚么处去来。曰亲近来。师曰用簸者两片皮作么。曰借。师曰它有从汝借无作么生。曰祇为有所以借。

　　觉王空云。暗抽横骨。不借而借。明剉舌头。借而不借。拈拄杖云。椑树道吾鼻孔总被觉王拄杖子穿却了也。众中还有为二人出气者么。复卓一下。

　　亲近从来无近处。假借何如不借亲。一轮明月光千古。劳鹿世间多少人。(灵鹫诚)

　　椑树向火次。道吾问作么。师曰和合。曰恁么则当头脱去也。师曰隔阔来多少时耶。吾便拂袖而去。

　　三昧真云。道吾拂袖去。肯它不肯它。还是别有道理。诸方批判无不云。一入深村。一投荒草。未免屈抑它二老。不蹋诸方途辙者。另出手眼看。山僧道。一人探头太过。一人拂尾偏急。且要与天下人勘验。

　　百灵禅师(马祖一嗣)

　　一日路次见庞居士。乃问南岳得力句曾举向人也无。士曰曾举来。师曰阿谁。士以手自指曰庞公。师曰直是妙德空生也赞叹不及。士却问阿师得力句阿谁得知。师戴笠子便行。士曰善为道路。师更不回顾。

　　径山杲云。者个话端。若不是庞公几乎错举似人。虽然如是。百灵输他一着。何故。当时若不是个破笠子。有甚面目见他庞公。　天宁琦云。百灵戴笠便行。得力句可谓分明举似。因甚妙喜道百灵有甚面目见他庞公。也是扶强不扶弱。　天童悟云。百灵若非径山。直饶戴破笠子也无出头分。

　　潭州龙山隐山禅师(马祖一嗣)

　　山居。因洞山与密师伯从山下过。见溪流菜叶。洞山曰。深山无人。因何有菜随流。乃共拨草溪行五七里。见师羸形异貌。因相与问讯。师曰。此山无路。阇黎从何处来。洞山曰。无路且置。山主从何而入。师曰我不从云水来。曰山主住此山多少时。师曰春秋不涉。曰山主先住此山先住。师曰不知。曰为甚么不知。师曰我不从人天来。曰山主见何道理便住此山。师曰我见两个泥牛斗入海。直至如今绝消息。洞山始具威仪作礼。便问如何是主中宾。师曰青山覆白云。曰如何是主中主。师曰长年不出户。曰宾主相去多少。师曰长江水上波。曰宾主相见有何言说。师曰清风拂白月。洞乃辞退。师因有偈曰。三间茅屋从来住。一道神光万境闲。莫把是非来辩我。浮生穿凿不相干。遂烧却庵更深入层峰焉。

　　天童觉云。主也云藏顶相。宾也雪压眉棱相。去也门司有限。言说也玉振金声。我此四句。且道与隐山是同是别。

　　泥牛入海无消息。天上人间何处觅。谓言春去秋复来。步步乘骑得渠力。(保宁勇)

　　拨草瞻风海上游。海山深处叶随流。相将行到水穷处。果见厖眉老比丘。者比丘。冷秋秋。清风为线。明月为钩。一合乾坤作钓舟。孤峰绝顶垂纶坐。不风流处也风流。(南堂静)

　　眼目高低鼻孔横。浅深轻重不多争。蚊虻虿上挨肩入。鸑鷟牙根借路行。便把长河搅酥酪。敢将粟柄作禾茎。隐山未是潜身处。出没任他乌兔更。(瞎堂远)

　　宗鉴法林卷十四
卍新纂续藏经第 66 册 No. 1297 宗鉴法林


　　宗鉴法林卷十五

　　集云堂　编

　　　　大鉴下三世

　　洪州西山亮座主(马祖一嗣)

　　参马祖。祖问见说座主大讲得经论是否。师曰不敢。祖曰将什么讲。师曰将心讲。祖曰。心如工伎儿。意如和伎者。争解讲得。师抗声曰。心既讲不得。虚空莫讲得么。祖曰却是虚空讲得。师不肯便去。将下阶。祖召座主。师回首。祖曰是什么。师豁然大悟。便礼拜。祖曰者钝根阿师礼拜作么。师曰。某甲所讲经论将谓无人及得。今日被大师一问。平生功业一时冰消。礼谢而退。乃隐于洪州西山。更无消息。

　　法眼益云。看他古人恁么慈悲教人。如今作么生会。莫聚头向者里妄想。

　　马师瞎却亮师眼。一入西山更不返。我有三十二藤条。寄与山中者担板。(东山空)

　　昨夜月初明。柴门犹未闭。猫儿捉老鼠。引得狗儿吠。(懒庵枢)

　　弓弦难结鸳鸯纽。御街那栽栗棘蓬。堪笑香严饶舌老。今年犹胜去年穷。(正堂辨)

　　却是虚空讲得经。雨花狼藉晓风清。赚人深入西山后。多少阇黎又错听。(闲极云)

　　却是虚空讲得经。㼾砖瓦认正堪听。向来扭掜娘生鼻。错认葫芦是帝瓶。(闻谷印)

　　襄州庞蕴居士(见马祖一)

　　参马祖。问不与万法为侣者是甚么人。祖曰待汝一口吸尽西江水即向汝道。士领旨。

　　育王观云。马大师祇知开口易。不觉舌头长。当时若问育王。但向道直得虚空落地。自然出他一头。何故。车不横推。理无曲断。　能仁鉴云。马大师与么答话。大似不知问头来处。致令庞公向死水里浸杀。能仁恁么道。且道意在于何。不图打草。祇要惊蛇。　石塔忍云。庞家个汉。大似赤贫之士。偶于十字街头拾得一文钱。逢人便自夸富。可见俗气未除。马大师又如历代簪缨孟浪公子。挥金如土。齿不关风。随口答将来。总之老不戒性。设有人问兴国。不与万法为侣者是甚么人。但向他道今日设斋。檀越皆是山阴道上客。祇教他应接不暇。为甚如此。卓拄杖云。伤心江上客。不是故乡人。

　　风吹日炙露尸骸。泣问仙人觅地埋。忍俊不禁多口老。阴阳无处可安排。(保宁勇)

　　吸尽西江向汝道。马师家风不草草。截流一棹破烟寒。天水同秋清渺渺。(天童觉)

　　一口吸尽西江水。洛阳牡丹新吐蕊。簸土扬尘无处寻。抬眸撞着自家底。(五祖演)

　　大海波涛阔。小人方寸深。海枯终见底。人死不知心。(鼓山圭)

　　一口吸尽西江水。鹧鸪啼在深花里。自有知音笑点头。由来不入聋人耳。(宝峰照)

　　一口吸尽西江水。庞老不曾明自己。烂醉如泥胆似天。巩县茶瓶三只㭰。(松源岳)

　　密怛哩呱。密呾哩智。开口动舌。是甚滋味。㘞你莫痴。(简堂机)

　　秤锤搦出油。闲言长语休。腰缠十万贯。骑鹤上扬州。(㑃堂仁)

　　净裸裸。赤洒洒。没可把喏。可知礼也。(退庵休)

　　一口吸尽西江水。千手大悲提不起。碓㭰生花春昼长。狸奴白牯皆欢喜。(普庵玉)

　　庞公问马祖。不昧本来人。请师高着眼。祖直下觑。公曰。一种没弦琴。惟师弹得妙。祖直上觑。公乃作礼。祖归方丈。公随后入曰。适来弄巧成拙。

　　云峰悦云。且道是宾家弄巧成拙。主家弄巧成拙。若拣得出。三十棒一棒也较不得。若拣不出。明年更有新条在。恼乱春风卒未休。　琅玡觉云。一夜作窃。不觉天晓。　智海逸云。二老汉。一个开口了合不得。一个合口了开不得。更有一个未欲说破。乃呵呵大笑归方丈。　径山杲云。马大师觑上觑下则不无。争奈昧却本来人。居士虽然礼拜。也是囫囵吞个枣。马师归方丈。士随后入云适来弄巧成拙。救得一半。　云居庄云。我要问庞公。唤什么作本来人。唤什么作没弦琴。拈拄杖云。不是放过马大师。直是不欲说破。卓一下。　万峰藏云。马大师者回被俗子擒下也。　栖霞成云。庞公若无后语。几被马大师瞒过。祇如末后礼拜。马祖便归方丈。者里还有人勘得破么。若勘得破。许你具衲僧眼。

　　庞公见丹霞来。霞作走势。公曰犹是抛身势。作么生是颦呻势。霞便坐。公向前以拄杖画个七字。于下画个一字。曰因七见一。见一忘七。霞便起去。公曰更坐少时。犹有第二句在。霞曰向者里着得语么。公遂哭出去。

　　因七见一。见一忘七。月在中央。天无四壁。十方虚空。扫踪灭迹。通身是口说不出。青黄碧绿乱搽抹。嗄。(南堂静)

　　因七见一。寻踪访迹。见一忘七。青天白日。第二句中因凶得吉。剑挂虚堂归去来。忠义之言难可失。哀哀哀。(方庵显)

　　庞公访丹霞。于霞前立少时便出去。霞不顾。公却来坐。霞却来士前立少时。便归方丈。公曰汝出我入未有事在。曰老翁出出入入有甚了期。公曰略无些子慈悲。曰引得个汉到者田地。公曰把甚么引。霞拈起公幞头曰。恰似一个师僧。公拈幞头安霞头上曰。恰似一个俗人。霞应诺三声。公曰犹有些子气息在。霞抛下幞头曰。大似个乌纱巾。公亦应诺三声曰。昔时气息争解忘得。公弹指三下曰动天动地。

　　一出一入。徐行款步。庠序威仪。风流俏措。互换谁分僧俗。礼义于兹富足。(正觉逸)

　　烧木佛老。有甚心肝。卖笊篱翁。家破人残。相追相逐。相激相欢。难难。倚天长剑兮射斗光寒。搅海苍龙兮不触波澜。看看。家家有路透长安。(南堂静)

　　庞公见丹霞来。遂不语亦不起。霞乃提起拂子。公便拈起槌子。霞曰祇与么更别有在。公曰此回见师不似于前。曰不妨减人声价。公曰本来要折倒汝一上。曰与么则哑却天然口去。公曰。汝哑却本分。犹累我哑却。霞掷下拂子便行。公召然阇黎。霞不顾。公曰不惟患哑兼亦患聋。

　　动弦别曲。叶落知秋。聋盲槌拂。彼此相酬。有意气时添意气。不风流处也风流。(涂毒策)

　　挂角𦏰羊亡气息。倚天长剑用无痕。纤波不动寒蟾影。无限鱼龙暗吐吞。(正觉显)

　　庞公因辞药山。山命十禅客相送至门首。公乃指空中雪曰。好雪片片不落别处。有全禅客曰落在甚处。公遂与一掌。全曰也不得草草。公曰。恁么称禅客。阎罗老子未放你在。曰居士作么生。公又掌曰。眼见如盲。口说如哑。

　　翠峰显云。好雪片片不落别处。但握雪团便打。　云居悟云。若人问云居。落在什么处。即向伊道。落在雪里。大众会么。　磬山修云。我若作全禅客。待道好雪片片不落别处。便好云不落别处则且置。你道在什么处来。他拟开口。蓦面便掌。教者老汉别有生涯始得。　青龙斯云。尽谓全禅客被他庞公折挫一上。殊不知庞老儿被全禅客生生陷在雪坑里。至今出头不得。

　　雪团打。雪团打。庞老机关没可把。天上人间不自知。眼里耳里绝潇洒。潇洒绝。碧眼胡僧难辨别。(翠峰显)

　　落在雪里。不犯脚手。钉㭰铁舌。也难下口。挥掌雪团劈面来。打着金刚脑背后。(云居悟)

　　三尺寒光射斗牛。莫耶提处鬼神愁。蛮𡗝不识将军令。误入重围血颈流。(冶父川)

　　头上漫漫。脚下漫漫。拄定即易。瞥转还难。金刚宝剑逼人寒。不堕机锋句外看。(石溪月)

　　庞公曰。有男不婚。有女不嫁。大家团圞头。共说无生话。

　　杨无为别云。男大须婚。女大须嫁。讨甚闲工夫。更说无生话。　百丈源云。两个汉虽则声调不同。要且舌头皆一。今日有一人。男也婚。女也嫁。逢僧喜说无生话。人间不问几千秋。但觉乾坤粟米大。富与贵。荣与华。太虚空中之乎者也。独有当户青山。原是一幅图画。乃以拂子空中画一画。

　　收拾山云海月情。团圞鼻直与眉横。龟毛拂子兔角杖。敲得虚空嚗嚗声。(石溪月)

　　春至花开。秋后叶落。父子团圞。识甚好恶。(枯禅镜)

　　不说是。不说非。扬眉瞬目。奸里放痴。父慈子孝无他事。浑家一味讨便宜。(尼闲林英)

　　庞公曰。心如境亦如。无实亦无虚。有亦不管。无亦不拘。不是圣贤。了事凡夫。

　　径山杲云。白滴滴。青寥寥。水不能濡。火不能烧。是个甚么。切不得问着。问着瞎却你眼。以拄杖击香台一下。　天宁琦云。要作了事凡夫。更须进前三步。法林音云。要作了事凡夫。直须退后三步。　荐福如云。楚石道要作了事凡夫更须进前三步。且作么生进。五老云。九江水。卷舒出没太虚中。究竟在吾皇化里。

　　庞公曰。十方同聚会。个个学无为。此是选佛场。心空及第归。

　　天童杰云。十方同聚会。铁壁银山。个个学无为。日月照临。此是选佛场。龙蛇溷杂。心空及第归。凡圣同居。蓦拈拄杖横按云。庞居士在者里坐地。是汝诸人还见么。遂掷下云。三生六十劫。

　　幞头尘土靴烂破。选佛场中无两个。若道心空及第归。顶上一槌难放过。(佛慧泉)

　　风月山川共一家。谁来语下定龙蛇。太白不曾登便殿。笔头昨夜自生花。(心闻贲)

　　丧尽生涯卖笊篱。白拈伙里讨便宜。看来伎俩祇如此。也道心空及第归。(佛照光)

　　庞公曰。护生须是杀。杀尽始安居。会得个中意。铁船水上浮。

　　昭觉勤云。且道杀个什么。杀众生物命。凡夫见解。杀六贼烦恼。座主见解。杀佛杀祖。大阐提人见解。衲僧分上。毕竟杀个什么。　径山琰云。祇知开口易。不觉舌头长。

　　庞公一日曰。难难。十担油麻树上摊。婆应声曰。易易。百草头边祖师意。灵照曰。也不难。也不易。饥来吃饭困来睡。

　　径山杲云。三个俗汉同行不同步。同得不同失。虽然。笑杀旁观。　大觉升云。三个俗汉好各与三十。何故。者是什么所在。说难说易。即今还有出得难易者么。设有。也是腊月扇子。　理安洸云。虽则家肥生孝子。国霸产谋臣。理安若在。痛与三十。免致分疆列界。

　　口子喃喃略不休。却把笊篱作伙游。有个女儿不肯嫁。他年定作老丫头。(懒庵枢)

　　冤家复冤家。面面咸相睹。品弄没弦琴。清声播千古。(息庵观)

　　三个䭾儿共过桥。一伸一屈一弯腰。水中倒影分长短。笑杀旁观㭰欲哨。(梦庵律)

　　庞公以家业尽投湘水。女子灵照日以笊篱鬻于市中。

　　髽角堆云美态娇。笊篱数柄杖头挑。入廛宁可无人问。撞着行家定不饶。(圆照本)

　　爷将活计沉湘水。累女沿街卖笊篱。不是家贫连子苦。此心能有几人知。(无际派)

　　父既心空及第归。女儿依样画蛾眉。一家祇了一家事。那得闲钱买笊篱。(无量寿)

　　庞公因卖笊篱下桥吃扑。灵照一见亦去爷边倒。公曰汝作甚么。曰见爷倒地某甲相扶。公曰赖是无人见。

　　庞公跌倒。灵照扶起。两既不成。一何有尔。(国清英)

　　居士倒地。灵照扶起。乞儿伎俩。讨甚巴鼻。(天童华)

　　孝顺藏忤逆。人前丑莫遮。今生亲骨肉。夙世恶冤家。(南叟茂)

　　庞公倒地。灵照扶起。至今几百年。清风犹未已。犹未已。东海鲤鱼千尺㭰。(巳庵深)

　　庞公问灵照曰。古人道。明明百草头。明明祖师意。如何会。照曰。老老大大作者个语话。公曰你作么生。曰。明明百草头。明明祖意。公乃笑。

　　万里无云银汉横。大方玄路等闲行。阿爷智量世希有。女子圆光顶上生。(或庵体)

　　庞老家声千古在。说难说易互相酬。就中灵照较些子。祖意分明百草头。(成首座)

　　庞公将入灭。谓灵照曰。视日早晚。及午以报。照遽报日已中矣。而有蚀也。公出户观次。照即登父座。合掌坐亡。公笑曰。我女锋捷于是。更延七日。

　　家有全棚乐。新翻调不同。分明恨离别。却是喜相逢。(西岩惠)

　　一棚戏舞浑家乐。鼓乐喧天恣撺掇。戏衫卸下许谁知。无端笑倒黄番绰。(北海心)

　　庞公临示寂。于公崸州牧问疾。公曰。但愿空诸所有。慎勿实诸所无。好住世间皆如影响。言讫枕崸膝而化。

　　欲识穷源处。何人为指迷。夕阳鸡犬外。桃李自成蹊。(虚堂愚)

　　庞婆

　　入鹿门寺作斋。维那请疏意回向。婆拈梳子插向髻后曰回向了也。便出去。

　　庞婆移转髻边梳。一段风流举世无。万事便将公道断。维那不用笔头书。(慈受深)

　　维那对众要宣扬。返被婆婆笑一场。挈转牙梳重结脚。相逢犹更错商量。(呆堂定)

　　大鉴下四世

　　洪州黄檗断际希运禅师(百丈海嗣)

　　上堂。汝等诸人尽是䭚酒糟汉。与么行脚何处更有今日。还知大唐国里无禅师么。时有僧问。祇如诸方聚众开堂。为什么却道无师。曰。不道无禅。祇是无师。

　　沩山问仰山作么生。仰云鹅王择乳素非鸭类。沩云此实难辨。　五祖戒出僧语云。谢和尚说得道理好。　石门聪云。黄檗垂示不妨奇特。才被布衲拶着。失却一只眼。　翠岩真云。诸方尽道黄檗坐却者僧。又道黄檗被者僧上来。直得分析不下。何为也。翠岩辄生拟议。雾豹泽毛。未尝下食。庭禽养勇。终待惊人。　承天宗云。五祖眼光照破四天下。要见黄檗犹未可。若要扶竖正法眼藏。须是黄檗宗师。　沩山喆云。莫怪从前多意气。他家曾蹋上头关。　法昌遇云。我要无禅底作国师。　径山杲云。且道是醍醐句。是毒药句。　天童悟云。黄檗大似龙头蛇尾。当时待道诸方匡徒领众又作么生。何不和声连棒打出。　洞山莹云。黄檗虽则眼盖乾坤气吞寰宇。要且太煞䜎嚷。还有知伊落节处么。良久云。险。　资福广云。黄檗此语泪出痛肠。不知者以为凌驾诸方。恁么则深屈古人也。弁山管见略露一斑。良久云。短歌不能长。

　　无师充塞大唐国。噇酒糟汉会不得。竹寺闲过春已深。落花乱点莓苔色。(佛慧泉)

　　岐分丝染太䜎䜎。叶缀花联败祖曹。妙握司南造化柄。水云器具在甄陶。屏割繁碎。剪除氄毛。星衡藻鉴。玉尺金刀。黄檗老。察秋毫。坐断春风不放高。(天童觉)

　　身上着衣方免寒。口边说食终不饱。大唐国里老婆禅。今日为君注破了。(径山杲)

　　象外横该宇宙身。圣凡极尽不容尘。衲僧意气合如此。当场谁是夺标人。(雪窦宗)

　　荆棘林中宣妙义。蒺藜园里放毫光。千言万语无人会。又逐流莺过短墙。(慧通旦)

　　鬼门贴卦鬼犹惊。又见毛头扫帚星。若得过关公验正。夜深把手御街行。(中庵空)

　　不是无禅是没师。猫儿尾上系研槌。夜深打杀床头鼠。路上行人那得知。(中峰本)

　　年去年来噇酒糟。迷花醉柳浪儿曹。双眸驴粪换却去。含笑临行奉一牢。(紫柏可)

　　得意扁舟挂满帆。好风面面绝遮拦。笛声吹尽梅花调。落日潮生五月寒。(大岭丕)

　　大唐国里无禅师。午夜霜天月影迟。逗到更阑人迹少。却将纨扇掩花枝。(法林音)

　　黄檗因百丈问甚处来。师曰大雄山下采菌子来。曰还见大虫么。师便作虎声。丈拈斧作斫势。师遂与丈一掴。丈吟吟而笑便归。升堂谓众曰。大雄山下有一大虫。汝等诸人也须好看。百丈老汉今日亲遭一口。

　　仰山问沩山作么生。沩云百丈当时便合一斧斫杀。因什么到如此。仰云不然。沩云作么生。仰云。百丈祇解骑虎头。不解把虎尾。沩云子甚有险崖之句。　五祖戒云。百丈大似做贼人心虚。黄檗熟处难忘。　云居庄云。尽道百丈无陷虎之机。黄檗有超师之作。如斯理论。刺脑入胶盆。以拂子画一画云。劈开华岳连天秀。放出黄河彻底清。　渠庵成云。百丈有陷虎之机。黄檗有啮镞之用。蓦拶相逢足可观光。惜乎未慎其终。致使古今不了。　林友卉云。尽谓黄檗机用超师。百丈深为赞赏。殊不知老贼处心不良。深深掘个陷阱。纵饶黄檗牙爪通身。毕竟不能跳出。

　　箭锋相拄自无差。理合天然子奉爷。大地撮来无寸土。太阿三尺定龙蛇。(智观慧)

　　黄檗因百丈问运阇黎开田不易。师曰随众作务。丈曰有烦道用。师曰争敢辞劳。丈曰开得多少田也。师将锄筑地三下。丈便喝。师掩耳而去。

　　琅玡觉云。百丈一喝。垂丝于万丈潭中。黄檗掩耳。独耸于千峰顶上。　沩山喆云。黄檗开田。功不浪施。百丈住持。令不虚行。

　　相见言谈理不亏。等闲转面便相挥。毕竟水须潮海去。到头云定觅山归。(龙门远)

　　黄檗因六僧新到。五人作礼。一人提起坐具作一圆相。师曰我闻有一只猎犬甚恶。曰寻𦏰羊声来。师曰𦏰羊无声到汝寻。曰寻𦏰羊迹来。师曰𦏰羊无迹到汝寻。曰寻𦏰羊踪来。师曰𦏰羊无踪到汝寻。曰与么则死𦏰羊也。师便休去。明日上堂曰。昨日寻𦏰羊僧出来。僧便出。师曰昨日公案未了。老僧休去。你作么生。僧无语。师曰。将谓是本色衲僧。元来祇是义学沙门。连棒打出。

　　翠峰显云。祇如声响踪迹既无。猎犬向甚处寻逐。莫是绝声响踪迹处见黄檗么。诸禅德。要明陷虎之机。须是本色衲子。　古南门云。黄檗钩头有饵。者僧随钩直上。虽然。既是猎犬。因甚𦏰羊到面前也不识。当时待黄檗云𦏰羊无声到汝寻。便把住云。者老汉元来祇在者里。纵黄檗有陷虎之机。又向甚处施设。　龙华体云。当时待道𦏰羊无声到汝寻。便好云不劳再勘。拂袖便出。直饶黄檗通身是眼。也鉴伊不出。

　　黄檗在盐官殿上礼佛。时唐宣宗为沙弥。问曰。不着佛求。不着法求。不着僧求。长老礼拜当何所求。师曰。不着佛求。不着法求。不着僧求。常礼如是事。弥曰用礼何为。师便掌。弥曰太粗生。师曰者里是什么所在。说粗说细。随后又掌。

　　膝下黄金贵。掌中天地宽。风云欣际会。四海尽涛寒。(西岩慧)

　　轰雷掣电奋全机。正值潜龙睡熟时。忽地梦回春恨断。晓风吹雨过前溪。(闲极云)

　　黄檗曰。自达磨大师到中国。惟说一心。惟传一法。以佛传佛。不传余佛。以法传法。不说余法。法即不可说之法。佛即不可取之佛。佛乃本源清净心也。

　　瑞岩愠云。黄檗将达磨大师鼻孔出气。将谓无人检点。山僧不是抑他威光。祇要家平户怗。

　　黄檗在南泉为首座。一日斋时捧钵向南泉位中坐。泉入堂见乃问。长老甚年行道。师曰威音王已前。泉曰犹是王老师儿孙。师便捧钵过第二位坐。泉休去。

　　沩山祐云。欺敌者亡。仰山云。不然。须知黄檗有陷虎之机。沩云子见处得与么长。　翠峰显云。可惜王老师祇见锥头利。我当时若作南泉。待伊道威音王已前。即便于第二位坐。令黄檗一生起不得。虽然如是。也须救取南泉。　云峰悦云。尽道黄檗有陷虎之机。南泉有杀虎之用。殊不知者老贼有年无德。吃饭坐处也不依本分。若向云峰门下。说甚威音王已前。更有大于王老师者。直须吃棒趁出。　径山杲云。何待问他甚年行道。才入堂见他在主位。便捧钵向第二位坐。直饶黄檗有陷虎之机。拟向甚处施设。　宝华忍云。有收有放。互换主宾。黄檗固是作家。不但骑虎头亦解收虎尾。南泉更为好手。沩山云欺敌者亡。也是火上着油。仰山云须知黄檗有陷虎之机。大似冷处着把火。四大老分疆列土各自称尊。全提则俱全提。败阙则俱败阙。今日将四大老缚做一团。抛向诸人面前了也。还有为四大老出气者么。　灵隐礼云。祇将者两个汉。放在语下作个注脚。今日有坐山僧位者么。有则山僧捧钵便归方丈。看他作么生合煞。

　　彼此老来谁记得。人前各自强惺惺。一坑未免俱埋却。几个如今眼子青。(龙门远)

　　威音王佛是儿孙。王老当时开大言。黄檗见机分主伴。典型千古定宗门。(疏山如)

　　明明搅动一缸屎。却把麝香烧旖旎。许多香气不曾闻。浑身坐在屎缸里。(蒙庵岳)

　　一往军旗利。今何陷不仁。多因征伐炽。竟亏王者伦。(道隆兴)

　　黄檗一日掜拳曰。天下老和尚总在者里。我若放一线道。从伊七纵八横。若不放过。不消一掜。僧便问放一线道时如何。师曰七纵八横。曰不放过时如何。师曰普。

　　云门偃因僧问如何是七纵八横。门云念老僧年老。云如何是普。门云天光回照。云如何是天光回照。门云骼胔少人知。

　　黄檗行脚时寓大安寺。因裴休入寺指壁间画像问僧何像。僧曰高僧真仪。公曰。真仪可观。高僧何在。僧无对。公问此间有禅僧否。僧曰近有一僧投寺执役。颇似禅者。令请相见。乃理前问。真仪可观。高僧何在。师朗声唤相公。公应诺。师曰在什么处。公有省。

　　径山杲云。裴公将错就错。脱尽根尘。黄檗信口垂慈。不费腕力。似地擎山不知山之孤峻。如石含玉不知玉之无瑕。虽然如是。黄檗祇有杀人刀。且无活人剑。今日大资相公或问云门真仪可观高僧何在。云门亦召相公。公若应诺。云门即向道。今日堂中特谢供养。　天宁琦云。裴相国道高僧何在。分明换却眼睛。黄檗便召相公。刚把钵盂安柄。老妙喜与人错下注脚。便道似地擎山不知山之孤峻。如石含玉不知玉之无瑕。错过了也。天宁则不然。亦召相公。公应诺。劈脊便棒。免教者汉向死水里淹杀。　博山奉云。黄檗因风吹火用力不多。检点将来。祇有杀人刀。且无活人剑。

　　酆城宝剑沉埋久。一道寒光射斗牛。不是张华辨端的。祇应千古枉掩留。(慈受深)

　　翰墨场中唤得回。桂林昨夜觉华开。暗香漏泄堪题处。散作人间调鼎才。(自得晖)

　　花椒铺上天灵盖。邨店那来人见爱。一遇耆婆顾盻过。价高从此世无赛。(憨予暹)

　　黄檗游天台。路逢一僧如旧识。熟视之。目光射人。乃偕行。属涧水暴涨。植杖而立。僧率同渡。师曰兄要渡自渡。僧乃褰衣蹑波若履平地。回顾曰渡来渡来。师曰。咄。者自了汉。我早知当斫汝胫。其僧叹曰。真大乘法器。我所不及。

　　慧云盛云。黄檗当时见他渡去。好向道你祇解恁么去。不解恁么来。待其转来。拈拄杖痛与一顿。

　　道人猛利难亲近。漾笠中流验作家。忆昔高人何处去。夜深和月过平沙。(虚堂愚)

　　前溪绿涨雨初晴。浮笠波心掌㨾平。伎俩由来祇如此。放教急急奔前程。(石溪月)

　　黄檗到京行化。至一家门首吟添钵声。一妪出棘扉闲曰太无厌生。师曰。尚未布施。何言太无厌生。妪便闭却门。师异之。

　　千尺丝纶直下垂。锦鳞泼剌上钩时。斜风细雨歌归去。醉倒篷牕百不知。(别峰印)

　　添钵家常乞食时。柴门掩处莫迟疑。白拈手段重拈起。铁眼铜睛换却伊。(野牛平)

　　蝇见血。鹘捉鸠。拳来踢报。胶漆相投。难提掇处转风流。(虚堂愚)

　　黄檗因裴相国捧一尊像。跪请曰乞师安名。师召相公。公应诺。师曰与汝安名竟。公拜曰谢师安名。

　　翠峰显代裴公当时便喝。　径山杲云。二老可谓如水入水。检点将来。不无渗漏。今日蔡郎中或捧一尊像。请云门安名。即向道清净法身毗卢遮那佛。若云谢师安名。更向道下坡不走快便难逢。　天宁琦云。裴公捧像。黄檗安名。冷地看来如阿家教新妇相似。直是好笑。笑须三十年。妙喜既不能坐断。未免随例颠倒。便唤作清净法身毗卢遮那佛。周人以柏。殷人以栗。　大峨蜀云。裴公谩天索价。黄檗就地还钱。虽然占得便宜。未免傍观者哂。且道是宾家是主家。

　　裴相当时忘却名。被人唤着又惺惺。不知未具胞胎日。谁敢涂糊此性灵。(佛印元)

　　裴公悟处绝誵讹。尺水能翻万丈波。霹雳机中反活眼。锋𨦵句里罢干戈。峰头路。暂经过。浓绿万枝红一点。动人春色不须多。(湛堂深)

　　土木形骸权号佛。呼来唤去强名谁。要知个里难安立。相国须当大姓裴。(闲极云)

　　黄檗因南泉问什么处去。师曰择菜去。泉曰将什么择。师竖起刀子。泉曰汝祇解作宾不解作主。师以刀子点三下。

　　黄龙新云。今时师僧。往往将南泉黄檗作择菜会却。

　　黄檗因南泉曰。老僧有牧牛歌请长老和。师曰希运自有师在。因辞泉。泉门送。提起笠子曰。长老身材大。笠子太小生。师指笠曰。大千沙界总在里许。泉曰王老师𠰒。师戴笠便行。

　　相见锦江头。相𢹂上酒楼。会医还少病。知分不多愁。(龙门远)

　　游刃恢恢饶有地。目中无复见全牛。动弦能别曲。叶落早知秋。一笠藏千界。一步过阎浮。收虎尾。骑虎头。更嫌何处不风流。(平阳忞)

　　杭州大慈寰中禅师(百丈海嗣)

　　上堂。山僧不解答话。祇解识病。时有僧出。师便归方丈。

　　法眼益云。众中唤作病。在目前不识。　报慈遂云。且道大慈识病不识病。者僧出来是病不是病。若言是病。每日行住不可总是病。若言不是病。出来又作么生。　翠峰显云。大凡扶竖宗乘。须辨个得失。且大慈识病不答话。时有僧出。便归方丈。雪窦识病不答话。或有僧出。劈脊便打。诸方识病不答话。有僧出。必然别有长处。敢有动着。大唐天子祇三人。　翠岩芝云。者僧出来。大慈归方丈。并无个道理。甚么处是识病处。也须仔细。　黄龙南云。可惜放过。当时见伊出。劈脊便打。待伊知得行棒来处。免见千古之下遭人检点。黄龙今日也识病会答话。忽有个汉出来掀倒禅床。合作么生支准。诸上座请代一转语看。　天童觉云。大慈翠峰二俱作家。要且祇顾目前。不防脚下。或有个不识好恶底汉出来便掀倒禅床。直饶你全机大用。祇恐做手脚不办。正当恁么时。还有识病底眼么。　保宁茂云。大慈祇好依方修合。自病却难下药。　南堂欲云。翠峰可使千古流芳。要且未得劋绝。若据山僧见处。直须打了拖出。何故。大海不宿死尸。　平阳忞云。大唐天子祇三人。翠峰太煞。肋胸自点。诸方必然别有长处。布袋里盛锥子。不出头是好手。虽然。既已见义。不为非勇。如今山僧亦识病不答话。若有僧出。便乃呵呵大笑。若是诸方长处。座中尽有江南客。

　　轻如毫末重如山。地角天涯去复还。黄叶殒时风骨露。水边依旧石斓斑。(虚堂愚)

　　龙马负图也亲传。造化神龟浮沙也。岂识吉凶。当时透得田单计。一纵兵牛信不通。(天奇瑞)

　　霜催秋叶满秋山。古路无人鸟自还。出谷白云飞不定。数行征雁影班班。(三宜盂)

　　兴至持竿驾小舟。乘风泛入五湖秋。橹声惊起芦花雁。却逐流沙过别洲。(谷隐启)

　　大慈因僧辞。问甚处去。曰江西去。师曰将取老僧去得否。曰更有过于和尚者亦不能将去。师便休。

　　洞山代云得。　法眼别云。和尚若去。某甲提笠子。　汾阳昭代慈云。知汝力微。　净因成云。者僧可谓担头不泊蝇。是则固是。要且祇是孤生独死汉。　天童觉云。大慈合伴不着。者僧不如独行。也须是恁么始得。直饶大慈古佛。也不奈者担板汉何。且道者汉别有什么长处。　宝寿方别云。某甲无者闲气力。

　　大慈示众。说得一丈。不如行取一尺。说得一尺。不如行取一寸。

　　洞山价云。说取行不得底。行取说不得底。　云居膺云。行时无说路。说时无行路。不行不说时。合行甚么路。　洛浦安云。行说俱到。则本分事无。行说俱不到。则本分事在。　天童觉云。绝是非。没踪迹。相逢不识面。识面不相逢。诸尊宿各有长处。如今舌头上无十字关。脚跟下无五色线。要行便行。要说便说。若有人问如何是要行便行。向伊道。步。如何是要说便说。向伊道。啊。

　　大慈因赵州问般若以何为体。师曰般若以何为体。州呵呵大笑而出。师明日见赵州埽地次。却问般若以何为体。州放下埽帚抚掌大笑。师便归方丈。

　　翠峰显云。前来也笑。后来也笑。笑中有刀。大慈还识么。直饶识得。也未免丧身失命。　沩山喆云。才见呵呵大笑。便与一掌。明日问。待伊大笑。又与一掌。大慈若下得者两掌。可谓生铁铸就。风吹不入。宗师家一等摇撼乾坤。直教如旱天霹雳。万里无云轰一声。教他眼目定动。岂不俊。哉要识二老么。莫怪从前多意气。他家曾谒圣明君。　黄龙新云。赵州金鍮不辨。玉石不分。直饶分去。也未梦见大慈在。　黄龙震云。般若非是无体。二老不能知。般若非是无用。二老不能用。若是能知能用。一言可以截断众纷。何必再三。　南华昺云。两个汉祇解掩耳偷铃。不解移风易俗。或有问南华。般若以何为体。劈脊便打。待伊眼目定动。却问般若以何为体。伶俐汉忽然蹋着。必定自知落处。　古南门云。翠峰与贼过梯。古南则不然。前来也笑。后来也笑。明眼衲僧分疏不下。忽有个汉出来道。古南也是与贼过梯。直向道还我刀来。

　　以何为体呵呵笑。推到当头陷虎机。鸟带香从花里出。龙含雨向洞中归。(心闻贲)

　　玉勒金鞍出帝都。杏花冉冉柳扶苏。一鞭一步春风里。蹋破状元归去图。(灵岩储)

　　天台平田普岸禅师(百丈海嗣)

　　访茂源。源才起迎。师便把住曰。开口即失。闭口即丧。去此二途。请师别道。源以手掩鼻。师放开曰。一步较易。两步较难。源曰着甚死急。师曰。若非和尚。不免诸方检点。

　　主山高与案山低。几见云开又合时。仿佛暮霞堪对处。两峰相似正凄迷。(绝象鉴)

　　厮扑相逢是对头。拳来踢去两相酬。中间手面交加处。鹘眼鹰睛莫可求。(竹屋简)

　　平田因僧参。师打一拄杖。僧近前把住拄杖。师曰老僧适来造次。僧却打师一拄杖。师曰作家作家。僧礼拜。师把住曰。是老僧造次。阇黎造次。僧大笑。师曰。者个师僧。今日大败也。

　　鼓山贤云。平田伸缩安闲。自是惯战老将。者僧前倨后恭。遭他活陷。真个弄巧成拙。虽然。今日讨者师僧亦不可得。

　　祖令初行亦可观。从它互换太无端。幸然打着其间汉。草贼终来识不难。(本觉一)

　　广州安和寺通禅师(百丈海嗣)

　　仰山作沙弥时。一日唤寂子。与我将床子来。山将到。师曰却送旧处着。山从之。师复召寂子。山应诺。师曰床那边是什么物。曰枕子。师曰者边是什么物。曰无物。复召寂子。山应诺。师曰是什么。山无对。师曰去。

　　高峰妙云。潦倒安和。用心不臧。仰山命蹇。为魅所著。山僧恁么道。也是逆风秉炬

　　宗鉴法林卷十五
卍新纂续藏经第 66 册 No. 1297 宗鉴法林


　　宗鉴法林卷十六

　　集云堂　编

　　　　大鉴下四世

　　福州长庆大安禅师(百丈海嗣)

　　住沩山时号懒安。室中每问僧。有句无句如藤倚树。意旨如何。疏山仁闻。特入岭请益。值师泥壁次。便问有句无句如藤倚树。岂不是和尚语。师曰是。曰忽遇树倒藤枯句归何处。师放下泥盘。呵呵大笑归方丈。山随后曰某甲三千里卖却布单。特为此事而来。和尚何得相弄。师唤侍者取钱二百与者上座去。且嘱曰。向后有独眼龙为汝点破在。山后到明招处。举前话。招曰。沩山可谓头正尾正。祇是不遇知音。山亦不契。犹问树倒藤枯句归何处。招曰却使沩山笑转新。山大悟乃曰。沩山元来笑里有刀。遥礼悔过。

　　琅玡觉云。有句无句如藤倚树。树倒藤枯。好一堆烂柴。　开福宁举有句无句语了。良久云。会么。深秋帘幙千家雨。落日楼台一笛风。　天目礼云。有句无句如藤倚树。坐断千差毒蛇当路。树倒藤枯句归何处。老僧直得五年分疏不下。　高峰妙云。有句无句。金乌吞玉兔。如藤倚树。癞马系枯桩。树倒藤枯。一冬烧不尽。句归何处。石虎当途踞。呵呵大笑。龙头蛇尾捺倒烂泥里。刚刀不斩无罪之人。且道沩山过在甚处。乃呵呵大笑下座。　报恩秀云。当时若问万松树倒藤枯句归何处。但向道苍天苍天。为什么。不见道春行冬令。

　　树倒藤枯。呵呵大笑。不许夜行。投明须到。游子贪程去不归。及至归来亲已老。亲已老。不须嗟。犹胜当日未还家。(佛慧泉)

　　树倒藤枯伸一问。呵呵大笑有来由。𦏰羊挂角无寻处。直至如今笑未休。(海印信)

　　冷刃吹毛笑里来。烁迦罗眼不容栽。一目金龙曾举爪。髑髅觉痛顶门开。(大洪预)

　　江边闲把直钩垂。也有金鳞上钓时。三跳若能乘变化。免教渔父皱双眉。(枯木成)

　　掀翻海岳求知己。雪刃横身立太平。野老不知尧舜力。冬冬打鼓祭江神。(木庵永)

　　若将此语定纲宗。孤负明招独眼龙。笑里忽分泥水路。方知千里共同风。(径山杲)

　　树倒藤枯笑未休。个中谁解辨宗由。堂堂差路沩山老。空去空来一肚愁。(楚方安)

　　笑里凭谁眼豁开。龟毛须向火中栽。脚跟有路云泥隔。千里区区谩往来。(湛堂深)

　　转得眼来十万里。千江匝匝寒波起。若能借便使风帆。无明海里寻知己。(中庵空)

　　领得沩山笑里刀。方知不枉到明招。元来树倒藤枯后。了得三年五载烧。(石林巩)

　　白云一片迷幽谷。要把虚空寻面目。逢人点破便知非。翻身跳入野狐窟。(永觉贤)

　　关心一语累胸头。废月忘风是几秋。不为绝情人不忍。焉知谈笑有戈矛。(雪奇静)

　　芍药花开满院香。佳人间绣罗衣裳。重重锦缝无人识。别线牵成双凤凰。(晦石琦)

　　长庆因僧问。一切施为是法身用。如何是法身。师曰一切施为是法身用。曰离却五蕴如何是本来身。师曰地水火风受想行识。曰者个是五蕴。师曰者个异五蕴。

　　一亘晴空犹是翳。千波竞涌未为涛。两途拈却无情谓。处处春风绽柳桃。(雪关訚)

　　洪州百丈涅槃禅师(百丈海嗣)

　　一日谓众曰。汝等与我开田了。我为汝说大义。僧开田了。请和尚说大义。师展两手示之。(据全书考。柳碑为正)

　　白云端云。百丈说大义。祇止于此。当时再参马祖底。向甚处去也。若言更有在。未免与蛇画足。且道作么生见得百丈老人立地处。乃云。客来无茶点。蒿汤当礼仪。　沩山喆云。百丈说大义。可谓今古罕闻。光前绝后。大沩即不然。但向道。开田劳力。请归堂歇。教他天下衲僧亡锋结舌。何故。鹤有九皋难翥翼。马无千里谩追风。　天童华云。白云要见百丈再参马祖底。直是好笑。笑须三十年。又道作么生得知百丈立地处。也与笑三十年。客来无茶点。蒿汤当礼仪。也与笑三十年。三笑而九十年。为复笑白云批判未当。为复别有道理。诸人检点得出。山僧拄杖两手分付。苟或未然。几度醉归明月夜。笙歌引出画堂前。

　　展开两手当时说。大义流通满世间。莫谓入荒田不拣。而今到处草漫漫。(牧庵忠)

　　大义开田创祖基。分明书契示传持。儿孙不肯遗先业。乞食年年役路岐。(懒庵需)

　　普请开田力已齐。纷纷带水又拖泥。展开两手人休问。昨夜三更月落西。(此庵元)

　　滞货多年要脱身。巧妆绮语说诸人。及乎拈出当阳卖。索价辽天谁敢亲。(高峰妙)

　　诛蓁破碛碎文章。戴笠披蓑古道场。大义自来无盖覆。何劳展手更商量。(石涧泐)

　　赵州观音院从谂禅师(南泉愿嗣)

　　初谒南泉。泉问汝是有主沙弥无主沙弥。师曰有主沙弥。曰那个是你主。师近前躬身曰。仲冬严寒。伏惟和尚尊候万福。泉器之。许其入室。

　　解把一茎野草。唤作丈六金身。会得头头皆是道。眼中瞳子面前人。(颜如如)

　　试问如何是主人。进前叉手叙寒温。但知北极群星拱。不见黄河彻底浑。(宝叶源)

　　赵州一日问南泉如何是道。泉曰平常心是道。师曰还可趋向也无。泉曰拟向即乖。师曰不拟争知是道。泉曰。道不属知。不属不知。知是妄觉。不知是无记。若真达不疑之道。犹如太虚廓然荡豁。岂可强是非耶。师于言下悟理。

　　沩山果云。恁么也不得。不恁么也不得。恁么不恁么时如何。竖拂子云。鲸吞海水尽。露出珊瑚枝。　灵隐岳云。青天白日。悟个什么。咄咄。骊珠击碎苍龙窟。　径山琇云。古人将心肝五脏一时吐露了也。摩霄俊鹘便合乘时。止泺困鱼徒劳激浪。　独立迈云。者般说话。正是闹市里飏㼾砖相似。直是著者方知。赵州既是打着。当下如暗得灯。如贫得宝。粉骨碎身未足酬。一句了然超百亿。

　　若谓平常心是道。枝蔓向上更生枝。贴肉汗衫如脱了。唤来眼上与安眉。(鼓山圭)

　　劝君不用苦劳神。唤作平常转不亲。冷淡全然没滋味。一回举着一回新。(径山杲)

　　白日迟迟兮花菲菲。白云流水兮两相依。长安路上人迹稀。南泉也落第二机。(慈受深)

　　玄途不涉透离微。道合平常发上机。无影树头春色晓。金鸡啼在不萌枝。(足庵鉴)

　　悟得平常达本乡。时人多怕落平常。青春祇有九十日。烂醉都无一百场。(雪庵瑾)

　　赵州因僧问如何是毗卢顶相。师曰。老僧自小出家。不曾眼花。

　　天童华云。大小赵州。语上偏枯。若有问天童如何是毗卢顶相。但向道大底大小底小。　天童杰云。若向赵州语下见。坐杀天下衲僧。若向应庵语下见。走杀天下衲僧。山僧又且不然。忽有问。祇向道㼾砖。

　　赵州因僧问如何是清净伽蓝。师曰丫角女子。曰如何是伽蓝中人。师曰丫角女子怀胎。

　　横胸抱腹藏龙种。剖胆披肝触凤胎。勿谓此儿容易得。须知出自痛肠来。(汾阳昭)

　　丫角女子出天真。清净伽蓝盖得人。世俗不知林下意。无钱难得买红裙。(佛鉴勤)

　　高空秋色有谁知。画阁佳人展笑眉。自惜容颜人不见。临风频把玉箫吹。(笠山宁)

　　丹青下笔绝踌躇。应手便成山水图。悬向堂前人尽看。知他何处是工夫。(履岩斯)

　　赵州因僧问。未有世界早有此性。世界坏时此性不坏。如何是不坏之性。师曰四大五蕴。曰。此犹是坏底。如何是不坏之性。师曰四大五蕴。

　　昭觉勤云。千尺寒潭彻底清。

　　赵州因僧问。方外忽有人问赵州说什么法。如何抵对。师曰盐贵米贱。

　　盐贵米贱。诸事成现。拟欲商量。脑后拔箭。(懒庵需)

　　赵州因僧问如何是出家。师曰。不履高名。不求苟得。

　　允藏显云。者僧问。极平常。赵州答。无奇特。虽然如是。烂泥里有刺。切忌蹈着。

　　三途迥绝出家儿。身不寒兮腹不饥。竹杖敲残山顶月。倒吹铁笛咏新诗。(无异来)

　　赵州因僧辞。问甚处去。曰诸方学佛法去。师竖拂曰。有佛处不得住。无佛处急走过。三千里外逢人。不得错举。曰与么则不去也。师曰。摘杨花。摘杨花。

　　径山杲云。有佛处不得住。生铁秤锤被虫蛀。无佛处急走过。撞着嵩山破灶堕。三千里外逢人不得错举。两个石人相耳语。恁么则不去也。此语已行遍天下。摘杨花摘杨花。唵摩尼达哩吽㗶吒。　天童觉云。沉空滞迹。犯手伤锋。俱未是衲僧去就。直须不入人行市。不上他床榻。正不立玄。偏不附物。方能把住放行有自由分。　灵隐岳举径山语毕云。大慧老人尽力祇道得到者里。还知香山落处么。铁山崩倒压银山。盘走珠兮珠走盘。密密鸳鸯闲绣出。金针终不与人看。　天宁琦云。妙喜老祖唱之于前。天宁远孙和之于后。门前种莴苣。莴苣生火箸。火箸开莲华。莲华结木瓜。木瓜忽然颠落地。撒出无限白芝麻。何也。祇要入拍。　宝寿新云。斩新铁蒺藜。直透两重关。欲透两重关。岭头依旧月弯弯。　法林音举径山语毕云。径山老人辜负他赵州不少。法林不惧诸方检责。也随搂搜。有佛处不得住。火星入裤。无佛处急走过。遭殃带祸。三千里外莫错举。十字街头恶又聚。恁么则不去也。笑倒东村王大姐。摘杨花摘杨花。古墓毒蛇头带角。南山猛虎尾髦髿。恁么道祇是辜负他妙喜。喝一喝云。徒将未归意。说与欲行人。

　　截断三关过者稀。临锋谁解振全威。杨花摘处何人见。风送满天似雪飞。(佛慧泉)

　　青山不异。白玉无瑕。茫茫流水。扰扰黄花。有佛处纤毫不立。无佛处万别千差。长安路上未归客。寻溪犹自摘杨花。(天童觉)

　　无奈雪霜苦。怕见杨花落。打破赵州关。清风满寥廓。(愚庵及)

　　不行鸟道不居廛。醉眼摩娑白昼眠。谩道逢人不错举。摘杨花是季春天。(博山来)

　　长亭短亭。忉忉莫已。不禁分手。诗吟连理。(寄庵卤)

　　赵州因僧问三身中那个是本来身。师曰缺一不可。

　　义山讷云。大小赵州被人一拶。直得分疏不下。今日若有恁么问。山僧便起身叉手而立。待它眼目定动。劈脊便打。

　　赵州因僧问。曾闻和尚亲见南泉是否。师曰镇州出大萝卜头。

　　东塔熹云。或有问东塔。闻和尚亲见龙池是否。但向道。问话即得。礼拜了退。　青龙操云。赵州塞者僧口则得。塞天下人口则难。

　　陶潜彭泽惟栽柳。潘岳河阳祇种花。何似晚来江上望。数峰苍翠属渔家。(海印信)

　　赵州古佛尚多言。萝卜出生镇府田。天下衲僧多咬啮。齿间蹉过老南泉。(文殊道)

　　参见南泉王老师。镇州萝卜更无私。拈来塞断是非口。雪曲阳春非楚词。(径山杲)

　　镇州出大萝卜头。师资道合有来由。观音寺里有弥勒。东院西边有赵州。(鼓山圭)

　　青出于蓝。冰生于水。寸步不通。白云万里。(或庵体)

　　些儿活计口皮边。点着风驰与电旋。谩说镇州萝卜大。何曾亲见老南泉。(石庵玿)

　　福州荔枝青州枣。万物无过出处好。炉里拣底不是精金。绨箱蓄者非是至宝。赵州本为定干戈。惹得烽烟空袅袅。(三宜盂)

　　赵州因秀才问佛不违众生愿是否。师曰是。曰某甲欲觅和尚手中拄杖得否。师曰君子不夺人所好。曰某甲非君子。师曰我亦不是佛。

　　义山讷云。赵州古佛与夺自由。自非过量人。未免向是非窠里走却。　海门涌云。赵州当时何不两手授之。待拟接。劈脊便打。不惟使他庆快平生。亦使后人知我衲僧家别有作用。

　　当机转处不踌躇。琉璃盘内走明珠。赵州老子村校书。一条拄杖两人舁。(石庵玿)

　　夺鼓搴旗许赵州。开疆展土尚亏谋。不因病久知针穴。难定炙焦瘢上头。(松山补)

　　赵州参百丈。丈问甚处来。师曰南泉来。曰南泉近日有何言句示徒。师曰无事之人祇须悄然去。曰悄然一句且置。茫然一句作么生道。师进前三步。丈便喝。师作缩身势。丈曰大好悄然。师便出去。

　　琅玡觉云。赵州老人向狮子窟中换得爪牙。　昭觉勤云。作家相见。彼此难构。茫然悄然。进前退后。捏不成。塑不就。大路不行草里走。　平阳忞云。贼是小人。智过君子。虽然。有一正贼。有一草贼。

　　门里有。门外有。不作君平犯牛斗。狮子吼。野干鸣。摘出离娄眼里睛。一手缩。一手伸。重阳决定九月九。掀翻海岳访知音。赤骨律穷露双肘。(瞎堂远)

　　赵州因官人问和尚还入地狱否。师曰老僧末上入地狱。曰大善知识为什么却入地狱。师曰。我若不入。阿谁教化你。

　　福严容云。赵州老汉。手脚不同。不惟入水拖人。且能面夺旗帜。虽然。未免露柱勘破。

　　突出无孔一铁锤。仙陀碧眼也攒眉。他家自有通霄路。逐气寻声那得知。(天谷照)

　　赵州示众。佛之一字。吾不喜闻。

　　幻觉庵云。诸人切忌恁么会。既不恁么会。又作么生会。乃颂。

　　佛之一字不喜闻。去年依旧今年春。今年春间降大雪。陆墓乌盆变白盆。

　　碧天云淡晚风寒。醉把瑶琴月下弹。将谓调高人不识。谁知自被指头瞒。(侣岩荷)

　　赵州晚参。今夜答话去也。有解问者出来。时有一僧便出礼拜。师曰比来抛砖引玉。却引得个墼子。

　　觉铁㭰因法眼问。先师意作么生。觉云。如国家拜将。乃问甚人去得。或有人出云。某甲去得。须云汝去不得。眼云我会也。　长庆棱问觉铁㭰。那僧才出礼拜。为甚么便将为墼子。觉云适来那边亦有人恁么问。庆云向伊道什么。觉云亦向伊恁么道。　宝寿沼云。射虎不真。徒劳没羽。　报慈遂云。甚么处却成墼子去。藂林中道。才出来便成墼子。祇如每日出入行住坐卧。不可总成墼子。且道者僧出来具眼不具眼。　翠峰显云。灵利汉闻举便知落处。然虽如是。放过觉铁㭰。夫宗师语不虚发。出来必是作家。因甚抛砖引玉。要识赵州么。从前汗马无人识。祇要重论盖代功。　昭觉勤云。尽道赵州得逸群之机。一期施设不妨自在。者僧要击节扣关。闪电光中卒。做手脚不办。觉铁㭰能近取譬不坠宗风。法眼有通方鉴才便知落处。敢问诸人。既是宗师。为甚么抛砖祇引得个墼子。

　　探竿影草几人知。正似将军一面旗。斩将安营都在我。倒骑铁马上须弥。(慈受深)

　　千年田。八百主。谁当机。辨来处。赵州要答话。抛砖引墼子。觉老话端倪。如拜将相似。去得去不得。言下分缁素。个里高于万仞峰。不动纤毫擒佛祖。(圆悟勤)

　　赵州问南泉。道非物外。物外非道。如何是物外道。泉便打。师捉住棒曰。已后莫错打人去。泉曰。龙蛇易辨。衲子难瞒。

　　翠峰显云。赵州如龙无角。似蛇有足。当时不管。尽法无民。直须吃棒了趁出。　古南门云。南泉真个怜儿不觉丑。若是其人。何待人趁。自须掩鼻便出。

　　软缠藏锋入阵来。尽将擒下眼牚开。死生一决英雄士。文武双行将相才。(保宁勇)

　　要别真金火里识。棒头有眼明如日。赏罚明兮礼乐全。作家父子诚难得。(梅谷悦)

　　赵州因僧问如何是佛。师曰殿里底。曰殿里底岂不是泥龛塑像。师曰是。曰如何是佛。师曰殿里底。

　　酸甜滋味本天然。带叶连枝颗颗圆。南赡部洲人未识。庵摩罗果信虚传。(保宁勇)

　　不立孤危机本峻。赵州老子玉无瑕。当头指出殿里底。刬尽茫茫眼里花。(雪堂行)

　　一尊殿里佛。两度放毫光。准拟酬高价。无疑乱度量。(蒙庵聪)

　　九九昨朝八十一。夜梦不祥书门吉。东村王老祭清明。错费铁钱三五百。(汉关喻)

　　赵州闻沙弥喝参。向侍者曰教伊去。侍者才教去。沙弥便珍重。师曰。沙弥得入门。侍者在门外。

　　云居锡云。什么处是沙弥得入门。侍者在门外。者里会得。便见赵州。法林音云。者里会得。辜负赵州。　天植维云。青天白日。霹雳惊群。剖出五脏心肝。与人解黏去缚。就中可惜。当门栽荆棘。致令多少人进退不得。还有出得底么。喝一喝。

　　得入门。在门外。说向人。人不会。更高声。我耳背。(鼓山圭)

　　瑟瑟风松。萧萧雨桧。师子咬人。韩獹逐块。(径山杲)

　　斑鸠黄鸟共春风。花里交啼怨落红。鹤背仙人吹玉笛。双双惊起碧云东。(绿雨蕉)

　　赵州因僧问狗子还有佛性也无。师曰无。曰。上至诸佛。下至蝼蚁。皆有佛性。狗子为甚么却无。师曰为伊有业识在。又僧问狗子还有佛性也无。师曰有。曰。既有。为甚么入者皮袋里来。师曰知而故犯。

　　翠岩芝云。说有说无。两彩一赛。如今作么生。　资福观因僧问狗子为什么无佛性。福云逢人便咬杀。云因甚么又道有佛性。福云见主便摇尾。

　　言有业识在。谁云意不深。海枯终见底。人死不知心。(真净文)

　　有无双放复双收。赵老机关世莫俦。试上海门高处望。千江万派尽东流。(普融平)

　　佛性分明脱有无。酢酸何用挂葫芦。薄雾轻烟留不住。扁舟已过洞庭湖。(瞎堂远)

　　无。直路却萦纡。赵州东壁上。依旧挂葫芦。有。张公吃村酒。李公醉不醒。面南看北斗。(石庵玿)

　　狗子佛性无。斫额路上逢子湖。业识性在遭一口。大地全无碧眼胡。狗子佛性有。春风吹动千株柳。知而故犯可怜生。一一面南看北斗。(无庵全)

　　狗子佛性有。狗子佛性无。直钩原求负命鱼。逐气寻香云水客。嘈嘈杂杂作分疏。平展演。大铺舒。莫怪侬家不慎初。指点瑕玼还赵璧。秦王不识蔺相如。(天童觉)

　　狗子有。卖扇老婆日遮手。狗子无。种瓜先得吃葫芦。天禀元来各不同。卢同不饮刘伶酒。(三宜盂)

　　赵州因僧问狗子还有佛性也无。师曰无。

　　赵州露刃剑。寒霜光𦦨𦦨。更拟问如何。分身作两段。(五祖演)

　　力壮年高胆更雄。清风随虎云从龙。啀喍无限寻声迹。挂角𦏰羊不见踪。(宝峰祥)

　　赵州狗子无佛性。万叠青山藏古镜。赤脚波斯入大唐。八臂那吒行正令。(稠岩赟)

　　乙己大人丘。藂林为𡨥仇。利牙如剑戟。生杀有来由。(南岩胜)

　　连马连人劈一刀。虚空迸血涌波涛。千千万万人争看。谁解分开盖胆毛。(中庵空)

　　狗子佛性无。老蚌吐明珠。西川鸣杜宇。江南鸣鹧鸪。(文殊道)

　　赵州狗子无佛性。当空掘出秦时镜。光明浑不见星儿。上下四维皆彻映。(谁庵演)

　　大食波斯饮百杯。停停把柁万人魁。逆风使过黄牛峡。不问瞿塘滟滪堆。(东山空)

　　狗子无佛性。罗睺星入命。不是打杀人。被人打杀定。(南书记)

　　二十四州铁。铸成一个错。飏在大街头。无人蹋得着。(朗庵然)

　　无之一字。杀人无数。多少英雄。横尸当路。(铁山仁)

　　二八佳人刺绣迟。紫荆花下啭黄鹂。可怜无限伤春意。尽在停针不语时。(拗堂仁)

　　赵州狗子佛性无。十分春色播江湖。几多摘叶寻枝者。空使雒阳花满途。(高峰妙)

　　长江一望渺寒烟。极目中流四惘然。可惜夜深明月下。更无人问渡头船。(憨山清)

　　家家有幅遮羞布。放下便能当雨露。独怪当年老赵州。掷却头巾顶却裤。(石雨方)

　　何处秋风起。萧萧送雁群。朝来入庭树。孤客最先闻。(且拙讷)

　　石梁桥背滑如苔。一派银河直下催。今古游鞋蹋未倦。几人摘取瀑花回。(镜堂清)

　　赵州上堂。金佛不度炉。木佛不度火。泥佛不度水。真佛屋里坐。

　　径山杲云。赵州和尚吐心吐胆。恁么告报了也。还有知恩报恩者么。　仰山钦云。揭示如来正体。发明向上宗猷。赵州固是好手。祇是不合强生节目。山僧见处又且不然。金佛度炉。木佛度火。泥佛度水。真佛𠰒。切忌话堕。忽有个汉出来道。你恁么说正是强生节目。拍膝一下云。将谓无人证明。

　　泥佛不度水。神光照天地。立雪如未休。何人不雕伪。(翠峰显三)

　　金佛不度炉。人来访子湖。牌中数个字。清风何处无。

　　木佛不度火。常思破灶堕。杖子忽击着。方知孤负我。

　　木佛不度火。甘露台前逢达磨。惆怅洛阳人未来。面壁九年空冷坐。(三圣昌三)

　　金佛不度炉。坐叹劳生走道途。不向华山图上看。岂知潘阆倒骑驴。

　　泥佛不度水。一道灵光照天地。堪羡玄沙老古锥。不要南山要鳖鼻。

　　三佛形容总不真。眼中瞳子目前人。若能信得家中宝。啼鸟山花一样春。(冶父川)

　　泥佛不度水。毗岚风忽起。大地黑漫漫。衲僧争敢视。(高峰妙三)

　　金佛不度炉。铁裹夜明珠。一槌俱粉碎。清光何处无。

　　木佛不度火。掣开金殿锁。内外绝遮拦。时人犹懡㦬。

　　赵州因尼问如何是密密意。师以手掐之。尼曰和尚犹有者个在。师曰却是你有者个在。

　　法林音云。当时待他道和尚犹有者个在。何不便休去。且教他疑三十年。

　　密密深深意最长。几人冷地错商量。师姑若会赵州意。铁打心肝也断肠(慈受深)

　　兜罗绵㨾硬聱头。河北风流老赵州。咸处着盐淡添水。轩渠一笑更无休。(正堂辨)

　　猛虎深藏浅草窠。几回明月入烟萝。顶门纵有金刚眼。未免当头蹉过他。(高峰妙)

　　赵州因僧问如何是道。师曰墙外底。曰不问者个道。师曰甚么道。曰大道。师曰大道透长安。

　　乌石云。道。石溪则不然。有人问如何是道。但云昨日有人从四安来。今朝出广德去。且道与赵州是同是别。良久云。看脚下。　天奇瑞云。者僧祇解问路。不知当面蹉过。赵州贪渡行人。那防失却船钱。　大慈瑸云。今日有人问如何是道。但云富春到天目一百二十里。且道与古人是同是别。乃嘘一声。

　　赵老家风不热瞒。问他大道答长安。有谁平步归家去。多是区区自作难。(水庵一)

　　大道透长安。言端语亦端。腊尽雪消去。春来依旧寒。(松源岳)

　　大道透长安。天晴莎草干。秋凉更快便。去去有何难。可惜者僧脚步短。举头惟见黑漫漫。(百痴元)

　　宗鉴法林卷十六
卍新纂续藏经第 66 册 No. 1297 宗鉴法林


　　宗鉴法林卷十七

　　集云堂　编

　　　　大鉴下四世

　　赵州因僧问。昼升兜率。夜降阎浮。于中摩尼。为甚不现。师曰道什么。僧再问。师曰毗婆尸佛早留心。直至如今不得妙。

　　黄龙清云。赵州老汉若无后语。未免奔驰。太平则不然。才见他道为甚不现。连声便打。教他痛后反思。管取光明灿烂。　天童华云。者则公案。诸方未有人批判。蒋山今日与诸人着一转语。洗脚上船。

　　赵州上堂。至道无难。惟嫌拣择。才有语言。是拣择。是明白。老僧不在明白里。是汝还护惜也无。时有僧问。既不在明白里。护惜个甚么。师曰我亦不知。曰。和尚既不知。为甚么不在明白里。师曰。问话即得。礼拜了退。

　　翠峰显云。赵州倒退三千里。　天童觉云。者僧也如切如磋。不能见机而变。赵州也如琢如磨。几乎事不解交。众中祇管道退身有分。殊不知尽力提持。还体悉得么。焦砖打着连底冻。　天童悟云。大小赵州大似推恶离己。何不与本分草料。　古南门云。赵州贵图本分。不知翻成分外。虽然。不得五丁力。蚕藂路不开。汝等诸人问甚护惜不护惜。并须吃古南棒。我今为汝保任此事终不虚也。

　　至道无难。言端语端。一有多种。二无两般。天际日上。月下槛前。山深水寒。髑髅识尽喜何立。枯木龙吟消未干。难难。拣择明白君自看。(翠峰显)

　　至简至易。同天同地。拣择明白。云何护惜。口似椎。眼如眉。涉语默。蚿怜夔。堪笑卞和三献玉。纵荣刖却一双足。(圆悟勤)

　　乱撒明珠颗颗晶。走盘应不贵金声。谁家女子能针线。一串穿来不剩星。(无庵全)

　　世间无物可罗笼。独有嵯峨万仞峰。忽若有人猛推落。腾身云外不留踪。(随庵缘)

　　赵州因僧问。至道无难惟嫌拣择。是时人窠窟否。师曰。曾有人问老僧。直得五年分疏不下。

　　翠峰显云。识语不能转。死却了。也好与二十棒。者棒须有分付处。若辨不出。且放此话大行。复颂。

　　象王颦呻。狮子哮吼。无味之谈。塞断人口。南北东西。乌飞兔走。

　　五年分疏不下。一句元无缝罅。祇知推过商量。谁信分明酬价。玲珑底相知。莽卤底相讶。宁可与晓事人相骂。不可共不晓事人说话。(宏智觉)

　　风雨蒙蒙。乌云叆叆。赑屃上山。狐狸入海。随后追寻。龙王不在。咄。(呆堂定)

　　天高地厚寻常事。海阔山重更要论。霹雳震摧山鬼窟。独𢹂双剑定乾坤。(无庵全)

　　瑞凤五彩。祥麟一角。可怜无眼人。何处分斑驳。斑驳分。陕府铁牛没星秤。(大岭丕)

　　赵州因僧问。至道无难惟嫌拣择。如何是不拣择。师曰天上天下惟吾独尊。曰此犹是拣择。师曰田厍奴。甚处是拣择。僧无语。

　　圆悟勤云。人多错会道。至道本无难。亦无不难。只是惟嫌拣择。若恁么会。一万年也未梦见在。

　　似海之深。如山之固。蚊虻弄空里猛风。蝼蚁撼波心铁柱。拣兮择兮。当轩布鼓。(翠峰显)

　　团团秋月印天心。是物前头有一轮。入穴虾蟆无出路。却冤天道不平均。(白云端)

　　当门一脉透长安。游子空嗟行路难。不是人前夸俏措。金锤击碎万重关。(无庵全)

　　人顽似铁。官法如炉。禾熟登场不纳租。米里有虫。麦里有麸。田厍奴。至道无难会也无。(千岩长)

　　赵州因僧问。至道无难惟嫌拣择。才有语言是拣择。和尚如何为人。师曰何不引尽。曰某甲祇念到者里。师曰至道无难惟嫌拣择。

　　水洒不着。风吹不入。虎步龙行。鬼号神泣。头长三尺知是谁。相对无言独足立。(翠峰显)

　　驱山塞海也寻常。所致文明始是王。但见皇风成一片。不知何处有封疆。(白云端)

　　紫绫红锦青丝线。巧手织来成一片。其中缝罅不能无。争奈时人竟不见。(佛眼远)

　　日暖风和莺啭新。柳垂金线系东君。东君不惜无私力。一点花红一点春。(无庵全)

　　赵州因见僧埽地。乃问与么埽还洁净也无。曰转埽转多。师曰岂无拨尘者。曰谁是拨尘者。师顾视曰会么。曰不会。师曰问取云居去。僧后问云居如何是拨尘者。居曰者瞎汉。

　　古塘云。当时待问谁是拨尘者。便接过埽帚痛与一顿。为甚如此。不见道为人须为彻。

　　赵州因僧问。道人相见时如何。师曰呈漆器。

　　翠峰显云。诸禅德。还有识赵州底么。出来共相商量。若未能辨明。大好从头举。与你点破。四九三十六。收。　古南门云。赵州已是无折合。翠峰更添盐添酱。虽然。还有识得赵州底么。三生六十劫。

　　漱石泠泠古涧阴。乔松千尺带寒青。多应祇看昂霄操。谁信根头有茯苓。(南叟茂)

　　多年神禹碑。篆古形犹奇。凭谁高着眼。抚掌共掀眉。(雪焰瑞)

　　赵州因僧问白云自在时如何。师曰争似春风处处闲。

　　争似春风处处闲。花开花落岂相关。白云自在犹难拟。飘鼓无心满世间。(佛印元)

　　赵州因僧问。学人乍入藂林乞师指示。师曰吃粥了也未。曰吃粥了也。师曰洗钵盂去。其僧省悟。

　　云门偃云。且道有指示无指示。若言有。赵州向伊道个什么。若言无。者僧为甚悟去。　翠峰显云。我不似云门为蛇画足。直言向你道。问者如虫御木。答者偶尔成文。虽然与么瞎却衲僧眼。作么免得此过。要会么。还你赵州吃粥了也未。拈却者僧吃粥了。翠峰与你拄杖子。归堂。　云峰悦云。云门与么道。大似为黄门栽须与蛇画足。云峰则不然。者僧于此悟去。入地狱如箭。　黄龙心云。云门雪窦虽则善能锄强辅弱舍富从贫。要且不能安家立国。乃问僧。祇如上座朝来亦吃粥亦洗钵。而今是迷是悟。其僧礼拜起。龙唤近前。我有一柄拂与你归堂。　龙门远云。山僧今日吃粥了也。洗钵盂了也。祇是不悟。既是为善知识。为甚么不悟。还会么。岂可唤钟作瓮。终不指鹿为马。善人难犯。水银无假。冷地忽然觑破。管取一时放下。　开福宁云。且道那里是者僧悟处。几般云色出峰顶。一㨾泉声落槛前。　径山杲云。云门大似阿修罗王耗动三有大城诸烦恼海。随后喝云。寐语作么。复云。云峰虽善背手抽金镞。翻身控角弓。争奈蹉过云门何。又云。赵州与者僧若不得云门一生受屈。而今诸方有一种瞎汉。往往尽作洗钵盂话会了。　天宁琦云。见云门则易。见妙喜则难。誵讹在甚么处。　云居庄云。赵州以楔出楔。云门看楼打楼。者僧悟去。还有勘破处也无。良久云。风不鸣条。雨不破块。　古南门云。住住。翠峰但知云门为蛇画足。自亦未免灵龟拽尾。忽若总拈过时如何。瞎。　佛日晰云。大慧道诸方拈掇甚多。下注脚者亦不少。未尝有一人分明说破。妙喜今为诸人分明说破。吃粥了便洗钵盂。且道还曾指示也无。黑豆从来好合酱。比丘尼定是师姑。大慧老汉牙如剑树。口似血盆。原来祇在者里。洗钵盂话何曾说得破。隆安今日不惜唇齿。直下分明说破。吃粥了便洗钵盂。赵州东壁挂葫芦。拈得鼻孔打失口。达磨不是老臊胡。

　　床窄先卧。粥稀后坐。跻跻蹡蹡。洒洒落落。要会赵州洗钵盂。了事沙弥消一个。(泉大道)

　　梅花落尽杏花披。未免春风着出褫。一气不言含有象。万灵何处谢无私。(白云端)

　　吃粥了也洗钵盂。家常逐日最相如。西来何处半零落。六祖痴顽不读书。(三祖宗)

　　吃粥了洗钵盂。何曾指示曹溪路。谩言随众三十年。记得展单忘却箸。(杨无为)

　　之乎者也。衲僧鼻孔。大头向下。禅人若也不会。问取东村王大姐。(湛堂准)

　　推穷物理成家计。会合时机便识心。多谢春风无厚薄。贫家桃李也成阴。(护国元)

　　相逢陪酒又陪歌。醉倒途中要我驼。驼到家中犹骂詈。不知醒后又如何。(且庵仁)

　　鹤立松梢月。鱼行水底天。风光都占断。不费一文钱。(息庵观)

　　乍入藂林乞指示。大施门开无壅滞。往往灵山授记人。未有如斯个次第。(正觉逸)

　　锦衣公子坐花藂。凤管鸾箫曲未终。却笑桃华贪结子。几回错恨五更风。(天岸升)

　　梵语般若波罗蜜。此云智慧到彼岸。云栖寺里李和尚。每日起来念一遍。(寿圣声)

　　梧桐一叶落金井。飒飒西风彻骨冷。一阵吹来双𩯭寒。花容袅娜为谁整。(法林音)

　　赵州因与文远行。乃指一片地曰。者里好造个巡铺。文远便去路旁立曰。把将公验来。师遂与一掴。远曰公验分明过。

　　法林音云。无端无端。还知赵州败阙处么。也须勘过了打。

　　虽然公验各随身。去住皆由守铺人。蹋破草鞋归去后。落花啼鸟一般春。(佛鉴勤)

　　天子居闹市里。山僧在百草头。摆手御街来往。不怕巡火所由。(竹庵圭)

　　钻头闹蓝远侍者。刺脑胶盆老赵州。两个人前夸好手。面皮三寸不知羞。(蒙庵聪)

　　赵州在东司上见文远过。蓦召文远。远应诺。师曰东司上不可与汝说佛法。

　　老僧正在东司上。不将佛法为人说。一般屎臭栴檀香。父子之机俱漏泄。(鼓山圭)

　　赵州有密语。文远不覆藏。演出大藏教。功德实难量。(径山杲)

　　明明道不说。此理凭谁识。春风一阵来。满径花狼藉。(蒙庵聪)

　　赵州因僧问。百骸俱溃散。一物镇常灵时如何。师曰今朝又风起。

　　今朝又风起。闹市莫插㭰。触着阎罗王。带累阴司鬼。(径山杲)

　　今朝又风起。不必更疑猜。就地撮将黄叶去。入山推出白云来。(天宁琦)

　　今朝又风起。老君元姓李。寥寥宇宙间。极目谁知己。喝一喝。(灵岩储)

　　赵州因僧辞。师问甚处去。曰闽中去。师曰彼中兵马隘你须迴避始得。曰向甚处迴避。师曰恰好。

　　闻说闽中兵马多。丁宁游子避干戈。临岐指个藏身处。无限雄师不奈何。(正觉逸)

　　七闽归路日争锋。迴避须教不见踪。恰好藏身何处是。青山云外万千重。(佛慧泉)

　　赵州因一僧游五台问一婆曰。台山路向甚么处去。婆曰蓦直去。僧便去。婆曰好个师僧又恁么去。有僧举似师。师曰待我去勘过。明日师便去问。台山路向甚处去。婆曰蓦直去。师便行。婆曰好个师僧又恁么去。师归谓众曰。台山婆子我为你勘破了也。

　　报慈遂征云。前来僧也恁么道。后来僧也恁么道。且道那里是勘破处。又云。非惟被赵州勘破。亦被者僧勘破。　翠峰显云。还知天下衲僧出者婆子圈圚不得么。　琅玡觉云。大小赵州去者婆子手里丧身失命。虽然如此。错会者多。　宝峰文云。大小赵州也好吃婆子手中棒。过在甚处。检点得出。方解不受人瞒。有么。喝一喝。　沩山喆云。天下衲僧祇知问路。不知脚下泥深。若非赵州老汉。争显汗马功高。　仰山钦云。错。婆子心肝。赵州五脏。一捏捏碎。撒在诸人怀里了也。且道是有勘破无勘破。良久云。错会者多。　高峰妙云。尽道赵州勘破婆子。若据高峰见处。正是婆子勘破赵州。以何为验。以手指云蓦直去。　瑞岩愠云。婆子如虫御木偶尔成文。赵州见义勇为翻成特地。会么。云收雨霁长空阔。一对鸳鸯画不成。　笑岩宝云。当时才见道好个师僧又恁么去。但祇鼓掌呵呵大笑而归。不惟与天下行脚衲僧增锐。亦使者婆子向去别有生涯。　弁山音云。且道那里是赵州勘破处。祇为梅花寒未彻。故来霜上又加雪。冻开平地起龟文。连累青山迸白血。

　　杰出藂林是赵州。老婆勘破有来由。而今四海清如镜。行人莫与路为仇。(黄龙南)

　　言中辨的老禅和。蓦直台山路不蹉。勘破却回人莫问。岳阳船子洞庭波。(云峰悦)

　　藂林老作世无俦。凛凛威风四百州。一击铁关曾粉碎。恩大难将雨露酬。(真如喆)

　　拨动干戈老赵州。坐观胜败有良谋。婆婆勘破人谁委。多少禅流错路头。(海印信)

　　拨动烟尘老古锥。坐观胜负有谁知。从来古路平如掌。自是行人不见归。(圆觉演)

　　婆指台山路不差。游人恁么去无涯。赵州勘破归来后。四海五湖同一家。(草堂清)

　　老婆心切勿交加。要路逢渠指不差。休问禹门求变化。风雷祇在葛洪家。(旻古佛)

　　高握金鞭出禁城。霜风凛凛马蹄轻。烟尘扫尽归来后。四海行人贺太平。(普融平)

　　台山一路坦平。自是行人不惯。明镜丑妇之冤。智者愚人之患。(疏山常)

　　玉箫吹作凤鸾吟。惹动游人离别心。一阵东风卷寥廓。四方八面少知音。(佛智裕)

　　劈面三拳。连腮七掌。尽大地人。不知痛痒。(鼓山圭)

　　年老成精不谬传。赵州古佛嗣南泉。招魂丧命因图像。良马追风累索牵。勘破了。老婆禅。说向人前不值钱。(天童觉)

　　赵州勘破。百发百中。趁得老鼠。打破油瓮。(佛照光)

　　本是山中人。爱说山中话。五月卖松风。人间恐无价。(蒙庵岳)

　　台山路上个婆婆。平地无风起丈波。下却陡门通底闸。更无一滴到黄河。(无准范)

　　自小丹青画不成。年来始觉艺方精。等闲掷笔为龙去。换却时人眼里睛。(高峰妙)

　　生铁蒺藜当面掷。琉璃坑堑绕身开。劝君莫问台山路。多少平人被活埋。(中峰本)

　　孔文举杨德祖。不是冤家不聚头。无端论及家禽。果鸟道玄盐梅苦。焉知来者不如今。清风匝地波腾火。(具足有)

　　几人不战自成功。独许南阳老卧龙。自借东风鏖赤壁。赚他血泪满江红。(菩提珍)

　　麝香李子枕头瓜。一曲池台满畹花。客马醉行溪柳路。慈翁解点白云茶。(䒢溪森)

　　侵晓乘凉偶独来。不因鱼跃见萍开。卷荷忽被微风触。泻下清香露一杯。(啸峰然)

　　昨日师僧经过。今日阿谁勘破。再过三五七朝。麻雀定如鹅大。(汉关喻)

　　古路迢迢直坦平。边笳才动烽烟生。欲知南北相凌处。天外出头方解行。(法林音)

　　赵州问僧甚处来。曰摘茶来。师曰闲。

　　道着不着。何处摸索。背后龙鳞。面前驴脚。翻身筋斗。孤云野鹤。阿呵呵。(云盖智)

　　赵州示众。把定乾坤眼。绵绵不漏丝毫。我要你会。你且作么生会。

　　天童觉云。还端的也未。祇饶你者里会得七穿七穴。我也知你出赵州圈圚不得。　宝寿新云。漏与不漏。虚空着楔。会与不会。混沌增眉。饶你把得定放得开。犹未是十成稳当。大众。还识乾坤眼么。从来不借三光力。照彻山河万斛金。

　　赵州一日敲火问僧曰。老僧唤作火。汝唤作甚么。僧无语。师曰不识玄旨徒劳念静。

　　法灯钦别云。我不如你。

　　赵州眼放光。烁破四天下。钵盂上安柄。至今成话𣠽。(老衲证)

　　直下是非着不得。着不得处好承当。木人昨夜通消息。南海波斯过大唐。(野庵璇)

　　赵州因二僧相推不肯做第一座。主事白师。师曰总作第二座。事曰第一座教谁做。师曰装香来。事曰装香了也。师曰戒香．定香．慧香．解脱香。

　　天童华云。赵州一槌。不妨惊群动众。检点将来。也是泥里洗土块。若是荐福门下。不用相推。第一座也有人。第二座也有人。第三座也有人。虽然如是。不免从头注破。第一座铁眼铜睛觑不破。第二座阳春白雪无人和。第三座真实身心同达磨。且道与赵州是同是别。　愚庵盂云。赵州着个座。元于佛祖位上。使天下藂林无敢正座。规绳自此一跌。直至如今整理不上。还有人为法社正纪纲者么。不必相推。请来相见。如无。山僧摈却圣僧去也。

　　赵州因僧问。祖意教意。是同是别。师曰。会得祖意。便是教意。

　　波斯读梵字。莫窑人作诗。乌头仿佛。𦱖子依俙。竹密不妨流水过。山高岂碍白云飞。(湛堂准)

　　赵州因一婆子送钱请转藏经。师受施了。却下禅床转一匝。乃曰。传语婆。转藏经已竟。其人回举似婆。婆曰。比来请转全藏。如何祇为转半藏。

　　报慈遂云。什么处是欠半藏处。且道那婆具甚么眼。便与么道。　径山杲云。众中商量道如何是那半藏。或云再绕一匝。或弹指一下。或咳𠻳一声。或喝一喝。或拍一拍。恁么见解。祇为不识羞。若是那半藏。莫道赵州再绕一匝。直饶绕百千万匝。于婆子分上祇得半藏。设使更绕须弥山百千万亿匝。于婆子分上亦祇得半藏。假饶天下老和尚亦如是绕百千万亿匝。于婆子分上也祇得半藏。设使山河大地森罗万象若草若木。各具广长舌相异口同音。从今日转到尽未来际。于婆子分上亦祇得半藏。诸人要识婆子么。鸳鸯绣出从君看。不把金针度与人。　天宁琦云。者婆子谓赵州祇转得半藏。弄假像真。当时何不向未绕禅床时会取。　车溪冲云。且道那里是他转半藏处。还会么。五五二十五。欲识全藏么。良久云。善吉维摩谈不到。目连鹙子视如盲。　宝寿方云。且道那半藏还曾有人转得么。山僧今日为你转去也。良久云。如是如是。又良久云。不是不是。

　　走下禅床行一转。看了如来五千卷。婆子年高眼尚明。夜深月下穿针线。(慈受深)

　　赵州一匝天轮转。婆子知音未足酬。普为人天开正眼。大千沙界一毫收。(足庵鉴)

　　不知兀坐常轮转。空下禅床绕一遭。背面却言亏一半。老婆恶业自家招。(天目礼)

　　赵州剑气冲牛斗。婆子神符悬肘后。一条拄杖两人扶。好手手中夸好手。(杀六岩辉)

　　云飞石壁山增色。月落寒潭水画眉。最喜上林清兴好。黄莺啼在绿杨枝。(睦堂莹)

　　赵州因僧侍次。指火问曰。者个是火。你不得唤作火。老僧道了也。僧无对。复挟起火曰会么。曰不会。师曰。此去舒州有个投子和尚。汝往问之。必为汝说。因缘相契不用更来。不相契却来。僧到投子。子问近离甚处。曰赵州。子曰赵州有何言句。僧举前话。子曰汝会么。曰不会。子下禅床行三步却坐。问曰会么。曰不会。子曰你归去举似赵州。僧回举似师。师曰还会么。曰不会。师曰投子与么不较多也。

　　我唤作火。汝即不可。已道了也。唤作甚么。(杨无为)

　　赵州唤作火。全身入草窠。我今不是渠。渠今正是我。(月林观)

　　赵州因僧问如何是祖师西来意。师曰庭前柏树子。曰和尚莫将境示人。师曰我不将境示人。曰如何是祖师西来意。师曰庭前柏树子。

　　五祖戒代云。和尚何以将别人物作自己用。

　　千里灵机不易亲。龙生龙子莫因循。赵家夺得连城璧。秦主相如总丧身。(翠峰显)

　　万木随时有凋丧。赵州庭柏镇长荣。不独凌霜抱贞节。几奏清音对月明。(黄龙南)

　　深院盘根翠色幽。老僧曾指示禅流。年年不改凌霜节。下载清风何日休。(正觉逸)

　　赵州庭柏。衲僧苦厄。井口辘轳。横吞不得。(野轩遵)

　　赵州庭柏森然直。露滴风清添翠色。摘叶寻枝不可求。盘根万古终无极。(大沩秀)

　　赵州庭下柏森森。摘叶寻枝古到今。明眼衲僧如觑着。西来祖意合平沉。(杨无为)

　　一兔横身当古路。苍鹰才见便生擒。后来猎犬无灵性。空向枯桩旧处寻。(承天宗)

　　苏武不拜。韩信临朝。恁么会得。十万迢迢。(瞒庵成)

　　赵州庭柏。说向禅客。黑漆屏风。松萝亮槅。(佛日才)

　　百宝光攒无见顶。是大神咒最灵奇。揭谛波罗僧揭谛。石人半夜失乌鸡。(正堂辨)

　　岸眉横雪。河目含秋。海口鼓浪。航舌驾流。拨乱之手。太平之筹。老赵州。老赵州。扰扰藂林卒未休。徒费工夫也。造车合辙。本无伎俩也。塞壑填沟。(宏智觉)

　　庭前柏树子。好个大棺材。买却有人买。抬却没人抬。(汉关喻)

　　赵州问僧发足甚处。曰雪峰。师曰雪峰有何言句示人。曰。寻常道尽十方世界是沙门一只眼。你等诸人向甚处屙。师曰。阇黎若回。寄个锹子去。

　　保福展云。南有雪峰北有赵州。　翠峰显云。者僧既不从雪峰来。可惜赵州锹子。　琅玡觉云。众中有云寄锹去。埋却雪峰。若道寄钵盂去。便道盛粥饭。用狂解还梦见么。不是僧繇手。谩说画丹青。　清化嶾云。若是山僧。见道阇黎若回寄个锹子去。便云不将去。若问为什么不将去。但云和尚者里少他不得。　法林音云。者僧亲从雪峰来。因甚翠峰道不从雪峰来。若道得。不负赵州锹子。

　　南望雪峰犹万里。北游未蹋赵州关。赚他一柄钝锹子。二百余年去不还。(正觉逸)

　　石桥一路滑如苔。闽岭风高冻不开。相见尽言游历去。几人曾到雪峰来。(佛慧泉)

　　雪峰何处屙。赵州寄锹子。沙门一只眼。狼藉乃如此。阿呵呵。大唐国里鼓声起。新罗国里舞婆娑。(别峰印)

　　大地一只眼。谁敢屙其中。锹子寄将去。那知到雪峰。(横川珙)

　　仰面飏尘。逆风把炬。无损于人。自招焚污。输与竹轩高枕人。白云看老霜烧树。(石雨方)

　　五陵春色十分肥。恼乱东风不尽吹。醉唤不归江上客。子规声断绿杨枝。(天铎恩)

　　赵州问僧曾看法华经么。曰曾看。师曰。衲衣在空闲。假名阿练若。诳惑世间人。汝作么生会。僧拟礼拜。师曰汝披衲衣来么。曰披来。师曰莫惑我。曰作么生得不惑去。师曰莫取我语。

　　翠峰显云。大小赵州。龙头蛇尾。诸人若能辨得。便乃识破赵州。如或不辨。个个高拥衲衣。莫惑翠峰好。　古南门云。祇如赵州恁么问。者僧恁么答。还是者僧惑赵州。赵州惑者僧。

　　赵州因僧问黑豆未生芽时如何。师曰好合酱。

　　赵州活计得能忙。黑豆囫囵入酱缸。今日有来筛磨过。破砂盆里响珰珰。(万峰蔚)

　　赵州问院主何来。曰送生来。师曰鸦为甚飞去。曰怕某甲。师曰十年知事作恁么语话。主却问为甚飞去。师曰院主无杀心。

　　杀心杀心。月落寒潭秋水深。要掣金鳌吞钓起。可怜觌面少知音。(绿雨蕉)

　　赵州与官人游园次。兔见惊走。官问。和尚是大善知识。兔见为甚么走。师曰老僧好杀。

　　夜叉罗刹毒凶心。华峰如峻海如深。已向人前呈剑刃。迟回又过黑云岑。(绿雨蕉)

　　赵州问南泉如何是异类中行。泉以手拓地作驴鸣。师便一蹋。归堂曰悔悔。泉令侍者问悔个什么。师曰悔不更与两蹋。

　　天井新云。南泉欠赵州一着。赵州输南泉一机。作么生会。千年故纸好合药。

　　功盖三分国。名成八阵图。江流石不转。遗恨失吞吴。(且䂐讷)

　　汉高辛苦事干戈。帝业兴隆俊杰多。犹恨四方无壮士。还乡悲唱大风歌。(觉圆胤)

　　宗鉴法林卷十七
卍新纂续藏经第 66 册 No. 1297 宗鉴法林


　　宗鉴法林卷十八

　　集云堂　编

　　　　大鉴下四世

　　赵州问南泉。明头合暗头合。泉便下座归方丈。师曰。者老汉被我一问。直得无言可对。首座曰。莫道和尚无语好。自是上座不会。师便掌曰。者一掌合是堂头老汉吃。

　　五祖戒云。正贼走了。逻赃人吃棒。又云。南泉当断不断。反招其乱。　云居舜云。诸人作么生会。有底便道首座落他圈圚。与么会又争得。山僧道。赵州大似旁若无人。

　　大事当阳已皎然。十分须是更周圆。堂中上座黑如漆。冷地为谁吃暗拳。(保宁勇)

　　赵州出外。路逢一婆子。乃问什么处去。婆曰偷赵州笋去。师曰忽遇赵州又作么生。婆便与一掌。师休去。

　　翠峰显云。好掌。更下两掌也无勘处。　五祖演云。赵州休去作么生商量。白云露个消息。贵要诸人共知。婆子虽行正令。一生不了。赵州被打两掌。咬定牙关。婆子去路。一身轻似叶。赵州高名。千古重如山。　南堂欲云。将谓胡须赤。更有赤须胡。　龙池传云。赵州休去。是肯伊不肯伊。　古南门云。赵州今日小出大遇。　圆照森云。还识赵州么。云缕缕。风细细。寄言行路儿。莫上山头去。　欧峰承云。贼是小人。智过君子。

　　弯弓直射势难当。陷虎之机理最长。虽是贪他一粒米。谁知失却半年粮。(海印信)

　　虎穴魔宫到者稀。老婆失脚人怀疑。赵州吃掌无人会。直至如今成是非。(俞道婆)

　　去若丘山重。来如一羽轻。去来无别路。倾盖白头新。(瞎堂远)

　　一路雄兵犯界河。烟尘塞路绝人过。安邦赖有张良在。画角城头唱楚歌。(雪窦宗)

　　骤马加鞭上酒楼。何如坐地看扬州。是非长短俱裁了。鼠窃终难似狗偷。(无准范)

　　何事临场欠作家。祇缘别有好生涯。饶人不是痴男女。最毒於菟无齿牙。(九逵达)

　　鞭锏交挥力抗奇。星流电卷类难齐。名图麟阁家山旧。芳草笼烟鸟乱啼。(御之龙)

　　赵州示众。看经也在生死里。不看经也在生死里。诸人且作么生出得去。僧便问祇如俱不留时如何。师曰。实即得。若不实争能出得生死。

　　看经也在生死里。饭箩里坐无吃底。不看经也在生死里。锦衣堆里无著底。忽然乌鹊叫一声。反身涌跃浑家喜。休拟议。如今抛向众人前。千手大悲提不起。(□□□)

　　赵州因居士问。和尚年尊有几个牙。师曰祇有一个。士曰祇有一个如何吃饭。师曰。虽然一个。下下咬着。

　　或庵体云。赵州开口自然下下咬着。功魁佛祖道荫人天。山野重说偈言光扬盛事。

　　大用全提古佛牙。辉天鉴地别无他。日边乘兴立功业。文彩风流出当家。

　　赵州因僧问澄清绝点时如何。师曰犹是人家客作汉。

　　密庵杰云。者僧置个问端不妨险峻。争奈赵州有起膏肓底手段。虽然如是。总落在天童手里。毕竟如何。喝一喝。

　　赵州曰。老僧二十年不杂用心。惟二时粥饭是杂用心处。

　　玉关度了久班师。犹向人前动鼓鼙。祇道马行芳草地。不知身已陷重围。(无文灿)

　　赵州问新到僧曾到此间么。曰曾到。师曰吃茶去。又问僧。僧曰不曾到。师曰吃茶去。后院主问。为甚么曾到也吃茶去。不曾到也吃茶去。师召院主。主应诺。师曰吃茶去。

　　保福展云。赵州惯得其便。　开福宁云。赵州门下不拣高低。一碗粗茶普同供养。得其味者方知冷灰里九转透瓶香。如或未辨端倪。不免重下注脚。南北东西万万千。赵州待客岂徒然。莫嫌冷淡无滋味。惯把芝麻一例煎。以拂子击禅床一下。

　　曾到还将未到同。赵州依旧展家风。近来王令关防紧。从此人情总不容。(佛印元)

　　宝匣龙泉发夜光。寥寥长挂在虚堂。四来高客如相访。茶罢休劳话短长。(大沩秀)

　　骊珠绝颣玉无瑕。马载驴䭾帝子家。曾到不曾休拟议。与君同泛一瓯茶。(罗汉南)

　　赵州老汉热心肠。一盏粗茶验当行。回首路傍桥断处。白苹红蓼映斜阳。(浙翁琰)

　　吃茶去。夜雨催红上花蕊。队队狂蜂逐影飞。不知几个知归去。去吃茶。千年枯树忽开花。子规夜半犹啼血。金勒东风路转赊。(抱璞琏)

　　曾闻惯钓任公手。争似西江月一钩。几度鱼龙吞不得。一声羌笛出云楼。任优游。收卷丝纶得自由。咄。(大鼎新)

　　赵州因僧问万法归一一归何处。师曰我在青州作领布衫重七斤。

　　昭觉勤云。摩醯三眼。一句洞明。似海朝宗。千途共辙。虽然如是。更有一着在。忽有问蒋山一归何处。但云饥来吃饭困来打眠。　元叟端云。赵州好语。要且不赴来机。中峰则不然。万法归一一归何处。至大四年西山洪水泛涨。一夜冲倒三座石桥。山门头石狮子作大哮吼。山河大地悉皆震动。你辈贪眠汉子。知甚东西南北。　仰山钦云。大小赵州脚跟下红线不断。等间问着。便见牵东补西。道林则不然。万法归一一归何处。劈脊便与三十。虽则太煞伤慈。要且一时庆快。拈拄杖云。祇今莫有与么问底么。乃靠拄杖云。放过一着。　高峰妙云。赵州拖泥带水。不特不能为者僧斩断疑情。亦乃赚天下衲僧死在葛藤窠里。西峰则不然。今日有恁么问。但向他道狗䑛热油铛。　天界盛云。要头斫将去。要皮剥将去。要心刳将去。且喜没个法子奈得白拈贼何。　弁山圆云。鹬蚌相持。俱落渔人之手。

　　编擗曾挨老古锥。七斤衫重几人知。而今抛向西湖里。下载清风付与谁。(翠峰显)

　　问来亲切布衫酬。指出青州是旧游。皓月当空沉巨浸。鲸鲵无奈不吞钩。(照觉总)

　　夜半墨漆黑。捉得一个贼。点火照来看。元是王大伯。(鼓山圭)

　　等闲提起七斤衫。多少禅流着意参。尽向青州作窠窟。不知春色在江南。(运庵岩)

　　镬汤无冷地。黄河辊底流。金刚难插㭰。脑后挂灯毬。(或庵体)

　　四面洪涛万丈深。上天无路地无门。个中有理应难诉。不是愁人也断魂。(高峰妙)

　　斧烂柯消局未残。天香吹鹤下瑶坛。满盘黑白轻翻转。拂袖苍梧玉佩寒。(中峰本)

　　周德者可以自守。周利者可以普济。连盘托出有谁相契。鲜花腻草翠梧丹桂。(天奇瑞)

　　长江影浸一天秋。霜叶飕飕风骨愁。野老忽歌新水令。浪花惊起月边鸥。(即念现)

　　赵州因真定帅王公𢹂诸子入院。师坐而问曰大王会么。曰不会。师曰自小持斋身已老。见人无力下禅床。王愈加礼重。翌日令客将传语。师下禅床受之。侍者曰。和尚见大王来不下禅床。今日将军来为什么却下禅床。师曰。非汝所知。第一等人来禅床上接。中等人来下禅床接。下等人来三门外接。

　　跏趺迎上客。曲录对旌幢。不是家风别。他居礼义乡。(西岩惠)

　　折脚禅床接断薪。犹堪偃首揖高宾。明知列土熏天富。难斗他家彻骨贫。(石溪月)

　　人王争似法王尊。不下禅床接上根。休说君臣犹有间。入山先要主宾分。(月坡明)

　　赵州因侍者报大王来也。师曰万福大王。曰未到。师曰又道来也。

　　黄龙南云。头头漏泄。罕遇仙陀。侍者祇解报客。不知身在帝乡。赵州入草求人。不觉浑身泥水。　白云端云。侍者虽然罔措。争奈王令已行。王令既行。则海晏河清一句作么生道。野老不知尧舜力。冬冬打鼓祭江神。　径山琇云。侍者报客不知客是何人。赵州虾为子屈。不觉打失眼睛。且道径山恁么意在于何。巡人犯夜。　佛日晰云。今日御驾亲临。设有侍者报万岁来也。便与劈面掌云。莫诳山僧好。何故。天威不违颜咫尺。何曾少间至尊前。

　　报客传言信已通。叉手低头便鞠躬。对面一双青白眼。当头蹉过住山翁。(楚安方)

　　骥子驽骀满道途。皮毛谁敢辨精粗。若无伯乐当时鉴。失却追风千里驹。(慈受深)

　　许由临溪洗耳。巢父不饮牛水。侍者亲入帝乡。赵州祇在草里。(南岩胜)

　　来也宫殿随身。去也笙歌满路。侍者白头如新。赵州倾盖如故。(别峰印)

　　春山倒影一江红。莺柳情多恋玉骢。莫恨不工仙子笔。祇缘身在画图中。(白岩符)

　　赵州到一庵主处问有么有么。主竖起拳头。师曰水浅不是泊舟处。便行。又到一庵主处问有么有么。主亦竖起拳头。师曰。能纵能夺。能杀能活。便作礼。

　　支提爱云。赵州祇见锥头利。　云居舜云。赵州当时甚生意气。虽然如是。要且鼻孔在二庵主手里。　龙门远云。庵主一等竖拳。赵州因甚肯一个不肯一个。要识赵州么。拍禅床左边一下。要识二庵主么。拍禅床右边一下。良久云。易开终始口。难保岁寒心。　沩山果云。泣露千般草。吟风一样松。为甚么肯一个不肯一个。者里见得透。释迦不先弥勒不后。坐断要津天长地久。苟或不然。为你下个注脚。良久云。若不如是。争知如是。　昭觉勤云。佛祖命脉。列圣钳锤。换斗移星。惊天动地。有般汉未出窠窟。祇管道舌头在赵州口里。殊不知自己性命已属他人。若能握向上纲宗。与二庵主相见。便可以定龙蛇别缁素。正好着力。还知赵州落处么。切忌颟顸。　理安洸云。鸳鸯绣出从君看。不把金针度与人。　莲柎䇿云。赵州着緉草鞋到处行脚。不怕疑杀人。乃向二庵主手里纳败阙。顾左右云。甚处是伊纳败阙处。两行孤雁扑地高飞。一对鸳鸯池边独立。　云庵悦云。水浅不是泊舟处。言中有响。能纵能夺便礼拜。句里藏锋。如今有般无主孤魂。祇管较得较失。不惟蹉过古人。亦乃埋没自己。还知落处么。大冶精金应无变色。

　　问答元来总一般。当头一着莫颟顸。将军自有嘉声在。不得封侯也是闲。(佛迹昱)

　　无星秤子两头平。提起应须见得明。若向个中争分两。知渠错认定盘星。(佛性泰)

　　虎步龙骧遍九垓。会从平地起风雷。等闲唤出庵中主。便见千江水逆回。(佛心才)

　　换手捶胸哭老爷。棺材未出死尸斜。不如掘地深埋却。管取来年吃嫩茄。(瞎堂远)

　　闪烁旌旗骤往来。几人遥望起疑猜。此时若得樊公脚。一蹋鸿门两扇开。(无准范)

　　江北江南总帝畿。一轮化日照无私。边笳却在东风外。石女听来笑满眉。(无趣空)

　　短棹轻帆狎怒涛。东行西止得逍遥。去留不出芦花岸。陆地追寻人自劳。(报恩琇)

　　江南丝柳迎风舞。岭上青松带露寒。世事近来多剥复。人人偏爱紫罗冠。(慧山海)

　　一样竖拳两样酬。驴唇马㭰没来由。巫峡博得丝千丈。四海五湖下钓钩。(法林音二)

　　单枪疋马立功勋。韬略双全独见君。蓟北荆南齐定了。英名千古镇河汾。

　　赵州因文远在佛殿礼佛。师见以拄杖打一下曰作么。曰礼佛。师曰用礼作么。曰礼拜也是好事。师曰好事不如无。

　　中峰本云。文远云礼佛也是好事。不妨顽软。赵州云好事不如无。话堕了也。要知赵州老人话堕处么。待伊磕破脑门即向伊道。

　　文远修行不落空。时时瞻礼紫金容。赵州拄杖虽然短。分破华山千万重。(径山杲)

　　祇知瞻礼紫金容。不觉脑门遭霹雳。平生心胆向人倾。相识还同不相识。(蒙庵聪)

　　赵州因僧问如何是赵州。师曰东门西门南门北门。

　　径山杲云。者僧问赵州。赵州答赵州。得人一马还人一牛。人平不语。水平不流。会么。受恩深处宜先退。得意浓时便好休。　天宁琦云。尽道者僧神通。跳赵州关不过。大丈夫汉当众决择。未到弓折箭尽。即便拱手归降。何不着一转语。教他纳款去。且道着得个甚么语。　磬山修云。者僧设个问头也甚奇怪。他未会。争敢入虎穴捋虎须。道他会。争肯恁么休去。

　　句里呈机劈面来。烁迦罗眼绝纤埃。东西南北门相对。无限轮槌击不开。(翠峰显)

　　四廓关闳镇赵州。几于城下起戈矛。将军战马今何在。野草闲花满地愁。(照觉总)

　　袖里金锤一击开。东西南北绝纤埃。石桥南畔台山路。报你游人归去来。(普融平)

　　南北东西老赵州。见人骑马也骑牛。清风月下寻归路。夫子门前问孔丘。(瞎堂远)

　　赵州因僧问。初生孩儿还具六识也无。师曰急水上打毬子。后僧却问投子。急水上打毬子意旨如何。子曰念念不停留。

　　法林音云。疋上不足。疋下有余。

　　六识无功伸一问。作家曾共辨来端。茫茫急水打毬子。落处不停谁解看。(翠峰显)

　　何谓识兮还具六。八万四千殊不足。初生孩子尚喃喃。急水打毬拦口筑。(白云端)

　　朝日茫茫打个毬。生来念念不停留。若知落地无踪迹。始会云门六不收。(慈受深)

　　赵州因僧问和尚姓甚么。师曰常州有。曰甲子多少。师曰苏州有。

　　苏州有。常州有。须信亲言出亲口。赵州古佛岂徒然。世界坏时渠不朽。若能于此究根源。决定面南看北斗。(翠峰显)

　　常州有。苏州有。咭嘹舌头狮子吼。寿山高兮福海深。八十一分九个九。若能直下便回光。千古万古名不朽。(佛鉴勤)

　　苏州有与常州有。三月江南啼鹧鸪。堪笑有年无德汉。被人拶着强分疏。(退耕宁)

　　赵州问一座主讲什么经。曰讲涅槃经。师曰问一段义得否。曰得。师以脚趯空吹一吹曰是什么义。曰经中无此义。师曰。脱空谩语汉。此是五百力士揭石义也不识。

　　老宿代云。和尚瞒某甲瞒大众。　翠峰显别云。和尚惯得其便。

　　一趯方令地轴翻。一吹还又转天关。讲师不识圆陀义。空舍前山过后山。(圭堂居士)

　　揭石从来义不同。洪波深处逞神通。高标不在芦花岸。队队双双趁晓风。(呆堂定)

　　赵州因僧问。久向赵州石桥。到来祇见略彴。师曰。汝祇见略彴。且不见石桥。曰如何是石桥。师曰度驴度马。

　　城山洽云。老汉末后道个度驴度马。是赏伊罚伊。者里勘破。一生参学事毕。不然。吃水也须防噎。

　　孤危不立道方高。入海还须钓巨鳌。堪笑同时灌溪老。解云劈箭亦徒劳。(翠峰显)

　　异类渠行履。心真出语亲。随流自得妙。到岸不迷津。(天宁琏)

　　长鲸已压浪头飞。跛鳖桥边尚碾泥。度马度驴难解会。绿杨影里路东西。(地藏恩)

　　赵州因一僧曰。某甲从长安来。横一条拄杖。不曾拨着一人。师曰自是大德拄杖短。僧无语。

　　同安显别州云。老僧者里不曾见恁么人。又代僧云。也不短。　天童悟代云。某甲罪过。不意轻触和尚。

　　法林音代礼三拜。

　　赵州因僧问十二时中如何用心。师曰。汝被十二时辰使。老僧使得十二时。

　　使得十二时辰。呼来却教且去。倚官挟势欺人。茫茫无本可据。(径山杲)

　　钟送黄昏鸡报晓。赵州何用闲烦恼。裂破虚空作两边。古庙香炉出芝草。(雪庵瑾)

　　安帖邦乡老赵州。时辰使得最风流。今朝有酒今朝醉。明日愁来明日忧。(野庵璇)

　　天来龙来。神来鬼来。风来雨来。驴来马来。几乎死了。一去不来。(汉关喻)

　　赵州在南泉井楼上打水次。见南泉过便抱柱悬却脚曰相救相救。泉上胡梯曰。一二三四五。师少顷却去礼谢曰。适来谢和尚相救。

　　昭觉勤云。一人将错就错。一人看楼打楼。虽然如是。父为子隐。直在其中。　径山䇿云。赵州悬羊卖狗。南泉有年无德。作者去就当时。祇好拽翻梯子。教者汉一生蹭蹬。还知么。养子方知父慈。

　　等闲施设岂徒然。平地波澜欲浸天。更向胡梯敲数下。免教失脚堕黄泉。(佛性泰)

　　赵州因在殿上过。乃唤侍者。者应诺。师曰好一殿功德。者无对。

　　殿上唤来先应诺。不知业识太茫茫。虽然功德已成就。怎奈当初不放光。(鼓山圭)

　　好一殿功德。总是过去佛。百福相严身。不使栴檀刻。日日香烟夜夜灯。看来当甚干萝卜。(径山杲)

　　赵州因游方时到临济。才洗脚济便问。如何是祖师西来意。师曰正值山僧洗脚。济乃近前作听势。师曰。会即便会。啖啄作么。济便归方丈。师曰。三十年行脚。今日错为人下注脚。

　　法云秀云。众中商量道。赵州不识临济作贼却。为他下个注脚。临济当时作听势。何不劈耳便掌。若恁么商量。何曾梦见赵州识得临济。殊不知两个尽是老贼。须知一个好手。敢问诸人那个是好手。　教忠光云。临济有验人眼。赵州又饱藂林。等闲略露风规。自然头正尾正。还会么。若不得。流水还应过别山。

　　洗脚处更不安排。侧聆时非是啖啄。赵州临济二老人。相见何劳下注脚。(鼓山圭)

　　一人眼似鼓椎。一人头如木杓。两个老不识羞。至今无处安着。(径山杲)

　　赵州因僧辞。乃问甚处去。曰雪峰去。师曰。雪峰忽问汝。和尚有何言句。汝作么生道。曰却请和尚道。师曰冬即寒夏即热。又问。忽更问汝毕竟事。又作么生。僧无语。师代曰。某甲亲从赵州来。不是传语汉。其僧后到雪峰。峰问甚处来。曰赵州来。峰问赵州有何言句。僧举前话。峰曰须是我赵州始得。

　　玄沙备闻乃云。大小赵州。败阙也不知。　云居锡云。甚处是赵州败阙处。若检点得出。是上座眼。

　　赵州见僧来便面壁书梵字。僧展坐具礼三拜。师转身。僧收坐具出去。师曰苦苦。僧呵呵大笑。

　　苦苦。向谁语发机。要是千钧弩。三十三天扑帝钟。大地山河俱作舞。(典牛游)

　　苦中乐。乐中苦。赵州者僧俱欠悟。直饶顿彻根源。也是泥里洗土。(佛照光)

　　不昧当阳第一筹。临机拳趯不轻酬。焦砖打着连底冻。赤眼撞着火柴头。(掩室开)

　　赵州在南泉作炉头。值普请摘菜。乃在堂内叫曰。救火救火。大众一齐到僧堂。师乃闭却门。众无语。泉乃抛钥匙从囱入。师便开门。

　　义山讷云。我不学南泉益油添薪。当时见他闭却门。拈土块就门上书两个封字。要他赵州至今出身无计。

　　赵州到黄檗。檗见来便闭却方丈门。师乃把火于法堂内。叫曰救火救火。檗开门捉住曰道道。师曰贼过后张弓。

　　保福展云。黄檗有头无尾。赵州有尾无头。　五祖戒云。黄檗祇会买贱不会卖贵。赵州因祸致福。　翠峰显云。直是好笑。笑须三十年。忽有个衲僧问笑个甚么。笑贼过后张弓。　南堂欲云。重门击柝。黄檗过于堤防。啮镞破关。赵州惯得其便。虽然两不相伤。笑破翠峰鼻孔。　古南门云。雪窦好一笑。祇是不合随赵州语脉走。毕竟如何。贼贼。

　　一擒一纵二施能。戟去枪来两阵陈。彼此机关谁委悉。至今疑杀李将军。(海舟慈)

　　贼逢贼手。全无枢纽。百弩千弓一时发。白日青天何处走。乳峰惯得其便。阵后虚张笑口。咄。看狗。(灵岩储)

　　赵州到云居。居曰老老大大何不觅个住处。师曰什么处是从谂住处。曰山前有个古寺基。师曰和尚自住取。又到茱萸。萸曰老老大大何不觅个住处。师曰甚么处是从谂住处。曰老老大大住处也不知。师曰。三十年弄马骑。今日却被驴扑。

　　云居锡云。甚处是赵州被驴扑处。　沩山喆云。云居茱萸为人犹如为己。争奈赵州不入者圈圚。虽然如是。不得雪霜力。焉知松柏操。　大沩泰云。二老祇解把住不解放行。赵州祇解放行不解把住。检点将来未为全美。且双放双收一句作么生道。毕竟水须朝海去。到头云定觅山归。

　　展阵开旗各运谋。箭锋相敌未轻休。等闲露出翻身句。直得千江水逆流。(掩室开)

　　突出山前古寺基。赵州闻得便攒眉。寥寥今古无人共。一片断云天外飞。(率庵琮)

　　赵州因僧问如何是佛法大意。师曰猫儿是一百五十文买底。曰。不问猫儿。如何是佛法大意。师曰。者橐子是大王送底。曰谢师答话。师曰作家作家。

　　月舟载云。水本无声。受触则响。木本无火。因钻则炎。赵州要成己成人。岂惜隋珠卞璧。然末梢头可惜放过。虽则放过也。却有些诸讹。莫道不利害好。

　　赵州因僧问。二龙争珠。谁是得者。师曰老僧祇管看。

　　翠峰显云。看即不无。争即不得。且道扶者僧扶赵州。　云居庄云。争者不得。得者不争。赵州祇管看。要且不失珠。　古南门云。争即不无。看即不得。且道珠在甚么处。

　　风云头角黑𥻘皴。苦死交争额上珍。净洗眼来闲地看。老僧未免费精神。(圆悟勤)

　　珠在浪花深处白。拏云攫雾志悠哉。老僧祇管从边看。得失从渠眼自开。(咦庵鉴)

　　赵州因僧问如何是祖师西来意。师曰栏中失却牛。

　　栏中失却牛。有问即有酬。更若求玄妙。猢狲筑气毬。(慈云照)

　　赵州上堂。才有是非。纷然失心。还有答话分也无。僧举似洛浦。浦扣齿。又举似云居。居曰何必。僧回举似师。师曰南方大有人丧身失命。曰请和尚举。师才举前话。僧指旁僧曰。者个师僧吃却饭了。作恁么语话。师休去。后僧请益。师曰。坐底见立底。立底见坐底。

　　坐底见立底。立底见坐底。咄哉老赵州。白日眼见鬼。(无准范)

　　宗鉴法林卷十八
卍新纂续藏经第 66 册 No. 1297 宗鉴法林


　　宗鉴法林卷十九

　　集云堂　编

　　　　大鉴下四世

　　赵州因僧问如何是南泉真。师下禅床立。又问如何是和尚真。师上禅床坐。

　　师下禅床立。神号并鬼泣。师上禅床坐。龙蟠并虎卧。一槌打与两分张。拈起元来是双破。(本觉一)

　　赵州因一秀士曰和尚是古佛。师曰秀才是新如来。

　　广寒宫殿净无埃。已是逢君八字开。丹桂不须零碎折。等闲和树拔将来。(南叟茂)

　　赵州因僧问毫厘有差时如何。师曰天地悬隔。曰毫𨤲无差时如何。师曰天地悬隔。

　　法林音云。问者有殊。答惟一致。且道赵州还赴来机也无。

　　一道如弦直。长安信已传。万邦皆入贡。四海息狼烟。(掩室开)

　　赵州因僧问。路逢达道人。不将语默对。未审将甚么对。师曰。人从陈州来。不得许州信。

　　病餐毒药访良医。医使元餐药治之。病去药回滋味别。舌头具眼者方知。(佛性泰二)

　　世有逃形畏影人。奔陈告诉谩劳神。若知形影元无二。坐对高堂秋月轮。

　　赵州示众。此间佛法。道难即易。道易即难。别处难见易识。老僧者里易见难识。若能会得。天下横行。

　　识不识。见非见。说易说难。如油入面。(松源岳)

　　赵州因僧问如何是祖师西来意。师曰冬至一阳生。

　　铁树花开千万朵。石头抽笋两三茎。泥塑金刚开口笑。明朝冬至一阳生。(佛鉴勤)

　　柳色黄金嫩。梨花白雪香。若知春气力。特地好风光。(龙门远)

　　冬至一阳生。乾坤通一线。可怜无限人。不识娘生面。(径山杲)

　　赵州一日于雪中卧曰相救相救。有僧便去身边卧。师便起去。

　　翠岩芝云。者僧在赵州圈圚里。还有人出得么。　天童华云。者僧如虫御木。要见赵州天地悬殊。有般瞎汉便道山僧扶强不扶弱。殊不知我王库内无如是刀。喝。　胜法法云。者僧祇解救人。不解自救。

　　湘江暮雪冷风狂。渔父逍遥戏小航。贫子滩边争共乐。寒沙独陷可惭惶。(报恩琇)

　　仙姬蝉𩯭自天成。倾国倾城绝比伦。世固有能仿佛者。祇差脂粉得人瞋。(越机敏)

　　赵州到道吾。才入堂。吾曰南泉一只箭来也。师曰看箭。吾曰过。师曰中。

　　翠峰显云。二俱作家。盖是道吾赵州。二俱不作家。箭锋不相拄。直饶齐发齐中。也祇是个射垛汉。　报慈遂云。且道二大老相见。还有优劣也无。若检点得出。许你于中字上有个入处。　古南门云。二老露个爪牙。不枉同条。虽然。祇如翠峰道。直饶齐发齐中。也祇是个射垛汉。是肯伊不肯伊。会么。好手手中呈好手。红心心里中红心。击禅床一下。

　　季春芣苡生前径。三月桃花茂小园。可惜芳春人不识。树头百舌更能言。(海舟慈)

　　赵州因僧问如何是咬人狮子。师曰。归依佛。归依法。归依僧。莫咬老僧。

　　天宁琦云。者僧也祇是个喋屎狗。为甚么赵州一见便撒屎。彩奔龊家。

　　门藏古老珠在盘。等闲拨动精光攒。独怜不遇蛟奴过。千载令人恨不宽。(仁趾麟)

　　蛟宅不可触。一触祸随跟。腥风扇毒雨。顷刻天为昏。(子清昊)

　　赵州因僧问。世界变为黑穴。未审此个落在何路。师曰不占。曰不占是甚么人。师曰田厍奴。

　　蒲庵健云。者僧置个问头。大似石上栽花。不妨奇峭。赵州善于入林不动草。入水不动波。向空劫已前控他个入处最为敏手。祇是田厍奴。未肯点头在。

　　赵州曰。不得闲过。念佛念法念僧。僧便问如何是学人自己念。师曰念者是谁。曰无伴。师叱曰者驴。

　　大慧杲云。者僧虽然无伴。成群作队聒扰杀人。赵州虽好一头驴。祇是不会吃草。　子山仁云。惜哉。赵州古佛被径山老人贬入驴队里。至今无出头分。还有救得者么。作驴鸣便转。

　　赵州曰。老僧三十年前在南方火炉头有一则无宾主话。直至如今无人举着。

　　净慈闻云。森罗万象。明暗色空。日夜举扬。赵州古佛不是不知。祇为贪程太速。

　　蒙头不觉齁齁睡。开眼从教𦦨𦦨红。若谓平常便无事。须防豆爆冷灰中。(心闻贲)

　　无宾主话意深深。流落藂林古到今。火冷灰寒口挂壁。衲僧冻死不知心。(石田薰)

　　赵州因僧问如何是祖师西来意。师曰版齿生毛。

　　九年面壁自虚淹。争似当初一句传。板齿生毛犹可事。石人蹋破谢家船。(投子青)

　　新开玉碗出仙桃。何事人间配浊醪。古迳源迷人去后。万年谷口挂云涛。(伴我侣)

　　赵州与文远论义曰。斗劣不斗胜。胜者输胡饼。曰请和尚立义。师曰我是一头驴。曰我是驴胃。师曰我是驴粪。曰我是粪中虫。师曰你在彼中作么。曰我在彼中过夏。师曰把将胡饼来。

　　五祖戒云。祸不单行。　琅玡觉云。赵州文远也是萧何制律。　径山杲云。文远在粪中过夏。面赤不如语直。赵州贪他少利。赢得个胡饼。检点将来。也是普州人送贼。毕竟如何。鹅王择乳。素非鸭类。　天童觉云。当时文远赵州高高标不出。低低望不及。眼自争先得。筹因打劫赢。　天宁琦云。当时待赵州道我是一头驴。便好道输却胡饼了也。老汉取饼就手。夺得便行。　宝华忍云。文远胜里输。明输暗胜。赵州输里胜。明胜暗输。才胜即输。输即胜。算来胡饼都无分。而今拈出大家看。动着些儿成话柄。咄。

　　两阵交锋势莫穷。信旗猎猎卷秋风。边庭不用深深入。勒马归来却有功。(慈受深)

　　上马金送去。下马银接还。存亡汉室在其间。思归不解亭侯印。一剑如何破五关。不见道。行路难。路难不在登高山。(石雨方)

　　得便宜者常带羞。赢官司者常叫屈。为甚如此。小雪见。大雪屯。米底折一橛。(三宜盂)

　　洗耳其如落一筹。饮牛何事占高流。堪怜两字轻天下。也剩闲名在九州。(即念现)

　　赵州因一婆子临斋入堂曰。者一堂师僧。尽是婆婆生得底。祇有大底孩儿忤逆不孝。师才顾视。婆子便出。

　　石庵琈云。者婆子对大众前纳败了也。若不走出。有何面目见他赵州。　侣岩荷云。婆子步步登高。不觉全身负堕。赵老顾后瞻前。未免当断不断。山僧若见恁么道。但言更须识取阿爷始得。管教者臭老婆惭惶无地。

　　赵州因僧问。真如凡圣皆是梦言。如何是真言。师曰唵部林㗶。

　　蒋山大云。赵州答话如探囊取物。未免索盐奉马。有问蒋山如何是真言。祇向他道。草枯风劲。各寮谨慎火烛。

　　赵州因僧问四山相逼时如何。师曰无路是赵州。

　　天岳昼云。者躲跟汉有甚用处。复颂。

　　无路是赵州。捉败白拈贼。要打鬼骨臀。逢人谩摇舌。

　　赵州临顺世。令僧持拂子与赵王曰。若问何处得来。便说此是老僧平生用不尽底。

　　一生受用意无尽。者个都来有几茎。分付赵王千古在。任他南北竞头争。(保宁勇)

　　长沙景岑招贤禅师(南泉愿嗣)

　　一日游山归。首座问和尚甚处去来。师曰游山来。曰到甚么处。师曰。始从芳草去。又逐落花回。曰大似春意。师曰也胜秋露滴芙蓉。

　　翠峰显云。谢师答话。　宝寿方云。当时待道始从芳草去又逐落花回。便好云和尚此回游山不易。看者汉又作何去就。

　　大地绝纤埃。何人眼不开。始从芳草去。又逐落花回。羸鹤翘寒木。狂猿啸古台。长沙无限意。咄。(翠峰显)

　　拂拂山香满路飞。野花零落草离披。春风无限深深意。不得黄鹂说向谁。(上方益)

　　芳草织茵迎步绿。落花铺锦拂衣香。归来说似诸禅子。荡荡风光绕画梁。

　　长沙因竺尚书来谒。乃唤尚书。书应诺。师曰不是尚书本命。曰不可离却。即今抵对。别有第二主人么。师曰唤尚书作至尊得么。曰。恁么则总不抵对时。莫是弟子主人么。师曰非但抵对与不抵对。无始劫来是个生死根本。乃示偈曰。学道之人不识真。祇为从前认识神。无量劫来生死本。痴人唤作本来人。

　　径山杲云。即今抵对者既不是本来人。却唤甚么作本来人。良久云。我恁么道且作死马医。　理安洸云。区矿别金。长沙好手。妙喜虽是直截提持。要且未能起膏肓之疾。如今有般汉不能出意想窠臼。五蕴身田。尽道岂有第二人。苦哉。若与么。阎老子打算饭钱。莫言不道。

　　长沙因僧问如何是上上人行履。师曰如死人眼。曰上上人相见时如何。师曰如死人手。

　　死人眼。死人手。金乌飞。玉兔走。直截根源。取之左右。张翁醉倒卧官街。元是李翁吃私酒。(印空叟)

　　长沙示众。我若一向举唱宗乘。法堂前草深一丈。

　　四祖泽云。如斯举唱。未当宗乘。山僧则不然。直使尽大地无寸土。更须三十棒。何故。鲸吞海水尽。露出珊瑚枝。　大觉升云。何止草深一丈。山僧若举唱宗乘。直得尽大地人讪谤不已。虽然如是。不入惊人浪。难逢称意鱼。

　　长沙因僧问。了即业障本来空。未了应须偿宿债。祇如二祖是了不了。师曰空。又问云门。门曰确。

　　长沙空。云门确。信手拈。非造作。离心意识参。出圣凡路学。才有丝毫。螣蛇绕脚。(大沩秀)

　　长沙一日遣僧问同参石霜会曰。和尚见南泉后如何。会默然。曰和尚未见南泉已前作么生。会曰不可更别有也。僧回举似师。师示偈曰。百尺竿头不动人。虽然得入未为真。百尺竿头须进步。十方世界现全身。僧便问。祇如百尺竿头。如何进步。师曰朗州山澧州水。曰不会。师曰四海五湖皇化里。

　　径山杲云。要见长沙。还须更进一步。若有人问如何是者一步。待我款款地与你葛藤。　保宁全云。妙喜道要见长沙更进一步。保宁则不然。要识长沙更退一步。毕竟如何。换骨洗肠重整顿。通身手眼更须参。　博山来云。会公坐杀法身。不通凡圣。岑老碧天云外更斗精华。白牯牛触牧多方。死猫儿解弄也活。与盲人点眼。聋者开聪。会公还识痛痒么。

　　玉人梦破一声鸡。转盻生涯色色齐。有信风雷催出蛰。无言桃李自成蹊。及时及节力耕犁。谁怕春畴没胫泥。(天童觉)

　　未得经冬莫妄欢。须教彻骨透心寒。忽然梦醒三春暖。万紫千红匝地看。(天奇瑞)

　　丧尽平生双手空。闾阎无地可相容。玉鞭无复驱星月。别有间情䇿晓风。田野歌声韵亦工。(宗源远)

　　长沙因张拙秀才看千佛名经。问百千诸佛但见其名。未审居何国土。还化物也无。师曰。黄鹤楼崔灏题后。秀才还曾题也未。曰未曾。师曰得闲题取一篇好。

　　沩山果云。若是个汉。才见长沙恁么道。但云黄鹤楼要题也不难。未审百千诸佛居何国土。若下得者一拶。非惟坐断长沙舌头。亦乃名标青史。　昭觉勤云。蓦刀劈面。解辨者何人。劈面当胸。承当者有几。若能向奔流度刃疾焰过风处见长沙。横身为物去。不消一捏。其或随言诠。入露布。便谓问东答西。捩转话头。且喜没交涉。毕竟作么生是长沙端的处。杀人刀。活人剑。　磬山修云。长沙虽得杀人刀活人剑。不无龙头蛇尾。山僧则不然。待他问声未绝。便唤云秀才。他拟应诺。遽索云居何国土。　青狮信云。可惜百千诸佛被长沙埋向一座黄鹤楼里。唤作注解得么。痴人面前不得说梦。　龙门远云。秀才问佛居何国土。长沙为甚么却恁么道。秀才寻常嘲风吟月。因甚长沙面前一词不措。若是黄鹤楼有甚么难题处。听取山僧题破。

　　容颜甚奇妙。光明照十方。我适曾供养。今复还亲觐。

　　黄鹤楼中四望赊。满天风月属诗家。百千诸佛居何土。风起长江涌浪花(普融平)

　　百千诸佛倒骑牛。对面分明失路头。却问老师何处去。劝君更上一层楼。(黄龙震)

　　携手楼头共语时。白苹红蓼对江湄。衷肠诉尽无人委。惟有清风明月知。(天童觉)

　　赤土才将画簸箕。乌鸡何事忽惊飞。自从题入新诗后。黄鹤楼前忘却归。(月堂昌)

　　百千诸佛但闻名。国土何曾不现成。自是不归归便得。五湖烟景有谁争。(宝峰明)

　　塞雁一声喉舌冷。凄凄芦管月明中。荒塘踪迹无渔火。徒有秋烟拂暗风。(语风信)

　　贪程错路夕阳斜。极目长安不见家。待到明朝天大晓。题诗应骂老长沙。(梅谷悦)

　　从容一曲楚天秋。山自高兮水自流。倒腹倾肠君不顾。空余江面数峰浮。(退岩泐)

　　三千诸佛居何国。历历分明黄鹤楼。堪笑秀才无觅处。白云千载空悠悠。(　三圆)

　　长沙与仰山玩月次。山曰。人人尽有者个。祇是用不得。师曰恰是倩汝用。曰汝作么生用。师劈胸一蹋蹋倒。山曰㘞直下似个大虫。

　　长庆棱云。前彼此作家。后彼此不作家。乃别云。邪法难扶。　保福展云。好一个月。祇是用力太多。被他蹋破。却成两个。人人尽道岑大虫奇特。须知仰山有陷虎之机。　德山密云。好更与一蹋。　琅玡觉云。李陵虽好手。争免陷番身。　径山杲云。小释迦有陷虎机。老大虫却无牙齿。当时一蹋岂造次。蓦然倒地非偶尔。众中还有缁素得二老出者么。良久云。设有。也是掉棒打月。　天宁琦云。二老如斯吐露。于建化门头足可观光。若是者个事。料掉没交涉。　宝庆法云。小释迦不会作客。劳烦主人。恰是倩汝用。何不与本分草料。

　　浮云散尽月当空。兔子怀胎产大虫。跳出风前弄牙爪。至今撼动广寒宫。(曹源生)

　　作者提持迥不同。广寒宫里起清风。一朝蹋倒虽然活。已落他家陷阱中。(掩室开)

　　一拳打落天边月。就手轻抛陷虎机。有意气时添意气。得便宜是落便宜。(天岸升)

　　长沙因皓月供奉问古德曰。了即业障本来空。未了应须偿夙债。祇如师子尊者二祖大师。为甚却偿债去。师曰大德不识本来空。曰如何是本来空。师曰业障是。

　　白岩符云。玉解连环。珠穿九曲。须让他长沙作手。若以过量衲僧巴鼻论本分草料。犹欠也。当时问如何是本来空。便与劈头一棒。则千古称尊。又岂止大虫而已。

　　长沙因僧问本来人还成佛也无。师曰汝见大唐天子还自割茅刈草么。曰未审是何人成佛。师曰是汝成佛。僧无语。师曰会么。曰不会。师曰如人因地而倒。因地而起。地道甚么。

　　殿阁重重紫气深。星分辰位正乾坤。金轮不御阎浮境。岂并诸侯宝印尊。(投子青)

　　帘幙春风晓尚寒。歌楼声咽梦惊残。金与不御人间世。休羡壶中日月宽。(云岩因)

　　人世未逢九五尊。春明御仗晓峥嵘。时人祇识朱衣贵。错认侯门作帝阍。(天岸升)

　　深宫云锁碧天高。丹凤栖梧路转遥。祇恐下方看不见。也知无奈曲龙腰。(俍享挺)

　　长沙因三圣令秀上座问。南泉迁化向甚么处去。师曰石头作沙弥时参见六祖。曰。不问石头见六祖。南泉迁化向甚么处去。师曰教伊寻思去。曰。和尚虽有千尺寒松。且无抽条石笋。师默然。曰谢和尚答话。师亦默然。秀回举似三圣。圣曰若恁么犹胜临济七步。然虽如是。待我更验看。明日三圣去问。承闻和尚昨日答南泉迁化一则语。可谓光前绝后。今古罕闻。师亦默然。

　　昭觉勤云。也大奇。也大奇。长沙画虎却成狸。南泉一去无消息。空使行人说是非。　理安问云。长沙三处默然。诸人作么生会。若也会得。各下一转语。乃颂　一则南泉迁化语。光前绝后古今稀。大虫无齿果然别。不是亲遭不易知。

　　客见长沙路陌同。令人依约探家风。须弥万仞磨今古。折箭量天枉费工。(佛印元)

　　探花蝴蝶舞三台。啄木掉头鸣讶鼓。处处相逢岑大虫。元来便是长沙虎。(长灵卓)

　　王老踪由孰可知。那堪更问大虫儿。直饶石笋抽条尽。无处堪寻向上机。(投子舒)

　　也大奇。也大奇。卷舒出没看全机。若非鉴物张华眼。未免随人说是非。(石溪月)

　　长沙因僧问如何转得山河国土归自己去。师曰如何转得自己成山河国土去。曰不会。师曰湖南城下好养民。米贱柴多足四邻。僧无语。师示偈曰。谁谓山河转。山河转向谁。圆通无两畔。法性本无归。

　　昭觉勤云。得人一牛。还人一马。　天童觉云。虽然主宾互换。要且泥水不分。忽然捩转鼻头。恁么不恁么总不得。又合作么生。如今王令稍严。不许搀行夺市。　瑞岩愠云。者僧担一担懵懂。换得一担淈𣸩。虽然。不因夜来雁。怎见海门秋。　磬山修云。饶你转得山河大地归自己去。却是埋没己灵。更饶你转得自己成山河大地去。犹是背觉合尘。且道转即是不转即是。法林音云。磬山老祖蹉过长沙也。

　　尘刹平常露此身。疑生情动见疏亲。湖南城里从来事。米贱柴多足四邻。(保宁勇)

　　谁问山河解转身。转身方觉体全真。清净界中无一物。一重山后一重人。(大圆智)

　　者一转。那一转。尺非长。寸非短。几多错认自家身。目前异路难排遣。珊瑚㶑滟十洲春。觌面无人识深浅。君不见。陶朱一叶驾扁舟。五湖风月无人管。(天岸升)

　　过得杭州到四明。月华山树遍乡城。马因倦后鞭无力。坐看秋塘鹭宿汀。(愚绝教)

　　长沙因僧问。南泉迁化后向甚么处去。师曰。东家作驴。西家作马。曰未审意旨如何。师曰。要骑便骑。要下便下。

　　径山杲云。今日有问云门。圆悟老人迁化后向甚处去。向道入阿鼻大地狱去。未审意旨如何。饮洋铜汁吞热铁丸。更问还救得也无。救不得。为什么救不得。是者老汉家常茶饭。　天宁琦云。若欲报德酬恩。须是长沙妙喜忤逆儿孙始得。虽然。珊瑚枕上两行泪。半是思君半恨君。

　　脱得驴头戴马头。东家西家卒未休。问君还有几多愁。恰似一江春水向东流。(懒庵枢)

　　长沙因僧问如何是诸佛师。师曰汝从无量劫来承甚么人恩力。

　　法林音云。依师恁么道。犹是诸佛弟子在。

　　混沌未分便有渠。堂堂相貌绝名模。长沙谩道承恩力。试问还曾识也无。(疏山常)

　　长沙因僧问诸佛师是谁。师曰从无始劫来承谁覆荫。曰未有诸佛已前作么生。师曰鲁祖开堂亦与师僧东道西话。

　　水墨丹青画不成。混然竹木个精灵。求恩乞福抛柸筶。向道明明自不听。(保宁勇)

　　衢州子湖岩利踪禅师(南泉愿嗣)

　　门下立椑曰。子湖有一狗。上取人头。中取人心。下取人足。拟议即丧身失命。有僧到。师喝曰看狗。僧才回头。师便归方丈。有问如何是子湖狗。师曰嗥嗥。

　　翠峰显云。众中总道者僧着一口。着即着了。怎奈者僧在。敢问诸人。子湖狗著者便死。因甚么者僧在。若无通方眼救得者僧。设使子湖出世。咬杀百千万个有甚么益。我当时若见。先斫下牌。然后入院。待伊喝云看狗。与伊放出个焦尾大虫。如今诸人要见么。日势稍晚归堂。　神鼎諲云。正当恁么时。下得甚么语。神鼎当时若在。即喝云者畜生。又云死。又作退势。　万峰蔚云。入门一喝。头正尾正。拟议思量。丧却性命。且作么生入得他门户。

　　子湖狗子最威狞。来者投明莫暗行。向道看时如不见。当头咬杀丧平生。(佛国白)

　　错过当头一机。昧却现成公案。子湖指处太亲。直须急着眼看。(浙翁琰)

　　子湖一夜于僧堂叫曰有贼有贼。众皆惊起。有僧自堂内出。师把住曰。维那。捉得也捉得也。僧曰。不是。是某甲。师曰。是即是。祇是汝不肯承当。

　　翠岩芝云。子湖也是相头买帽。　沩山果云。子湖恁么。大似按牛头吃草。　天界盛云。大小子湖。龙头蛇尾。若是崇先。待道不是是某甲。便即推开云。你还要偷老僧那。

　　子湖因刘铁磨到乃问。久响刘铁磨。莫便是否。曰不敢。师曰左转右转。曰和尚莫颠倒。师便打。

　　昭觉勤云。子湖棒头有眼。祇为权柄在手。铁磨皮下有血。还他竿木随身。虽然柔弱胜刚强。且要语在。

　　鄂州茱萸禅师(南泉愿嗣)

　　上堂擎起一橛竹曰。还有人向虚空里钉得橛么。时有灵虚上座出曰虚空是橛。师便打。灵曰莫错打某甲。师掷竹便归方丈。

　　云门偃云。矢上加尖。有僧云和尚适才与么道那。门云槌钟谢响。得个虾蟆出来。　翠峰显云。若要此话大行。直须打了趁出。　云居锡云。此人具眼不具眼。因甚着打。　法云秀云。茱萸祇知瞻前。者僧不能顾后。检点将来。两个总须吃棒。且道过在甚处。　栖贤諟云。者僧出来与么道。具眼不具眼。茱萸当时便打。打伊甚么处。　南堂欲云。茱萸空中钉橛。灵虚旱地遭钉。翠峰不管尽法无民。祇要话行千古。看来总是一队掠虚汉。

　　虚空是橛几人谙。独有灵虚最善参。潦倒茱萸虽倚势。龙头蛇尾更何堪。(本觉一)

　　茱萸因赵州执杖上法堂从东过西。师曰作甚么。州曰探水。师曰。我者里一滴也无。探个甚么。州以杖靠壁便下去。

　　琅玡觉云。势败奴欺主。时衰鬼弄人。　沩山喆云。赵州善能探水。不犯波澜。茱萸一滴也无。怎奈关防不得。　天童华云。茱萸一滴也无。滔天白浪。赵州以杖靠壁。不犯清波。虽然二老同死同生。怎奈山僧未肯放过。　理安洸云。茱萸墙堑不牢。赵州探竿短小。捡点将来。二俱不了。　介毅洪云。赵州探水。生拔苍龙头上角。茱萸无一滴。活剜猛虎眼中珠。虽然如是。茱萸犹欠一筹在。当时见他恁么下去。祇云三十年后难得与么汉。非图光扬宗眼。益显南泉门下有人。

　　逐步移筇探浅深。果然沧海碧沉沉。一双足迹分明在。将谓归家不可寻。(保宁勇)

　　深浅聊将拄杖探。忽然平地起波澜。倾湫倒岳惊天地。到海方知彻底干。(径山杲)

　　一滴也无。费尽工夫。靠倒拄杖。何处逢渠。香炉上一堆牛粪气。东壁上倒挂大葫芦。(典牛游)

　　平地鼓波涛。青天轰霹雳。脚下烂如泥。身上元不湿。古往今来几百年。拄杖依然空靠壁。(无际派)

　　蓑翁老惯羡风骚。攫浪拏云兴转豪。一棹芦湾停泊稳。半钩银月钓金鳌。(雪奇静)

　　茱萸问僧曰。阇黎为复是游山玩水。为复是问道参禅。曰和尚试道看。师曰。雕蚶镂蛤。不渗之泥。劳君远至。曰。浑身是铁。犹被一锤。师曰降将不斩。

　　杖藜林下步苍苔。扰扰劳生眼未开。好是花红随水绿。一时流出洞中来。(地藏恩)

　　游山玩水事寻常。早晚归来𩯭似霜。蹋破草鞋回首看。数声猿叫白云乡。(保宁勇)

　　来时相伴来。去时相伴去。须知去与来。同行不同步。池边鸭听雷。岭上风吹树。九曲黄河彻底浑。三千年清祇一度。(佛鉴勤)

　　茱萸因僧参。师以手一画。僧便出。师曰者师僧来不通名。去不通姓。僧转身亦以手一画。师曰者师僧名又不识。姓又不识。曰且道某甲姓个什么。师曰。苦哉。波斯吃胡椒。僧拂袖便出。师曰。作家师僧。天然犹在。

　　月舟载云。拨草寻云路。移松得茯苓。盖衲僧家寻常用事。若是坐筹帷幄立验死生。又须是别有良谋。祇如者僧恁么。又作么生。等闲蹑足潭边过。消得龙王多少风。

　　荆南白马昙照禅师(南泉愿嗣)

　　常曰快活快活。及临终时乃叫曰苦苦。又曰阎罗王来取我也。院主问。和尚当时被节度使抛向水中。神色不动。如今何得恁么地。师举起枕子曰。汝道当时是。如今是。主无对。师乃掷下枕子。

　　法眼益代院主。当时但掩耳出去。　清凉钦云。当时好夺枕子。劈面便掷。　云峰悦云。苦苦。当时是。即今是。夺枕子呈似云。阎罗王祇在者里。　大沩智云。彻底老婆心。　天宝枢云。白马死却活。院主活却死。三更过铁围。日轮正当午。　法林音云。院主道如今何得恁么地。不妨休去。管教疑杀天下人。

　　一二三四五。金木水火土。鼓之以雷霆。润之以风雨。谁道者汉生也颟颟顸顸。死也莽莽卤卤。咄。(地藏恩)

　　甜瓜彻蒂甜。苦瓜连根苦。拈起枕子时。新罗夜打鼓。(宝峰照)

　　寱语长年卒未休。登场每每不知羞。被人一捏当心痛。直得江陵水倒流。(梦庵律)

　　灵章咒起九原魂。惹得山魈昼上门。霹雳一声天欲碎。随吐舌云。好怕人。好怕人。(雪仑果)

　　楚人楚声。越人越声。惟此人者非汉非秦。若人识得其声。我遇斯人过于平生。(履朴文)

　　风翻春水波波绿。雨洗秋林叶叶红。午夜石床𢹂枕睡。山家乐境为谁通。(野夫元)

　　宗鉴法林卷十九
卍新纂续藏经第 66 册 No. 1297 宗鉴法林


　　宗鉴法林卷二十

　　集云堂　编

　　　　大鉴下四世

　　终南山云际师祖禅师(南泉愿嗣)

　　初参南泉。问摩尼珠人不识。如来藏里亲收得。如何是藏。泉曰王老师与汝往来者是藏。师曰直得不往来时如何。泉曰亦是藏。师又问如何是珠。泉召师。祖师应诺。泉曰。去。汝不会我语。师从此信入。

　　翠峰显于往来者是处云。草里汉。于不往来者亦是处云。雪上加霜。于如何是珠处别云。险。又云。百尺竿头作伎俩。不是好手。者里着得只眼。宾主互换。便能深入虎穴。或不漝么。总饶师祖悟去。也是龙头蛇尾。　白云端云。云际一颗摩尼珠。几乎落在万丈深坑。犹赖南泉老手亲为托起。且道此珠现今在什么处。海神知贵不知价。留与人间光照夜。　净因成云。南泉应机酬对纵夺可观。然终未能出他珠在。直饶道汝不会我语。正是藏。毕竟珠在什么处。莫是海神知贵不知价么。此是近来新妇禅。不劳拈出。拍禅床云。珠之与藏。尽被老僧一拶粉碎。诸人更来者里讨什么。又拍一下。　昭觉勤云。南泉一期垂手。收放擒纵则不无。要且未见向上事在。祇如尽大地是如来藏。向什么处着珠。尽大地是摩尼珠。向甚么处着藏。若明得有转身处。许你具一只眼。　南堂欲云。且道师祖悟去毕竟承谁恩力。者里着得个眼。便见头正尾正。　古南门云。南泉太煞繁词。待问如何是藏。但云更莫别求。如何是珠。一锤粉碎了也。不妨好手。　理安洸云。山僧则不然。如何是藏。绵包特石。如何是珠。铁褁泥团。

　　碧波深处钓鱼翁。抛饵牵丝力已穷。一棹清风明月下。不知身在水晶宫。(佛慧泉)

　　别是非。明得丧。应之心。指诸掌。往来不往来。祇者便是藏。轮王赏之有功。黄帝得之罔象。转枢机。能伎俩。明眼衲僧莫卤莽。(天童觉)

　　苍鹰逐兔。骊龙玩珠。透青眼不瞬。照物手宁虚。往来不往来。草里谩涂糊。百尺竿头入虎穴。分明月上长珊瑚。(圆悟勤)

　　收者易。见者难。见者易。用者难。见得用得。二无两般。闲把一枝归去笛。夜深吹过汨罗湾。(遁庵演)

　　分明月上长珊瑚。一段风光烁太虚。大地众生同受用。如来藏里本来无。(松源岳)

　　古人唱歌兼唱情。今人唱歌惟唱声。欲说向君君不会。试将此语问杨琼。(海舟慈)

　　野水光摇万顷危。珊瑚枝上月垂垂。台前露柱无巴鼻。却把春风画远眉。(灵岩储)

　　邓州香严下堂义端禅师(南泉顾嗣)

　　上堂。语是谤。默是诳。语默向上有事在。老僧口门窄。不能为汝说得。

　　灵隐岳云。且道是说不是说。良久云。吃茶去。　天目礼云。若教频下泪。沧海也须干。　本觉微云。香严舌头拖地。松源错下注脚。清福祇管坐地看扬州。

　　日子禅师(南泉愿嗣)

　　因亚溪来参。师作起势。溪曰者老山鬼犹见某甲在。师曰。罪过罪过。适来失抵对。溪欲进语。师便喝。溪曰大阵当前不妨难御。师曰是是。溪曰不是不是。

　　赵州云。可怜两个汉。不识转身句。　仙岩智云。放弥六合。卷藏于密。还他二老。欲离鬼家活计直是未在。

　　列土分疆霸业成。英雄谁不慕桓文。自从剑戟为农器。齐晋江山分不分。(天目智)

　　作家一见逞玄机。手眼通身八面威。物义不伤新力句。主宾互换赏柴扉。(弘鼎教)

　　宣州刺史陆亘大夫(见南泉愿)

　　问南泉。弟子家中有一片石。或时坐或时卧。如今拟镌作一尊佛。还得么。泉曰得得。夫曰莫不得么。泉曰不得不得。

　　云岩晟云。坐即佛。不坐即非佛。　洞山价云。不坐即佛。坐即非佛。　保福展云。南泉看楼打楼。云岩洞山一起一倒。　五祖戒云。南泉祇解移风。不解易俗。云岩洞山梦中说梦。　天童觉云。转功就位。转位就功。还他洞山父子。且道南泉意作么生。直是针劄不入。　高峰妙云。正所谓圣人无常心。以百姓心为心也。　大巍伦云。大夫一片好石。不遇南泉。几丧淳矣。　法林音云。即以其人之道。还治其人之身。南泉以之虽然。错过陆亘大夫。

　　得与不得。天宽地窄。坐卧经行。无劳疑惑。(真如喆)

　　南泉得得。何似不得。淑人君子。其仪不忒。(黄龙震)

　　前得得。后不得。一贯谁知两五百。雨桧潇潇。风松瑟瑟。隔山人听鹧鸪词。错认边笳十八拍。(石庵玿)

　　坐卧曾经几度春。半封苔藓半笼云。无棱无缝难提掇。空把肝肠说向人。(闲极云)

　　两手持来难盖覆。依前两手还分付。一枕清风睡正浓。鸟衔花落岩前路。(诺庵肇)

　　杨柳溪边垂绿线。黄莺枝上声声啭。几多贪玩不知春。空使落花千万片。(高峰妙)

　　陆亘问南泉。肇法师也甚奇怪。解道天地同根万物一体。泉指庭前牡丹曰。大夫。时人见此一株花。如梦相似。

　　保宁勇代拍手云。阿谁得到者般田地。　黄龙心问僧。南泉恁么道。如何得见与我一体。僧举起坐具。龙云。举则易。见还难。毗卢顶上天风寒。峨峨直下苍龙窟。谁敢觑着。　昭觉勤云。陆亘手攀金锁。南泉八字打开。直得七珍八宝罗列目前。乃竖拂子云。天地一指。万物一马。通身是口。分疏不下。　径山杲云。若向理上看。非但南泉瞒他大夫一点不得。亦未摸着他脚跟下一茎毛在。若向事上看。非但大夫瞒他南泉一点不得。亦未梦见他汗臭气在。或有出来道。大小径山说理说事。祇向他道。但向理事上会取。　天宁琦云。你若向同根一体上会。落在肇公圈圚。你若向事理上会。又落在妙喜葛藤中。总无自由分。祇如南泉与么道。毕竟如何会。平芜尽处是青山。行人更在青山外。　愚庵盂举雪窦颂毕云。大夫梦中作梦。南泉梦中占梦。雪窦善于原梦。镜里山河。影中闻见。扑碎镜。拂却影。可惜一枝花。拈向霜天月下。更来澄潭摸索。可不道。月落夜䦨。不知何处相见。

　　见闻觉知非一一。山河不在镜中观。霜天月落夜将半。谁共澄潭照影寒。(翠峰显)

　　山润石韫玉。林秀渊藏珠。见此一株花似梦。灼然根本不同途。王老师脱规模解。向长安正闹处。唤起悠悠陆大夫。(圆悟勤)

　　照彻离微造化根。纷纷出入见其门。游神劫外问何有。着眼声前知妙存。虎啸萧萧岩吹作。龙吟冉冉洞云昏。南泉照破时人梦。要识堂堂补处尊。(宏智觉)

　　若知天地本同根。不应重来更问人。却得南泉亲指示。等闲花发梦中春。(鼓山圭)

　　指点深红与昔同。更无夭艳在芳藂。南泉笑里移春去。留得残红醉蜜蜂。(心闻贲)

　　玉洞玄关道路长。蟠桃岂是等闲芳。遮藏不许人间见。祇恐春风漏泄香。(正堂辨)

　　天地同根元一体。画师难画亦难描。南泉转步移身处。引得黄莺下柳条。(啸岩蔚)

　　巢知风。穴知雨。磁石吸针潮涨酢。寄语诸人莫莽卤。虎之缺兮马之馵。东西如何密相付。(千岩长)

　　湖光湛湛映云山。公子游花恣意观。蓦地一呼回首望。始知勒马到长安。(林皋豫)

　　陆亘问南泉。弟子家中瓶内养一鹅。如今长大欲出此鹅。且不得打破瓶。亦不得损其鹅。未审有何方便。泉召大夫。夫应诺。泉曰出也。

　　高峰妙云。南泉潦倒手眼不亲纵。饶出得也是死货。若是高峰。祇向他道大夫还曾示人么。才拟抵对。便与乱棒打出。非特为伊脱却鹘臭布衫。要使天下衲僧个个解黏去缚。庆快平生。　瀛山訚云。大夫若不遇王老师。未免瓶破鹅损。且道唤出后如何。万里鹏同远。千年鹤共飞。

　　陆亘问南泉。大悲菩萨用许多手眼作什么。泉曰如国家用大夫作甚么。

　　翠峰显别云。不及大夫所问。　保宁勇别云。也未为分外。

　　大悲手眼问来亲。王老酬机列主宾。倒转枪头来快便。从兹六国绝烟尘。(野庵璇)

　　陆亘问南泉。弟子从六合来。彼中还更有身否。曰分明记取。举似作家。夫曰。和尚不可思议。到处世界成就。曰适来总是大夫分上事。

　　法林音云。南泉老汉祇有杀人刀。要且无活人剑。以致陆亘大夫一死更不再活。何不待伊道和尚不可思议到处世界成就。便喝云。将谓大夫是个人。陆亘向者里掉回头来。千古之下谁敢以俗汉视之。

　　佳人见物隔罗縠。指问仙郎是何物。仙子手携出户看。云裳更把清风拂。(二隐谧)

　　焦桐谩说是奇琴。还有丝弦韵更沉。句得知音能击赏。相投何止芥投针。(虚舟省)

　　陆亘问南泉。弟子亦薄会佛法。泉便问大夫。十二时中作么生。夫曰寸丝不挂。曰犹是阶下汉。夫曰怎见得。曰不见道有道君王不纳有智之臣。

　　飞鸟尽。良弓藏。狡兔死。走狗烹。万年床上坐。智士岂撄情。塞外无兵革。丹山有凤鸣。四海八荒王化里。垂拱平章享太平。(达变权)

　　髑髅喜立。枯木龙吟。谩言春到。水尚成冰。襟怀磊落兮不倚疏篱。眼目𥉵眯兮勿自成羁。阶下汉。知不知。云舒海岳鬼低雨。莺爱春花远近啼。(天岸升)

　　陆亘因南泉迁化来吊慰。院主问大夫何不哭先师。夫曰院主道得亘即哭。主无对。

　　长庆棱云。且道合哭不合哭。　法林音代院主。但作哭声。

　　池州甘贽行者(见南泉愿)

　　开接待有问曰。行者接待不易。甘曰如喂驴喂马。

　　琅琅觉云。快把饭来。　五祖演云。愿行者常似今日。　高峰妙云。琅瑘美则美矣。祇是做造仓忙。不堪供养。五祖不鉴来风。一锅淡齑羹。可惜着了许多盐酢。譬如喂驴喂马。祇向道残羹𩜯饭不劳拈出。且道与古人是同是别。定当得出。日消万两黄金。不然。吃水也须防噎。　济水洸云。若是有鼻孔底。者饭管取吃不下。要识甘贽么。惯从五凤楼前过。手握金鞭贺太平。

　　甘贽入南泉设斋。黄檗为首座。甘请施财。檗曰财法二施等无差别。甘曰恁么道争消得某甲䞋。便舁钱出。须臾复入。曰请施财。檗曰财法二施等无差别。甘乃行䞋。

　　翠岩真云。甘贽行者黠儿落节。黄檗施财何曾梦见。　云居元云。大小黄檗被甘贽换却一只眼。　径山杲云。一等是随邪逐恶。云居罗汉较些子。　灵隐岳云。总是掩耳偷铃。殊不知甘贽有收有放。首座彻底惺惺。云收雨霁长空阔。一对鸳鸯画不成。　明招补征云。行者两度请行施。是好心不是好心。黄檗始终答话一般。为甚肯一不肯一。

　　抛来撒去互施呈。地狱门前鬼眼睛。觑破髑髅肝胆外。摩醯顶上复重明。(虚堂愚)

　　甘贽因化主至宅。乃问是甚处。曰药山。甘曰还将得药来么。曰未审有什么病。甘忻然取银一百两施之。复曰。山中有人。此物乃回。主寻归山纳疏。药山问归何速。主即叙前问答。山曰。急送还他。子遭贼了也。主乃送还。甘曰。山中有人。更添一百两施之。

　　同安显云。早知行者与么问。终不道药山来。　雪峰空云。药山老汉亦自胆小。若是雪峰即便收下。何故。且教甘贽者汉疑三十年。　天童忞云。行者将虾钓鳌。化主贪饵忘钩。药山亡羊而后补牢。得失未免相半。同安虽有入地之谋。且无冲天之计。山僧若作供养主。当时一喝便行。管取行者疑着半生。　龙唐柱云。我若作化主。待他施银两锭。复伸手云。行者还要再服三两剂始得。管取倾囊以施。命根依旧在我手里。

　　甘贽问一僧什么处来。曰沩山来。甘曰。曾有僧问沩山如何是西来意。沩山举拂子。上座作么生会。曰借事明心。附物显理。甘曰且归沩山去好。

　　保福闻乃仰手覆手。　磬山鼎云。甘贽瞎者僧眼即不无。祇如者僧。从沩山来不从沩山来。

　　西来祖意是如何。溪上梅花开已多。向上一机言外契。风前遥忆老维摩。(弘法泽)

　　甘贽一日入南泉设粥。仍请南泉念诵。泉乃白椎曰。请大众为狸奴白牯念摩诃般若波罗蜜。甘拂袖便出。泉粥后问典座。行者在甚么处。座曰当时便去也。泉便打破锅子。

　　云门信云。南泉老汉未免随人起倒直。饶打破锅子。也是贼过后张弓。　愚庵盂云。兔子怀胎。蚌含明月。三十棒寄打雪窦。六不收勘破云门。女娲氏炼石补天。秦始皇驱山塞海。虽然。三十年后。一回饮水一回噎。　明昭补云。不奈船何。打破戽斗。

　　异路相逢句已酬。闲吹羌管向汀洲。渔人贪顾沙头鹭。不觉扁舟逐浪流。(雪峰预)

　　高吟大笑性猖狂。潘阆骑驴出故乡。惊起暮天沙上雁。海门斜去两三行。(湛堂准)

　　针锋相凑便干戈。带累南泉打粥锅。莫谓当年轻放过。大都有罪不同科。(笑翁堪)

　　福州芙蓉山灵训禅师(归宗常嗣)

　　一日辞归宗。宗问甚处去。师曰归闽中去。曰。子在此多年。装束了却来。为子说一上佛法。师结束了上去。宗曰近前来。师乃近前。宗曰。时寒。途中善为。师听此言。顿忘前解。

　　八十婆婆学画眉。痴心欲比少年时。一朝打破当台镜。始信从前万事非。(慈受深)

　　芙蓉一日访同参实性大师。性升堂。以右手拈拄杖。倚左边。良久曰。若不是芙蓉师兄。大难委悉。便下座。

　　黄龙南云。实性用不得便休。却将佛法以为人情。致令千载之下与人作笑端。且道利害在什么处。　青龙斯云。实性虽则人情佛法一时周备。大似向福建人前卖荔枝。未免旁观者哂。

　　陪尽老精神。杯盘越㨾新。谁知村店酒。难劝御楼人。(西岩惠)

　　五台山大禅佛智通禅师(归宗常嗣)

　　初在归宗会下。忽一夜连叫曰我大悟也。众骇之。明日上堂。众集。宗曰昨夜大悟底僧出来。师出曰某甲。宗曰。汝见个甚么道理便言大悟。试说看。师曰师姑元是女人作。宗异之。

　　五月炎威当酷热。浃背汗流无处说。匝地清风劈面来。大禅眼里重添屑。(草堂清)

　　童子学顺朱。赤处皆摹黑。若将白纸来。一点下不得。若下得翻成。纸上涂烟墨。(黄龙震)

　　镇州普化禅师(盘山积嗣)

　　常入市振铎曰。明头来。明头打。暗头来。暗头打。四方八面来。旋风打。虚空来。连架打。一日临济令僧捉住曰。总不恁么来如何。师拓开曰。来日大悲院里有斋僧。回举似济。济曰我从来疑著者汉。

　　五祖演云。山僧则不然。总不恁么来如何。和声便打。是他须道。五祖盲枷瞎棒。我祇要你恁么道。何故。一任举似诸方。　青狮信云。普化恁么作怪。被临济将鼻孔一捏。酸去十分。若无大悲院躲得过。何处见有普化。　福严容云。普化恁么带累人。上天无路入地无门。且道端的在甚么处。临济道我从来疑著者汉。也未必是好心。

　　老倒分明两路差。箭锋相拄勿呙斜。龙蛇混杂人难辨。白日长空下雪花。(汾阳昭)

　　旱天忽震数声雷。远近飞云若往来。甘雨未曾施一点。返将风势卷将回。(云峰悦)

　　娄罗惯要逞聪明。金榜何曾挂得名。捋下幞头归去好。莫骑驴子傍人门。(鼓山圭)

　　一拶银山铁壁摧。大悲院里赶村斋。善财拄杖如无用。乞与佯狂老万回。(水庵一)

　　水急鱼行涩。风高鸟不栖。世情看冷暖。人面逐高低。(松源岳)

　　普化暮入临济院吃生菜。济曰者汉大似一头驴。师便作驴鸣。济谓直岁曰细抹草料着。师曰。少室人不识。金陵又再来。临济一只眼。到处为人开。

　　赵州云。何不与他本分草料。草里相逢两赤眉。交锋一阵疾如飞。东西旗号浑相似。试问何人得胜归。(上方益)

　　剩䭚生菜似头驴。临济堂前捉败渠。耸耳长鸣随踢蹋。不知业债倩谁除。(天目礼)

　　普化因临济与河阳木塔同在僧堂内坐。相与议曰。普化者汉每日在街市掣疯掣颠。知它是凡是圣。正议时。师忽从外来。济便问汝是凡是圣。师曰汝且道我是凡是圣。济便喝。师以手指曰。河阳新妇子。木塔老婆禅。临济小厮儿。却具一只眼。济曰者贼。师曰贼贼。便出去。

　　首山念云。者两个贼。有个正贼。且道那个是正贼。复代云。刘盆子。

　　骐骥驽骀辨者稀。浅深毛色混同之。若无伯乐垂精鉴。千里追风不易骑。(海印信)

　　普化见马部使出喝道。师亦喝道。作相扑势。马部使令人打五棒。师曰。似即似。是则不是。

　　机境相投是妄真。入河渐渐见长人。受屈遭他一顿棒。元来不是好官人。(江陵柔)

　　阶头放下劫初铃。相扑呼他马使名。五棒打来无雪处。却言渠不是官行。(天目礼)

　　风流杰拉风流彦。腻巷歌楼恣饮宴。逗到樽空月亦消。却将纨扇斜遮面。(白岩符)

　　普化一日同临济赴施主家斋。济问。毛吞巨海。芥纳须弥。为复是神通妙用。法尔如然。师遂踢倒饭床。济曰太粗生。师曰。者里什么所在。说粗说细。济休去。次日又同赴斋。济曰。今日供养。何似昨日。师又踢倒饭床。济曰太粗生。师曰。瞎汉。佛法说甚么粗细。济乃吐舌。

　　翠峰显云。两个老汉吃饭也不了。好与三十棒。棒虽行。且那个是正贼。　南堂静云。二尊宿如二龙争珠。拏云攫雾不动波澜。如二虎争餐。活捉生擒不伤物命。者里忽有问。毛吞巨海芥纳须弥。为复神通妙用法尔如然。祇向道。一拳拳倒黄鹤楼。一踢踢翻鹦鹉洲。有意气时添意气。不风流处也风流。　南华昺云。临济觌面提撕。普化全机酬醋。直得南山鳖鼻吞却东海鲤鱼。陕府铁牛触倒嘉州大象。为甚如此。相逢不下马。各自奔前程。　昭觉勤云。精金不百炼。怎见光辉。至宝不酬价。怎见真假。不是临济不能验普化。不是普化不能抗临济。所谓如水入水。如金博金。虽然如是。放过彼此作家。检点二俱失利。　天童华云。一出一没。一往一来。猛虎口里夺餐。毒蛇头上揩痒。要且未称大丈夫事。二老名諠宇宙价重当时。山僧岂可谨密三寸。二俱放过。为他弄假像真。二俱不放过。为他搕𢶍太甚。是汝诸人。若作佛法商量。达磨一宗扫土而尽。　南堂欲云。翠峰与么道。也好与二十棒。不见道。正贼走了。逻赃人吃棒。　磬山修云。一个具擒龙之手。一个得陷虎之机。二俱作家。且道谁是陷虎。谁是擒龙。　古南门云。临济一条棒。寻常横打竖打。到者里因甚却吐舌。一声羌笛离亭晚。君向潇湘我向秦。

　　要识真金须入火。再三煅炼见精粗。上行买卖不饶让。好物从来价自殊。(海印信)

　　拨动千钧弩发机。穿云透石电光飞。若无举鼎拔山力。千里乌骓岂易骑。(玉笈干)

　　骊龙奋迅。渤海汪洋。气蒸云梦。波撼岳阳。迷云陡黑。日月无光。谁云普化是颠狂。(天水广)

　　糠秕铸尧舜。蜩鸴笑鲲鹏。石压笋斜出。岩悬花倒生。扊扅炊。伏鸡烹。霹雳一声天地裂。不许康衢歌太平。(三疾甫)

　　相逢特地展机缘。出没纵横妙用全。翡翠蹋翻荷叶雨。鹭鸶冲破竹林烟。(浪山屿)

　　普化将入灭。谓人曰。乞与我一个直裰。人与衣服皆不受。临济令人送一棺。师笑曰临济厮儿饶舌。便受之。乃辞众曰。明日东门去死也。郡人相率送出城。师厉声曰。今日葬不合青乌。明日南门迁化。人亦随之。又曰。明日出西门方吉。人出渐稀。第四日自擎棺北门外振铎入棺而逝。郡人奔走出城。揭棺视之已不见。惟闻空中铎声渐远。莫测其由。

　　风颠用尽到无余。一个棺材八个舁。舁出镇州城外去。听他木铎自分疏。(北涧简)

　　撮得虚空作近邻。便于北斗里藏身。者掠虚汉何多事。犹把空棺诳后人。(东山源)

　　寿州良遂禅师(麻谷彻嗣)

　　参麻谷。谷见来便将锄头去锄草。师到锄草处。谷殊不顾。便归方丈闭却门。师次日复去。谷又闭却门。师乃敲门。谷问阿谁。师拟称名。忽然契悟。遽曰。和尚莫瞒良遂。良遂若不来礼拜和尚。洎合被经论赚过一生。及归讲肆。乃谓众曰。诸人知处良遂总知。良遂知处诸人不知。

　　云门偃云。便有逆水之波。如今得入。是顺水之意。亦唤作双放时节。又云。作么生是良遂知处。东林颜云。作么生是良遂知处。鸬鹚语鹤。　灵隐岳云。为人为彻。咬着生铁。逆水之波。虚空钉橛。

　　平生心胆向人倾。到此门中有几人。别后都城旧知己。暖烟斜日又黄昏。(龙门远)

　　寻言逐句谩多端。祇为从前被眼瞒。撒手便能归故国。暗思岐路几多般。(丹霞淳)

　　亲到桃源景物幽。一壶明月湛如秋。反思洞口春残日。无数红英逐水流。(成枯木)

　　相逢浑似活冤仇。惹得通身万斛愁。一自不从人处觅。者回羞见镜中头。(惟一润)

　　䖍州处微禅师(西堂藏嗣)

　　因僧问。三乘十二分教。体理得妙。与祖意是同是别。师曰。须向六句外鉴。不得随它声色转。曰如何是六句。师曰。语底。默底。不语底。不默底。总是。总不是。汝合作么生。僧罔措。

　　鲁庵远云。者僧真可谓祸不入慎家之门。末后一道真言。未免令旁观者哂。惟者僧罔措。却较些子。

　　天下纷纷欲帝秦。鲁连宁死不称臣。何如青嶂茅檐底。一觉高眠两脚伸。(紫琈岠)

　　金州操禅师(章敬恽嗣)

　　请米和尚斋。不排坐位。米到展坐具礼拜。师下禅床。米乃坐师位。师却席地而坐。斋讫米便去。侍者曰。和尚受一切人钦仰。今日坐位被人夺却。师曰三日后若来即受救在。米三日后果来。曰。前日遭贼。

　　镜清因僧问。前日遭贼意旨如何。清云。祇见锥头利。不见凿头方。　愚庵盂云。当时米和尚一到便席地而坐。且教金州上天无路入地无门。直坐到楼至如来出世。我那时再来与渠相见。以手斫额云。猫。　报恩贤云。金州失位。米和遭贼。秤钩打钉。刚是拽直。可惜侍者欠伶俐。若是个汉。待米和尚道前日遭贼。便好问和尚失却甚么。当时若下得者语。非但米师钦服。直使金州退身有分。

　　河中府公畿禅师(章敬恽嗣)

　　僧问。如何是道。如何是禅。师以偈示之曰。有名非大道。是非俱不禅。欲识个中意。黄叶止啼钱。

　　资福玉云。道无禅不立。禅无道不行。如今杜蛮师家不解通变。不是一棒打到底。便就脂粉出无限。四六文章。未免公畿咬指有分。山僧更资一路。有名即大道。是非俱是禅。会得个中意。徒劳化纸钱。

　　五台山秘魔岩禅师(马祖一下永泰湍嗣)

　　常持一木杈。凡见僧来。才礼拜即叉却颈曰。那个魔魅教汝出家。那个魔魅教汝行脚。道得也叉下死。道不得也叉下死。速道速道。霍山通闻。往见之。未礼拜便撺入怀中。师乃拊通背三下。通拍手曰。师兄三千里外赚我来。三千里外赚我来。

　　保福展云。当断不断。反招其乱。　首山念云。千闻不如一见。　法眼益于速道下代僧云。乞命乞命。　报慈遂代僧云。老儿家放下叉子得也。　法灯钦代僧。但引颈示之。　五祖戒云。当时若见。夺取叉来。蓦面叉倒。点把火照看伊面皮厚多。少　明招谦云。我当时见伊欲道未道之际。先与一叉。　琅玡觉云。雷声甚大。雨点全无。

　　把断重津过者难。擎叉须信髑髅干。霍山到后知端的。同死同生未足观。(翠峰显)

　　手把长叉坐要津。乾坤谁是妄游人。当时若遇英雄汉。往往反成脚下尘。(佛印元)

　　自夸独握诛龙剑。及遇真龙不奈何。也似将军空索战。无功徒枉动干戈。(海印信)

　　险崖之句。无处插㭰。去却药忌。露当门齿。叉下放身舍命。个里如龙得水。三千里外赚吾来。捋虎须兮捉虎尾。(惠通旦)

　　威风凛凛不容攀。跳入怀中便解颜。不是酒肠宽似海。争知诗胆大如山。(雪庵瑾)

　　急水滩头把钓竿。洪波汹涌暮江寒。锦鳞也解随钩上。一吸沧溟彻底干。(率庵琮)

　　芳树吐花红过雨。入帘飞絮白惊风。黄添晚色青舒柳。粉落晴香雪覆松。(䒢溪森)

　　湖南上林戒灵禅师(永泰湍嗣)

　　初参沩山。沩问作什么来。师曰介胄全具。曰尽卸了来与大德相见。师曰卸了也。沩咄曰。贼尚未打。卸作甚么。师无对。仰山代曰。请和尚屏却左右。沩以手指曰诺诺。师后到永泰。方谕其旨。

　　三宜盂云。且道上林悟沩山旨耶。悟仰山旨耶。若从沩山悟来。介胄何在。若从仰山处悟来。试问仰山还曾屏却也未。若总不恁么。从自己领得。卸却个甚么。僧便问。和尚何得以己方人。宜以手指云。诺诺。

　　湖南祇林禅师(永泰湍嗣)

　　每叱文殊普贤为精魅。手持木剑。自谓降魔。每见僧来便曰。魔来也。魔来也。以剑乱挥。归方丈。如是十二年无有契其机者。乃置剑不言。僧问十二年前为什么降魔。师曰贼不打贫儿家。曰十二年后为什么不降魔。师曰贼不打贫儿家。

　　法林音云。且道十二年前是。十二年后是。

　　剑有魔益炽。剑无魔自清。祇顾降魔全失照。不知身是老魔精。(皖山凝)

　　一剑霜寒八百州。沙场苦战志难酬。家园自有琴书在。月白风清归去休。(天岸升)

　　宗鉴法林卷二十
卍新纂续藏经第 66 册 No. 1297 宗鉴法林


　　宗鉴法林卷二十一

　　集云堂　编

　　大鉴下五世

　　镇州临济义玄禅师(黄檗运嗣)

　　师在黄檗已经三年。第一座勉令问话。乃问如何是西来的的大意。檗便痛打。如是三问三打。遂辞座曰。某甲问话惟蒙赐棒。所恨愚鲁。且往诸方行脚去。座白檗曰。义玄虽后生。却甚奇特。来辞时愿垂提诱。来日师辞。檗指往大愚。师遂参大愚。愚问甚处来。师曰黄檗来。曰有何言教。师曰某问西来的的意。三问三度被打。不知过在甚处。愚曰。黄檗恁么老婆心切。为汝得彻困。犹觅过在。师大悟曰。原来黄檗佛法也无多子。愚乃搊住曰。者尿床鬼子。适来问过在甚处。如今又道佛法无多子。见个甚么道理。速道速道。师向愚肋下打三拳。愚拓开曰。汝师黄檗。非干我事。师返黄檗。檗曰。者汉来来去去。有甚了期。师曰祇为老婆心切。檗曰甚处去来。师曰。昨蒙和尚慈旨。令参大愚去来。檗曰大愚有何言句。师举前话。檗曰。大愚老汉饶舌。待来痛与一顿。师曰。说甚待来。即今便打。随后便掌。檗曰者风颠汉来者里捋虎须。师便喝。檗唤侍者曰。引者风颠汉参堂去。

　　沩山问仰山。临济当时得大愚力得黄檗力。仰云非但骑虎头亦解把虎尾。　中峰本云。汝师黄檗非干我事。大愚肋下更合吃拳。者风颠汉来者里捋虎须。黄檗面门犹欠一掌。致使尿床鬼子邪见勃兴。赚他后代儿孙一个个鼓粥饭气。　破山明云。顽皮癞肉那知痛痒。不是大愚刀刀见血。焉解夺转枪旗恶声播世。

　　睡眼三番打不开。忽然狂蹶㖃如雷。君看马带红缨绂。祇是去年曾秀才。(野轩遵)

　　一拳拳倒黄鹤楼。一趯趯翻鹦鹉洲。有意气时添意气。不风流处也风流。(白云端)

　　雷电谊轰海岳昏。一家愁闭雨中门。狂风忽起乌云散。白日满天星斗分。(保宁勇)

　　雷电风行便合休。巨鳌顿使上滩头。翻身一吸沧溟竭。钟鼓山河四百州。(照觉总)

　　便言佛法无多子。大丈夫儿肯自乖。肋下三拳明有信。不从黄檗付将来。(真净文)

　　九包之鶵。千里之驹。真风度籥。灵机发枢。劈面来时飞电卷。迷云破处太阳孤。捋虎须。见也无。个是雄雄大丈夫。(天童觉)

　　劈开华岳连天秀。放出黄河到海声。瞎驴死后蒿枝折。大地如今有几人。(龙门远)

　　祸福无门口自招。三遭瞎棒打驴腰。可怜败国亡家恨。万古春风吹不消。(天目礼)

　　拔树鸣条浩浩风。雨云反覆在其中。千波万浪惊天地。到海方知信不通。(虚堂愚)

　　透过禹门三级浪。身在云霄总不知。忽被春风吹一线。飞腾万里孰能羁。(福严容)

　　临济出世后。凡见僧入门便喝。

　　龙控悬河海月秋。烟霞风雨一时收。波涛急急人难会。截断千江水不流。(克符道者)

　　万里青霄绝点尘。一声霹雳震乾坤。茫茫宇宙人无数。几个如今有脑门。(白云端)

　　一剑定烟尘。凭何辨主宾。梯山齐入贡。谁识圣明君。(大洪遂)

　　蓦然一喝迅雷奔。蛰户虽开命少存。若有转身方便路。休观芳草怨王孙。(道场如)

　　入门便喝绝商量。空奋双拳立纪纲。反转杀人三角眼。丛林千古受灾殃。(佛照光)

　　临济因赴普请锄茶次。檗后至。师问讯了。按钁而立。檗曰者汉困耶。师曰钁也未举困个甚么。檗便打。师接杖推倒。檗呼维那扶起我来。那扶起曰。和尚争容得者风颠汉。檗却打维那。师钁地曰。诸方火葬。我者里活埋。

　　仰山云。正贼走却。逻赃人吃棒。　三交嵩云。正狗不偷油。鸡衔灯盏走。　石庵琈云。黄檗大似无奈船何。打破戽斗。

　　夺旗掣鼓着精神。父子虽亲法不亲。为报四方禅客道。等闲莫作守株人。(真净文)

　　黄檗倒地。维那扶起。火葬活埋。清风未已。(沩山喆)

　　相将草里弄弓刀。牛易羊灾讹且誵。岂是老年来技弱。祇因家富小儿娇。(位中符)

　　等闲摆出龙蛇阵。白昼驱人丧草窠。莫怪将军重出令。关山无奈𡽗夷何。(惠周慈)

　　临济栽松次。檗曰深山里栽许多作么。师曰一与山门作境致。二与后人作标榜。道了将锄筑地三下。檗曰。虽然如是。子已吃吾三十棒了也。师又筑地三下。嘘两声。檗曰吾宗到汝大兴于世。

　　沩山问仰山。黄檗当时祇嘱临济一人。别更有在。仰云亦嘱临济亦记向后。沩云向后如何。仰云。一人指南。吴越令行。遇大风即上。南塔主云。独坐震威此□方出。　沩山喆云。临济与么。大似平地吃交。虽然如是。临危不变方偁丈夫。黄檗云。吾宗到汝大兴于世。也是怜儿不觉丑。　天童华云。黄檗道子已吃吾三十棒了也。养子之缘固当如是。临济正令虽行。可惜甘自向钁头边活埋。仰山见解未出常情。岂止遇大风则止。何不道直待虚空界尽此话方始大行。岂不头正尾正。山僧今日捋下面皮。要与诸人相见去也。蓦拈拄杖卓一下云。惊群须是英灵汉。敌胜还他狮子儿。

　　带砺山河画土疆。汉高殿下有张良。千言万语无人会。又逐流莺过短墙。(翠岩真)

　　风吹雨打节还枯。千尺龙蛇插太虚。堪笑儿孙无伎俩。一生从此被涂糊。(懒庵枢)

　　临济示众。汝等诸人赤肉团上有一无位真人。常在诸人面门出入。未证据者看看。时有僧问如何是无位真人。师下绳床搊住曰。道道。僧无语。师拓开曰。无位真人是什么乾矢橛。

　　雪峰存闻云。临济大似白拈贼。　翠峰显云。夫善窃者鬼神莫测。既被雪峰觑破。临济非是好手。召众云。翠峰今日换却诸人眼睛了也。你若不信。各归寮舍里自摸索看。　琅玡觉云。临济可谓冰棱上度九阸。剑刃上得全身。　荐福行云。临济一条脊梁硬似铁。拗不折。可怜末后。不奈船何。打破戽斗。　天宁琦云。临济若无后语。洎被打破。蔡州虽然家无白泽之图。必无如是妖怪。　龙翔欣云。老汉寻常气宇如王。却作小厮儿戏。几乎法道遇大风而止。龙翔今日作死马医。无位真人筑着磕着。证据将来。依然是错。且道是临济错龙翔错。从教天下人卜度。　天宝枢云。无位真人乾矢橛。临济未是白拈贼。千古长如白练飞。一条界破青山色。　西台辩云。临济老汉寻常一条脊梁硬似铁。及乎到者里。大似日中迷路。眼见空花。直饶无位真人是乾矢橛。正是灵龟拽尾。其僧祇知季夏极热。不知仲冬严寒。若据当时。合著得甚么语塞断天下人舌头。西台祇恁么休去。又乃眼不见为净。不免出一只手狼藉去也。临济一担。西台一堆。一担一堆。分付阿谁。从教撒向诸方去。笑杀当时老古锥。

　　万法一如不用拣。一如谁拣谁不拣。即今生死本菩提。三世如来同个眼。(长沙岑)

　　卞璧无瑕夺日晖。秦王虽爱不输机。可怜又入相如手。一阵清风满路归。(佛印元)

　　无位真人赤肉团。兴来摆手出长安。将军自有嘉声在。不得封侯也是闲。(疏山长)

　　迷悟相反。妙传而简。春坼百花兮一吹。力回九牛兮一挽。无奈泥沙拨不开。分明塞断甘泉眼。忽然突出肆横流。复云。险。(天童觉)

　　面门出入每相见。日月由来不识真。海岳惯游知己少。反身归卧岭头云。(疏山如)

　　脑后见腮村僧。大开眼了作梦。虽然趁得老鼠。一棒打破油瓮。(径山杲)

　　春雪满空来。触处是花开。不知园里树。那个是真梅。(讷堂思)

　　飒飒秋风满院凉。芬芳篱菊半经霜。可怜不遇攀花手。狼藉枝头多少香。(高峰妙)

　　团擘难捞水月华。当阳把住又归家。碧潭千尺夜空冷。落叶满天谁撒沙。(三峰藏)

　　黄河尚有澄清。岂无无位真人。□日肆筵设席。今朝鼓瑟吹笙。(汉关喻)

　　临济问院主甚处来。曰州中粜黄米来。师曰粜得尽么。曰粜得尽。师以拄杖画一画曰还粜得者个么。主便喝。师便。打典座至。师举前话。座曰院主不会和尚意。师曰你又作么生。座礼拜。师亦打。

　　黄龙南云。寺主下喝。不可放过。典座礼拜。放过不可。临济令行。归宗放过。三十年后有人说破。　黄龙新云。典座礼拜有过无功。寺主一喝有功无过。既是有功。为甚么却打。棒头有眼明如日。要识真金火里看。　天童华云。二尊宿虽则力提纲要。未免依草附木。殊不知大小临济被者两个汉破家散宅。还会么。杀人刀。活人剑。　西禅需云。院主一喝。电卷雷奔。山摧地裂。典座礼拜。云收雨散。月白风清。虽然如是。因甚么总吃痛棒。不见道卧龙才奋迅。丹凤便翱翔。

　　报恩秀云。院主被棒。赏不避仇仇。供养主蒙恩。诛岂择骨肉。　广教玉云。院主典座虽竭力担荷。怎奈临济当时祇令行一半。若据令而行。何处更有今日。你诸人还曾梦见么。乃拈拄杖一齐打散。

　　功德天。黑暗女。有智主人俱不取。后代儿孙浑莽卤。宏纲委地凭谁举。(正觉逸)

　　寺主下喝。典座礼拜。临济令行。古今独迈。(沩山喆)

　　临济全机格调高。棒头有眼察秋毫。扫除狐兔家风峻。变化鱼龙电火烧。活人剑。杀人刀。倚天照雪利吹毛。一等令行滋味别。十分痛处是谁遭。(天童觉)

　　宝剑持来刃似霜。几回临阵斩蛮王。有情有理俱三段。一道寒光射斗旁。(白云端)

　　一堆红焰互晴空。不问金银铁锡铜。入里尽教成水去。那容蚊蚋泊其中。(径山杲)

　　吹毛在握逞全威。不许依门傍户窥。是圣是凡俱坐断。直教千古转光辉。(涂毒策)

　　临济升堂。有僧出。师便喝。僧亦喝。便礼拜。师便打。又有僧来。师举起拂子。僧礼拜。师亦喝。又有僧来。师举起拂子。僧曰谢和尚指示。师亦打。

　　云门偃代云。祇宜老汉。　大觉云。得即得。犹未见临济机在。

　　大抵宗师。谒者难得。盘桓处且盘桓。侬家自有同风事。芦管横吹宇宙宽。(翠岩真)

　　五月五日午时书。赤口毒舌尽消除。更饶急急如律令。不须门上画蜘蛛。(径山杲)

　　主宾都落第三机。阵阵开旗不展旗。石火光中分胜负。倒骑铁马上须弥。(鼓山圭)

　　闪电光中宾主分。虚空背上立纲宗。祖师活计祇如此。后代儿孙扫地空。(松源岳)

　　飒飒朔风开雁门。平沙历乱卷蓬根。功名耻计擒生数。直斩楼兰报国恩。(鸳湖用)

　　临济升堂。有僧出。师便喝。僧亦喝。便礼拜。师便打。

　　翠岩芝云。临济也心粗。好彩赖是者僧。若是今时衲僧。且作么生即得。　东禅观云。临济除是不作。作则万窍怒号。者僧搏扶摇而上九万里。噫。　云居庄云。譬如水母无目。求食须假于虾。明眼衲僧不妨辨取。

　　七擒七纵疾如风。八阵图成不树功。出生死门随变幻。石头块块是玲珑。(龙池珍)

　　临济见僧来。竖起拂子。僧礼拜。师便打。

　　翠岩芝云。者僧有理难伸。死而不吊。如今作么生与者僧出气。　䒢溪森云。尚有广陵散。未及共君语。

　　棒头有眼。眼里无筋。多逢浊富。罕遇清贫。自入洞门烟锁断。不知世上几经春。(雪庵瑾)

　　临济因一僧参问。礼拜即是。不礼拜即是。师便喝。僧遂拜。师曰者贼。僧曰贼贼。便出去。师曰莫道无事好。师问首座。适间还有过也无。曰有。师曰。宾家有过。主家有过。曰二俱有过。师曰过在什么处。座便出去。师曰莫道无事好。

　　南泉愿云。官马相蹋。　保宁勇云。者一群贼。有正贼。有草贼。还辨得么。口款易招。赃物难认。　护国元云。者僧身挨白刃。临济剑不虚施。首座不善旁观。惹得一身泥水。虽然如是。且道前无事与后无事相较几何。缁素分明。不但穿却临济鼻孔。亦许你眼光烁破四天下。其或未然。莫道无事好。

　　临济因定上座问如何是佛法大意。师下禅床擒住。打一掌便拓开。定伫立。旁僧曰。定上座何不礼拜。定才作礼。忽大悟。

　　断际全机继后踪。持来何必在从容。巨灵抬手无多子。分破华山千万重。(翠峰显)

　　不堕前后。独超古今。唤回千岁梦。飞出九皋禽。直下一锤光迸散。斩新弹子出炉金。(天童觉)

　　案头书敕令行时。阃外全提杀活机。回首华山孤顶望。巨灵神亦竖降旗。(瞎堂远)

　　临济上堂次。两堂首座相见同时下喝。僧问师。还有宾主也无。师曰宾主历然。复召大众曰。要会临济宾主句。问取堂中二首座。

　　广慧琏云。两堂首座同时下喝。还有宾主也无。若道有。祇是个瞎汉。若道无。亦是个瞎汉。不有不无。万里崖州。若向者里道得。好与三十棒。若道不得。亦与三十棒。汝等作么生出得山僧圈圚。良久云。苦哉。虾蟆蚯蚓𨁝跳上三十三天。撞着须弥山百杂碎。拈拄杖云。一队无孔铁锤。速退速退。　承天宗云。临济此语走杀天下衲僧。我即不然。当时见问还有宾主也无。但云一对无孔铁锤。　天童觉云。杀人刀。活人剑。在临济手里。虽然如是。当时见道宾主历然。便与震威一喝。直饶大逞神通。也祇得同声相应。　昭觉勤云。正敕既行。诸侯避道。　大沩智云。作么生是宾主历然底道理。若也会得。一双孤雁扑地高飞。其或不然。两个鸳鸯池边独立。

　　啐啄之机箭拄锋。瞥然宾主当时分。宗师悯物垂缁素。北地黄河彻底浑。(石霜圆)

　　两堂上座齐下喝。眼里瞳人带金屑。锥刀同用不能分。黑漆昆仑迷夜月。(浮山远)

　　一喝须教水逆流。历然宾主未轻酬。当人若解通消息。半夜扶桑出日头。(海印信)

　　离娄明不到。师旷听亦讹。个中识宾主。日午下星河。(黄龙震)

　　以平报不平。王法本无亲。临济虽明眼。也是黄龙精。(径山杲)

　　一喝当机宾主分。莫将知见强疏亲。翻身狮子威狞甚。眼里无筋一世贫。(尼无著总)

　　灵符直夺纳龙门。箭拄曾夸好弟昆。酒熟瓮头春色闹。玉鞭摵碎铁昆仑。(广教玉)

　　苦雨酸风更攃沙。要将宗印定龙蛇。铁关阻断回纹路。多少虬孙未到家。(潭吉忍二)

　　玉简深埋白帝城。夜中光相益开明。山魈引子争来凿。剖到函封失却睛。

　　临济上堂。有一人轮劫在途中。不离家舍。有一人离家舍。不在途中。阿那个合受人天供养。

　　径山杲云。贼身已露。　云岩游云。识取钩头意。莫认定盘星。　径山及云。临济见处偏枯。果然祇具一只眼。山僧昨抵昌国访诸官寮。从东过西。从西过东。波波挈挈。竟日祇在途中。且如何说个不离家舍。此日归来山门头。合掌佛殿里烧香。穿僧堂。入厨库。总是自家屋舍。又如何说个不离途中。衲僧家祇要据实而论。若不据实而论。谓之脱空谩语汉。怎受人天供养。隆教与么告报。也是小脱空。且平实一句作么生道。从来不唱脱空歌。把火烧山拾田螺。白榔树梢鱼扇子。急水滩头鸟作窠。好大哥。以拂子击禅床一下。　平阳忞云。临济大师话堕了也。还有检点得出者么。若也检点得出。许你与伊同参。合受人天供养。如或未然。喝一喝云。莫把是非来辨我。浮生穿凿不相干。　理安问云。一不作。二不休。　晦昙承云。贪他一粒米。失却半年粮。

　　霹雳未收声。闪电不留影。三更月到窗。半夜驴觑井。快骑骏马骤高楼。一尘不动须弥顶。(最庵印)

　　无端亦学写焉乌。谁要人天供养乎。幸是风颠人不在。饭床推倒笑狂驴。(觉浪盛)

　　不属阴阳生造得。那从地上论根苗。无须锁。两头摇。落魄风流格外标。(平阳忞)

　　秦山楚水两悠悠。任意何如不系舟。还似无私空界月。万邦同秉一轮秋。(至善得)

　　临济因僧问如何是三眼国土。师曰我共汝入净妙国土中。着清净衣。说法身佛。又入无差别国土中。着无差别衣。说报身佛。又入解脱国土中。着光明衣。说化身佛。

　　法身报身化身。咄哉魍魉妖精。三眼国中逢着。笑教无位真人。(径山杲)

　　临济示众。我有时一喝如金刚王宝剑。有时一喝如踞地狮子。有时一喝如探竿影草。有时一喝不作一喝用。作么生会。僧拟议。师便喝。

　　天宁琦喝一喝云。且道者一喝落在甚么处。为复是金刚王宝剑。为复是踞地狮子。为复是探竿影草。为复是一喝不作一喝用。试辨看。若辨不出。报恩与你注破。金刚王剑。目前可验。拟议不来。堕坑落堑。踞地狮子。直下便是。打破髑髅。拈却牙齿。探竿影草。好也不好。左手扶起。右手推倒。有时一喝不作喝用。大小临济祇管说梦。便与么会。犹欠一喝在。喝一喝。　狮林则云。临济一喝不作一喝用。字经三写乌焉成马。老僧一喝只作一喝用。臭肉烂鲊卖与要者。有过无过。诸人试定当看。喝一喝。　开先金云。者僧拟议。临济便喝。还是金刚王宝剑。还是踞地狮子。还是探竿影草。还是一喝不作一喝用。者里缁素得出。权衡佛祖。号令人天。未为难事。其或未然。更为你指出。喝一喝。

　　一喝金刚剑用时。寒光烁烁射坤维。语言拟议伤锋刃。遍界髑髅知不知。(智海融四)

　　一喝金毛轻踞地。檀林袭袭香风起。虽然爪距不曾施。万里妖狐皆远避。

　　一喝将为探竿草。南北东西无不到。短长轻重定锱铢。平地茫茫须靠倒。

　　一喝不作一喝用。三世古今无别共。落花三月睡初醒。碧眼黄头皆作梦。

　　小厮儿偏爱弄娇。丝毫不挂赤条条。劣狮筋斗重翻踯。拶得蟾蜍下碧霄。(中峰本)

　　金刚宝剑倚天寒。喝下分明邪正看。拟议直教心胆丧。锋铓才犯髑髅干。(磬山修四)

　　金毛踞地露全威。哮㖃从他百兽危。电卷风驰山岳裂。管教声动震如雷。

　　探竿影草露锋𨦵。真伪何曾得掩藏。喝里如同明镜现。自分妍丑见乖张。

　　一喝全收万喝宗。几人悟得到心空。诸方错有商量者。莫待临机落下风。

　　同时照用不同裁。变态风云倏阖开。石火光中才拟议。铁轮早已蓦头来。(木陈忞)

　　金刚王剑。八面神光。如大焰炉。蚊蚋不藏。佛魔同斩。运之则昌。拟犯其锋。遂喝云。是什么所在。和声便打。(潭吉忍四)

　　踞地狮子。有杀有活。静若渊泉。动排山岳。爪牙才张。飞潜魄落。足下无私兮似危而安。龙象蹴蹋兮非驴所堪。竖拂子云。见么。便喝。

　　探竿影草。从上眼目。海北天南。鹰击电烛。三千里外。不失正鹄。怀琼握玉底切忌将来。宅破家亡底何妨构得。乃唤云阇黎。僧回首。遽云。过。

　　一喝不作一喝用。佛眼窥之绝纤缝。正使狼烟绕户飞。羽扇纶巾自弦诵。且道凭个什么道理。卓拄杖三下。

　　临济一日拈胡饼示洛浦曰。万种千般不离者个。其理不二。浦曰如何不二之理。师再拈起胡饼示之。浦曰恁么则万种千般也。师曰屙尿见解。浦曰罗公照镜。

　　沩山喆云。临济便风挂帆。洛浦鼓棹扬波。然虽如是。临济门下则得。沩山门则不得。

　　临济示众。大凡演唱宗乘。一句中须具三玄。一玄门须具三要。有权有实。有照有用。诸人作么生会。

　　磬山修拈拄杖云。诸人还识得者一句么。卓一下。喝一喝。要会三玄么。以拄杖点空作𠁼。喝一喝。要会三要么。以拄杖于空中画<PIC>X66041601.gif</PIC>。喝一喝。掷下拄杖。

　　第一玄。照用一时全。七星光灿烂。万里绝人烟。(汾阳昭七)

　　第二玄。钩锥利更尖。拟议穿腮过。裂面倚双肩。

　　第三玄。妙用具方圆。随机明理事。万法体中全。

　　第一要。根境俱忘绝朕兆。山崩海竭洒飘尘。荡尽乾坤始为妙。

　　第二要。钩锥察辨呈巧妙。纵去夺来掣电机。透匣七星光晃耀。

　　第三要。不用钩锥并下钓。临机一曲楚歌声。闻者悉皆忘返照。

　　三玄三要事难分。得意忘言道易亲。一句明明该万象。重阳九日菊花新。

　　第一玄。三世诸佛拟何宣。垂慈梦里生轻薄。端坐还成落断边。(慈明圆三)

　　第二玄。灵利衲僧眼未明。石火电光犹是钝。扬眉瞚目涉关津。

　　第三玄。万象森罗宇宙宽。云散洞空山岳静。落花流水满长川。

　　句中难透是三玄。一句该通空劫前。临济命根元不断。一条红线手中牵。(竹庵圭)

　　第一玄。一字不加画。分明是个贼。咄咄咄。咄处且最毒。(磬山修六)

　　第二玄。快手何曾先。攃沙并攃土。露露露。露出娘生裤。

　　第三玄。一曲江村岸。风月随时看。收收收。收去个中流。

　　第一要。蓦地忽一笑。笑倒须菩提。搀起迦叶老。

　　第二要。袖里个金圈。拈出是茎草。瞚目牛吞了。

　　第三要。伸缩谁能照。只手握双拳。打得虚空叫。

　　春晓黄莺叫翠微。游人陌上蹋歌归。纸钱缕缕堆寒食。遍野青毡古墓碑。(语风信)

　　大机大用绝商量。信有白拈巧异常。影草形旗瞒佛祖。蟭螟眼欲绣鸳鸯。字成苍颉天宜泣。书出龙威国岂昌。一喝四溟曾倒决。果然灭却瞎驴旁。(平阳忞)

　　老侬不识书。错读巳已己。去问太大人。答我渠似你。(显圣澄)

　　第一玄。轩辕未举辨□□□□□□火里斗。撞破青天作两边。(天笠珍六)

　　第二玄。百花影里飏金鞭。纵使骅骝能逐电。玉蹄红线两头牵。

　　第三玄。毗目仙人五眼圆。拾得路旁断贯索。九十六圈一串穿。

　　第一要。吸尽西江向汝道。赚他双耳至今聋。尾上雷轰开顶窍。

　　第二要。明暗双关轻落草。相逢未会末后机。祇得低头归去好。

　　第三要。混沌死时多凿窍。糟团饭块囫囵吞。背后白拈抚掌笑。

　　陷虎机中老大虫。眼光落尽聚呼风。一毛涌出团圞月。海上珊瑚树树红。(潭吉忍)

　　行船走马命三分。雨露风晴不可闻。归到故山惊刺眼。拖泥新妇洗长裙。(汉关喻)

　　宗鉴法林卷二十一
卍新纂续藏经第 66 册 No. 1297 宗鉴法林


　　宗鉴法林卷二十二

　　集云堂　编

　　　　大鉴下五世

　　临济因半夏上黄檗山。见檗看经次。师曰我将谓它是个人。元来祇是个按黑豆底老和尚。住数日便辞去。檗曰。汝破夏来。何不终夏去。师曰义玄暂来礼拜和尚。檗便打趁令去。师行数里。疑此事却回终夏。夏后辞黄檗。檗问甚处去。师曰不是河南便归河北。檗拈棒。师约住。遂与一掌。檗呵呵大笑。乃唤侍者将百丈先师禅版拂子来。师召侍者将火来。檗曰。汝但将去。已后坐断天下人舌头去在。

　　沩山问仰山。临济莫孤负他黄檗也无。仰云不然。沩云作么生。仰云知恩方解报恩。　焦山体云。宾主历然。师资道合。轻来重答。不堕常情。分付禅板拂子。贵图坐却天下人舌头。正是怜儿不觉丑。假饶索火烧却。终不向别处托生。会么。老婆心切呵呵笑。一任旁人说短长。

　　翀举全凭好羽翎。箕裘终不振家声。从他覆雨翻云手。偷得耕牛过一生。(理安问)

　　法战重夸反踯才。八门金锁应时开。交锋棒下忘谦逊。赢得嘉声动地来。(具德礼)

　　临济问座主业何经论。曰百法论。师曰有一人于三乘十二分教明得。有一人于三乘十二分教明不得。是同是别。曰。明得即同。明不得即别。侍者洛浦曰。者里是什么所在。说同说别。师问浦曰。汝作么生。浦便喝。师送座主回。遂问。适来是汝喝老僧那。曰是。师便打。

　　广胤标云。洛浦当时待问是汝喝老僧那。但向道剑去久矣。管教老汉刮目相待。

　　临济因僧问。捉象亦全其力。捉兔亦全其力。未审全个甚么力。师曰不欺之力。

　　法眼益别云。不会古人语。

　　力在如今作用时。情存毫忽便成欺。谁知修水千峰碧。尽入秋风一瘦藜。(虚堂愚)

　　临济示众。你要与佛祖不别。但莫外求。你一念清净心光。是你屋里法身佛。一念无分别心光。是你屋里报身佛。一念无差别心光。是你屋里化身佛。此三种身是你即今目前听法底人。祇为不向外求。有此功用。

　　狮林则云。大小临济元来是个弄光影底。我当时若见。便与一喝喝住。掀倒禅床。非惟坐断渠侬舌头。亦免后代儿孙向光影里作活计。

　　临济示众。参学人大须仔细。如宾主相见。便有言论往来。或宾看主。或主看宾。或主看主。或宾看宾。山僧所举皆是辨魔拣异。知其邪正。

　　蹋断千溪流水声。枯筇久荷化成精。倒拈点破冲霄碧。笑侮依岩傍岭人。(天目琇四)

　　独踞孤峰看野火。不留纤草匿狐踪。饶他有羽点空碧。触着教伊彻体红。

　　日吐东溟月坠西。照曜人间昼夜齐。一般明月无高下。任来任往复何岐。

　　一条烂索两人惊。认作灵蛇仔细擒。扯尾拈头忻共获。阿谁知有自家珍。

　　云水重重蹋故乡。擎头戴角验诸方。垂纶不进竿头步。满眼风波没主张。(理安问四)

　　独坐滩头烟水空。一双冷眼玩鱼龙。珊瑚枝上钩新月。任尔漫天鼓黑风。

　　两道眉毛八字开。知音不用更重栽。相逢识得分明句。今古无私绝点埃。

　　证龟成鳖亦何堪。弄影迷头病一般。祇把祖师亲的旨。隔帘胡乱向人谭。

　　古岸泊渔舟。缆绳无心系。蓑衣和月披。不怕多风雨。(理安问又四)

　　遨游湖海广。烟水欲迷人。不恋溪山色。风光越较新。

　　说食终不饱。靠人难得老。泥水自不分。莫怨归途杳。

　　眼底乾坤静。掌中日月明。铜头铁额汉。到此划时擒。

　　踏断云根跨古基。丈夫意气恣施为。龙门跃过归来晚。相看横拖两道眉。(天章玉四)

　　才把蓬门通一线。白云放出卷青山。烂绳一串方来眼。赚杀三千里往还。

　　赫耀灵符肘后悬。旗枪大布各争先。一回蹋倒毬门路。忍气吞声不展拳。

　　草鞋几处滞云霞。矫首千峰错认家。未契怀来呈懵袋。断藜根搭破袈裟。

　　猛虎穴中频夺子。骊龙颔下惯披鳞。天生伎俩多奇怪。斩将搴旗总出神。(雪谷永四)

　　不施寸铁据当阳。贼马骑来更夺枪。任尔三头并六臂。望风谁不竖旗降。

　　唐尧虞舜两相逢。千古同钦揖让风。三略六韬无用地。何须款款羡英雄。

　　拾将鱼目作明珠。祇为从来眼力无。犹向人前高索价。旁观谁不发轩渠。

　　临济到凤林。林曰有事相借问得么。师曰何得剜肉作疮。林曰。海月澄无影。游鱼逐浪迷。师曰。海月既无影。游鱼何得迷。林曰。观风知浪起。玩水野帆飘。师曰。孤蟾独曜江山静。长啸一声天地秋。林曰。任张三寸挥天地。一句临机试道看。师曰。路逢剑客须呈剑。不是诗人莫献诗。林便休。师乃有颂曰。大道绝同。任向西东。石火莫及。电光罔通。

　　沩山问仰山。临济道石火莫及电光罔通。从上诸圣以何为人。仰云和尚作么生。沩云。但有言说。都无实义。仰云不然。沩云子作么生。仰云。官不容针。私通车马。沩云如是如是。

　　临济上堂。僧出作礼。师便喝。僧曰老和尚莫探头好。师曰你道落在甚么处。僧便喝。又有问如何是佛法大意。师便喝。僧作礼。师曰你道好喝也无。曰草贼大败。师曰过在甚么处。曰再犯不容。师曰大众要会临济宾主句。问取堂中二禅客。

　　孔明诸葛隐蓬庐。明主求贤三下车。为报将军莫轻躁。先生谋䇿必无虞。(崇觉空)

　　临济因黄檗入厨问饭头作什么。曰拣众僧米。檗曰一日吃多少。曰二石五。檗曰莫太多么。曰犹恐少在。檗便打。饭头举似师。师曰与汝勘过者老汉。乃往见檗。檗举前话。师曰。饭头不会。请和尚代转一语。檗曰汝但举。师曰莫太多么。檗曰来日更吃一顿。师曰。说甚来日。即今便吃。遂与檗一掌。檗曰者风颠汉又来者里捋虎须。师喝一喝便出去。

　　沩山祐云。养子方知父慈。　仰山寂云。黄檗大似句贼破家。

　　临济应机多用喝。会下参徒亦皆学喝。师曰汝等皆学我喝。我今问汝。有一人从东堂出。有一人从西堂出。两人齐喝。者里还分宾主么。若分不得。已后不得学老僧喝。

　　顶𩕳直下擂砏磤。闪电光驱景不存。却把红丝牵黑月。白拈千古许谁论。(平阳忞)

　　学我拙似我。死别开一径。克家之子。䑛犊情深。老冻侬。要人家计自家起。(浃水洽)

　　临济小参。我有时夺人不夺境。有时夺境不夺人。有时人境两俱夺。有时人境俱不夺。

　　中峰本云。有时夺人不夺境。错。有时夺境不夺人。错。有时人境两俱夺。错。有时人境俱不夺。错。临济大师到者里锁却咽喉了也。莫有为伊出气者么。切忌将错就错。　天目琇云。今时学者大法不明。开眼作梦。一切依㨾画猫。何异韩獹逐块。召众云。切莫见说夺人不夺境。但向境上妆点两句。见说夺境不夺人。但向人上妆点两句。要明济上纲宗。须识取有时二字始得。有时夺人不夺境。你作么生领览。有时夺境不夺人。你作么生承当。有时人境两俱夺。你作么生抵当。有时人境俱不夺。你作么生步趣。

　　瓮头酒熟人皆醉。林上烟浓花正红。夜半无灯香阁静。秋千垂在月明中。(佛鉴勤四)

　　莺逢春暖歌声滑。人遇时平笑脸开。几度落花随水去。一声长笛出云来。

　　堂堂意气走雷霆。凛凛威风逐霜雪。将军令下斩荆蛮。神剑一挥千里血。

　　圣朝天子坐明堂。四海生灵尽安枕。风流年少倒金樽。满院桃花红似锦。

　　如王秉剑意由王。横按吹毛孰敢当。伐罪吊民彰大用。山河不改旧封疆。(平阳忞四)

　　会朝端欲见清明。羽檄星驰下凤城。混一三分有二土。放牛归马乐升平。

　　那容鼾息傍云台。一展金轮万国摧。社稷已随舆衬去。秦宫无复子婴回。

　　端拱无为化要荒。车书玉帛共文章。熙熙舜世乾坤大。荡荡尧天日月长。

　　满栽花柳。风醉游人。疏影横斜。逋客独醒。(天目琇四)

　　脱帽忘锄。罗敷有夫。五马踟蹰。使君何愚。

　　破楚鞭尸。逆行倒施。我必复之。秦为出师。

　　桃花夹岸。鸡黍延宾。洞口径窄。人谁问津。

　　劈开九鼎。捧出神丹。炜炜煌煌。映日照函。水伯潜唏。山魈夜欢。雄剑再磨。左挥右盘。白云随意适谷。明月何必到山。看看。千古万古绝追攀。(潭吉忍)

　　临济曰。一喝分宾主。照用一时行。

　　昭觉勤喝一喝云。且道是宾是主。是照是用。还委悉么。千峰势到岳边止。万派声归海上消。　语风信云。临济和尚提唱空王佛向上一着。可谓构邨迭店。暗里书符。忽遇无舌人他喝不得。又作么生。宾主俱隐。照用俱瞎。佛法无灵验。复颂。

　　桃李花开三月天。满园青白泼人寒。枝头春倦吹微雨。砌地残红不奈看。

　　临济会下有二同学相问。一曰离却中下二机请兄道一句子。一曰拟问即失。一曰与么则礼拜老兄去也。一曰者贼。师闻乃升堂曰。要会临济宾主句。问取堂中二禅客。

　　美人私语伫中庭。转盻金笼鹦鹉听。生怕禽言露心事。手挼香稻暗叮咛。(微庵璇)

　　临济示众。有时先照后用。有时先用后照。有时照用同时。有时照用不同时。先照后用。有人在。先用后照。有法在。照用同时。驱耕夫之牛。夺饥人之食。敲骨取髓。痛下针锥。照用不同时。有问有答。立宾立主。合水和泥。应机接物。若是过量人。向未举已前撩起便行。犹较些子。

　　汾阳昭云。先照后用。且共汝商量。先用后照。汝也是个人始得。照用同时。汝作么生抵当。照用不同时。汝作么凑泊。　琅玡觉云。先照后用。露师子之爪牙。先用后照。纵象王之威猛。照用同时。如龙得水。致雨腾云。照用不同时。提奖婴儿。俯怜赤子。此是古人建立法门。为合如是不合如是。若合如是。纪信乘九龙之辇。不合如是。项羽失千里之骓。还有为琅玡出气者么。如无。山僧自道去也。卓拄杖下座。　径山杲云。若也先照后用。则瞎一切人眼。若也先用后照。则开一切人眼。若也照用同时。则半开半瞎。若也照用不同时。则全开全瞎。此四则语。有一则有宾有主。有一则有宾无主。有一则宾主俱无。有一则全具宾主。即今众中或有个不受人瞒底汉出来道。者里是甚所在。说有说无。说照说用。说主说宾。拦胸搊住。拽下禅床痛椎一顿。也怪伊不得。

　　电光影里见犹难。及至针锥转不堪。若得英灵师子子。掷机用在照先前。(磬山修四)

　　白棒临头杀活机。转身吐气见迟迟。丝纶漫掷钩头饵。任尔风波柄已持。

　　和声便打绝商量。明月清风岂覆藏。若是祖师门下客。通身拶碎也承当。

　　或时风雨或时晴。果尔知因不用听。堪笑时人无理会。错将孤境向人吟。

　　三玄戈甲倒颠披。明暗双双孰得知。拟犯锋铓骓夺却。㧞山有力若施为。(平阳忞)

　　先用而后照。放出断线鹞。儿童正拟看。大风吹过了。(天目琇四)

　　先照而后用。使人痒处痛。搔得他太忻。脑后一椎重。

　　照与用同时。雷奔并电驰。风雨八面来。无地与人栖。

　　照用不同时。一任摸索去。识得老婆心。着着是活计。

　　临济因僧问如何是吹毛剑。师曰祸事祸事。僧礼拜。师便打。

　　剑藏匣冷逼人寒。拟问栖迟过岭南。更欲进前求退后。威风千古绕溪潭。(投子青)

　　临济到三峰平和尚处。平问发足甚处。师曰黄檗。平曰黄檗近日有何言句。师曰。金牛昨夜遭涂炭。直至如今不见踪。平曰。秋风吹玉管。那个是知音。师曰。直透万重关。不住青霄外。平曰此语太高生。师曰。龙生金凤子。冲破碧琉璃。平曰且坐吃茶。

　　磬山鼎云。白拈贼可谓大阵当前不妨难御。祇如三峰茶。是醍醐是毒药。　弘法泽云。临济毒龙头上揩痒。猛虎口里横身则不无。若论击节扣关。冲楼跨灶。还较三峰一筹。

　　临济垂问。一人在孤峰顶上无出身之路。一人在十字街头亦无背面。那个在前。那个在后。

　　无传慧云。更有一人不在孤峰顶上。亦不在十字街头。临济老汉因甚不知。便下座。

　　临济到襄州华严。严见来乃横按拄杖作睡势。师曰莫瞌睡。严曰。作家禅客。宛尔不同。师曰侍者点茶来与和尚吃。严召维那第三位安排。

　　承天怡云。华严东阁大启。临济乃弹铗歌鱼。若要此话大行。直须吃棒了趁出。

　　泥牛㖃月沉潭冷。木马嘶风泰岳新。俯仰乾坤浑不二。顿教草木和阳春。(磬山鼎)

　　临济因僧参乃展两手。僧无语。师曰会么。曰不会。师曰。浑囵擘不破。与你两文钱。

　　江天铨云。放去较危。收来更速。恁么谓之白拈。只宜临济。

　　风流斜倚朱栏畔。半卖娇羞冷醉人。白面郎君犹未荐。十分含泪自倾心。(磬山鼎)

　　临济一日谓普化克符二上座曰。我欲于此建立黄檗宗旨。汝二人可成禠我。二人便珍重下去。三日后普化却上来问。和尚三日前说甚么。师便打。三日后克符上来问。和尚前日打普化作甚么。师亦打。

　　长芦仁云。普化克符不可放过。临济老人放过不可。若是且庵。一生担板无人成禠。然虽恁么。须知远烟浪。别有好商量。　弥嵩灯云。杀活在手。与夺临时。不无他。临济若欲建立黄檗宗旨。敢云未在。山僧亦欲于此建立曹洞宗旨。清凉门对晓霞峰。刻刻金针暗度。不问你成禠不成禠。大尽三十。小尽二十九。时时玉线横抽。亦不教你上来下去。正与么时。折旋俯仰无非回互之机。动转施为咸是绵密之旨。无劳掘地讨天。自是声和响顺。虽然如是。臣能退位乃可朝君。子解转身方堪就父。且转身一句作么生道。来年更有新条在。恼乱春风卒未休。　平阳忞云。可惜二人珍重下去。临济不与当下剿绝。致令后人向三日前三日后弄精魂。山僧今日为伊剿绝去也。山僧亦欲于此建立天童宗旨。作么生成禠好。为复珍重下去耶。为复三日后上来耶。为复从东过西耶。为复良久默然耶。为复拂袖出堂耶。为复绕座三匝作女人拜耶。为复扬眉瞚目竖指擎拳耶。为复掀倒法座喝散大众耶。上来做处总是弄精魂。毕竟作么生出只手眼共山僧建立宗旨。还会么。鹤有九皋难翥翼。马无千里谩追风。　古南门云。河北正宗机如掣电。而克符普化乃当场不战阵后兴兵。要成禠临济未得在。山僧今日欲于本山建立临济宗旨。或有个单刀直入上前云。和尚道什么。劈脊便棒。或有第二员上前云。和尚适来为甚打者僧。也劈脊便棒。蓦拈拄杖云。棒头有眼明如日。要识真金火里看。

　　临济因麻谷问。十二面观音那个是正面。师下绳床搊住曰。十二面观音向甚处去也。谷转身拟坐。师拈拄杖便打。谷接住拄杖。相捉入方丈。

　　大悲观音开正面。官不容针通一线。鼠拽葫芦有底忙。鬼争漆桶无人见。(鼓山圭)

　　昧却当阳第一着。牵来拽去互施呈。不知除却王维手。更有何人画得成。(径山杲)

　　惯跨骅骝竞彩舟。当机各自逞风流。扬鞭舞棹人皆见。妙处安知得自由。(南石琇)

　　临济闻德山示众。道得也三十棒。道不得也三十棒。师谓洛浦曰。汝去问它。为甚道得也三十棒。待伊打汝。接住棒送一送。看它作么生。浦如教而问。山便打。浦接住送一送。山便归方丈。浦回举似师。师曰我从来疑著者汉。虽然。你还识德山么。浦拟议。师便打。

　　岩头奯云。德山寻常。祇据目前。一个拄杖子。佛来也打。祖来也打。争奈较些。子　云居齐云。祇如临济道我从来疑著者汉。是肯语不肯语。为当别有道理。　无见睹云。千钧之弩岂为鼷鼠发机。奔流度刃疾𦦨过风则不无。二老仔细检点将来。三十棒只合自吃。何故。将头不猛。累及三军。

　　单于自负艺过人。小将教诏去似真。到彼果然赢小捷。回来未免陷全身。(海印信)

　　譬若金笼鹦鹉儿。㭰如红玉一青衣。虽然学得人言语。问着元来总不知。(佛鉴勤)

　　临济问僧甚处来。曰定州来。师拈棒。僧拟议。师便打。僧不肯。师曰以后遇明眼人去在。僧后参三圣。才举前话。圣便打。僧拟议。圣又打。

　　天童华云。临济三圣当时若有转身句。后代儿孙未至扫土。蓦拈拄杖云。更有一个甚处去。乃卓一下。　愚庵盂云。竹上泉通竹下水。涧东花发涧西红。　广教玉云。尽谓此僧少振作。待济拈棒。直掀翻禅床。不惟坐断临济舌头。亦可与三圣同参。殊不知二老总被伊勘破。

　　汉帝遥怜细柳营。果然符到自无情。堪嗟来往金吾客。失却符兮更折兵。(柏林格)

　　临济示众。夫为法者不避丧身失命。我于先师处三次问佛法大意三次被打。如蒿枝拂相似。如今更思一顿。谁与下手。有僧出曰某甲下手。师以棒度与僧。僧拟接。师便打。

　　翠峰显云。放去较危。收来太速。　五祖戒云。临济大似贫儿思旧债。　承天宗云。且道临济今日用底棒。与当时吃底棒是同是别。若道同。孤负黄檗。若道别。屈他临济。若也尽其机来。且道在阿谁分上。乃拈杖云。退后退后。　天童华云。临济三度吃棒底意旨。诸人还觑得透也未。直饶一咬便断。也未是大丈夫汉。三世诸佛口挂壁上。天下老和尚将什么吃饭。　灵隐岳拈拄杖云。临济据令而行。不知孤负黄檗。翠峰尽力担板。也祇见一边。荐福节文在甚处。掷下拄杖。　径山琇云。临济固是贫儿思旧债。者僧浑若饿狗吃牵缠。翠峰道放去较危收来太速。醉我落花天。借他管弦里。　南堂欲云。当时待道再思一顿谁为下手。便与掀倒禅床。非惟塞断者老汉咽喉。抑且出身有路。

　　知恩方觉报恩难。彻底相思海㨾宽。不是㧞山举鼎力。乌骓端的不轻攀。(理安问)

　　负屈含冤已十春。可中有口屈难伸。却因家破贫如洗。特把愁肠说向人。(六湛聚)

　　临济问洛浦。从上一人行棒。一人行喝。阿那个亲。曰总不亲。师曰亲处作么生。浦便喝。师便打。

　　仰山钦云。二大老虽则啐啄同时。要且未会转身句。或有问如何是转身句。顾侍者云。牢记取。　晦昙承云。话头忘却了也。

　　临济曰。我者里是活祖师西来意。一切临时。要用便用。

　　狮林则拈拂子摇拽云。我者里也是活底。要用便用。一切临时。与临济是同是别。以拂子一击。便掷下云。临济犹欠者着在。　车溪冲拈拄杖云。我者里一切临时。要用便用。不论死活。虽然。以拄杖画圆相云。临济天如总出者个不得。

　　临济访平田。于路见一嫂使牛。师问平田路向甚处去。嫂打牛曰。者畜生诸处走。到者里不知路。师曰我问你平田路向甚处去。嫂曰。者畜生养来五载尚使不得。师曰。欲观前人。先观所使。便有抽钉㧞楔之意。

　　有客平田问路头。高抬白棒打耕牛。春光眼底无多子。一对鸳鸯逐水流。(笑翁堪)

　　乌藤倒拄向平田。便把羸牛痛下鞭。更说养来经五岁。始终祇是老婆禅。(天目礼)

　　白水田边问路头。雪眉婆子打耕牛。草鞋泥滑青山远。不是愁人也着愁。(横川珙)

　　目前条路平如砥。何不堂堂掉臂行。撩拨老婆牛性发。赤身挨棒可怜生。(竹屋简)

　　打着南边动北边。播扬家丑向人前。白拈手段无人会。一箭双雕落远天。(柏林格)

　　临济曰。第一句荐得。堪与佛祖为师。第二句荐得。堪与人天为师。第三句荐得。自救不了。

　　天宝枢喝一喝云。是那一句。若唤作第一句。自救不了。唤作第二句。万里崖州。唤作第三句。定光金地摇招手。智者江陵暗点头。　石霜尊云。石霜亦有三句。第一句荐得。红炉飞片雪。第二句荐得。一剑定烟尘。第三句荐得。归依佛法僧。　法林音举公案毕云。世事谁将公道断。

　　沧溟一口吞。千江万派声。老渔惯舞棹。不出渠腹行。(报恩琇三)

　　亲从海藏出。把时如意珠。百宝掌上雨。博施无边生。

　　住在普陀岩。别买南海船。随着长年转。家山越杳然。

　　临济将示寂。谓众曰。吾迁化后。不得灭却吾正法眼藏。三圣出曰。怎敢灭却和尚正法眼藏。师曰。已后有人问你。向它道甚么。圣便喝。师曰。谁知吾正法眼藏。向者瞎驴边灭却。

　　沩山秀云。古者忍死待来。因何正法眼藏却向瞎驴边灭却。临济行计速速。三圣又却匆匆。因斯父子情忘。遂使后人失望。若不得流水。还应过别山。　中峰本云。认他财为己物。将官路当人情。济之心亦滥矣。三圣当时见他道不得灭却吾正法眼藏。便与掩却臭口。犹较些子。乃云怎敢灭却。噫。以圣较济。又岂止滥而已哉。　报恩伦征云。祇如三圣与么喝。正法眼藏可窥不可窥。见彻不见彻。　博山来云。驱耕夺食须是滹沱。播网张风还他三圣。然要传正法眼藏。且缓缓。

　　正法眼藏谁传得。喝下沧溟彻底干。从此瞎驴无觅处。铁山归路黑漫漫。(佛慧泉)

　　劈破华山雷未猛。照开沧海月非光。瞎驴灭却正法眼。直得哀声振大唐。(白云端)

　　出门握手再丁宁。往往事从丁属生。路远夜长休把火。大家吹灭暗中行。(保宁勇)

　　忽雷才震雨如倾。九曲黄河涨四溟。赖得陡门能下闸。滔滔万里绝流声。(普融平)

　　信衣夜半付卢能。搅扰黄梅七百僧。临济一只正法眼。瞎驴灭却得人憎。心心相印。祖祖传灯。夷平海岳。变化鲲鹏。祇个名言难比拟。大都手段解翻腾。(宏智觉)

　　玉洞玄关道路长。蟠桃不是等闲芳。遮藏不许时人见。祇恐春风漏泄香。(上方益)

　　贻谋定鼎验端由。独步寰中据上流。堪笑随波行路者。闻雷鸭祇在泥湫。(金山海)

　　宗鉴法林卷二十二
卍新纂续藏经第 66 册 No. 1297 宗鉴法林


　　宗鉴法林卷二十三

　　集云堂　编

　　　　大鉴下五世

　　睦州龙兴道明禅师(黄檗运嗣)

　　见僧来乃曰。现成公案放汝三十棒。曰某甲如是。师曰山门头金刚为甚么举拳。曰金刚尚乃如是。师便打曰者掠虚汉。

　　云门偃云。睦州正恁么时。天下人披枷带锁。　云峰悦于放汝三十棒处云。作贼人心虚。　妙喜云。又添一个。道了问僧云。你道我恁么道。还有过也无。僧云作贼人心虚。喜云三个也有。又云。虽然无孔笛。撞着毡拍版。直是五音调畅。六律和谐。检点将来。未免旁观者哂。良久云。不得动着。动着打折你驴脚。　东禅岳云。临危不变真大丈夫。当时若不是者僧。几被打破蔡州。还识睦州么。贫无达士将金赠。病有间人说药方。　天宁琦云。睦州与者僧。二俱作家。二俱不作家。

　　呼蛇容易遣蛇难。袖里金锤不易看。长安夜夜家家月。谁知愁乐有多般。(海印信)

　　现成公案未除瑕。放过方能脱锁枷。四海澄清人富庶。更来石上种油麻。(觉海元)

　　现成公案没商量。不动丝毫便厮当。三十乌藤聊放过。可怜雪上更加霜。(无际派)

　　现成底事没商量。剔起眉毛未厮当。日暮碧天鸿雁断。海门斜去两三行。(木庵永)

　　鼓之以雷霆。润之以风雨。日月运行。一寒一暑。(云涛政)

　　睦州因僧问。以字不成。八字不是。未审是何章句。师弹指一声曰会么。曰不会。师曰。上来讲赞。无限良因。虾蟆𨁝跳上天。蚯蚓蓦过东海。

　　径山杲云。者僧祇问经头一字。睦州尽将善知众艺差别字轮。以龙龛手鉴唐韵玉篇从头注解。攃在者僧怀里了也。者僧不妨奇特。直下便肯承当。且道什么处是他承当处。听取个注脚。以字不成八字不是。弹指未终。普天匝地。擘开四十二般若波罗蜜门。参透华严会中善知众艺。教内教外一时收。世出世间皆周备。无边罪咎如火消冰。无量胜义如恒沙聚。更有个末后句。坚牢库藏永收藏。总属山前熊伯庄。　天宁琦云。经头一字是什么字。睦州弹指一下。将黄面老人四十九年说不尽底一时吐露了也。妙喜矢上加尖。道更有末后一句。还委悉么。良久云。山断疑休去。峰高又起来。

　　睦州一日唤僧曰大德。僧回首。师曰担版汉。

　　翠峰显云。睦州祇具一只眼。者僧唤即回头。因甚却成担版。　黄龙新云。翠峰亦祇具一只眼。者僧唤即回头。因甚却不成担版。　鼓山圭云。睦州被者僧勘破。　理安问举翠峰黄龙拈毕云。路见不平。以楔出楔则不无。检点将来。一总是担版汉。何故。字经三写。乌焉成马。

　　电火光中休草草。剑轮锋上莫忉忉。等闲放却全身入。终不当头犯一毫。(鼓山圭)

　　睦州担版。那容眨眼。阔狭短长。不须增减。(径山杲)

　　脑后与一锥。头头堕坑坎。直饶唤不回。也是虚担版。透过睦州关。乾坤一只眼。(长灵卓)

　　山之峨峨。水之汤汤。冷眼觑着。无处惭惶。(别峰印)

　　红炉起浪拍天飞。疾𦦨过风孰敢窥。任是三头并六臂。到此休夸第一机。(木庵永)

　　万绿丛中一捻红。无边春色自相通。游蜂野蝶没寻处。徒自纷纷怨晓风。(法林音)

　　睦州因天俗吴尚书至门首便问。三门俱开。从那门入。师召尚书。书应诺。师曰从者门入。

　　翠峰显云。客是主。人相师。　承天怡云。睦州当路设阱。坑陷平人。天使行年在坎。被鬼揶揄。　永宁鼎云。尚书不会作客。劳烦主人。

　　慵履杏坛入翠微。门门举步露全机。也应三月忘无味。一片冰心若个知。(粟庵鼎)

　　睦州问武陵长老。了即毛端吞巨海。始知大地一微尘。长老作么生。曰和尚问谁。师曰问长老。曰何不领话。师曰。你不领话。我不领话。

　　翠蜂显云。堕也堕也。复云。者葛藤好与划断。拈拄杖云。什么处去也。　天童觉云。睦州武陵总道不领话。其间有贪观白浪失却手桡。乃竖拂子云。看。　开先金云。翠峰道堕也堕也。还是武陵堕睦州堕。若断不出。莫将闲学解。埋没祖师心。　古南门云。两个老汉夺鼓搀旗。仔细看来直是好笑。且道笑个甚么。若人辨得。毛端吞巨海。大地一微尘。

　　老将临场气象闲。折冲樽俎笑谈间。龙韬豹略浑无用。摆手高歌带月还。(灵岩储)

　　闲驾扁舟浪里游。江风江水共悠悠。疏烟细柳斜阳外。一曲沧浪天地秋。(寒松操)

　　一句当风验作家。英雄有力谩矜夸。就中不假唐虞敕。四海声光益见赊。(定宣远)

　　老渔邂逅尽村沽。主醋宾酬趣自多。醉后不辞各归去。一川明月照寒蓑。(雪谷永)

　　睦州问僧近离甚处。曰赵州。师曰赵州有何言句示徒。僧举吃茶去话。师乃呵呵大笑曰惭愧。却问僧赵州意作么生。曰祇是一期方便。师曰。苦哉。赵州被你将一杓屎泼了也。便打。师却问沙弥。你作么生会。弥便设拜。师亦打。其僧往沙弥处问。适来和尚打你作甚么。曰若不是我。和尚不打某甲。

　　翠峰显云。者僧克由叵耐将一杓屎泼他二员古佛。诸上座若能辨得。非惟与二老雪屈。亦乃免雪窦与天下老宿无过。若道不得。到处泼人卒未了在。　径山杲云。雪窦祇知一杓屎泼他赵睦二州。殊不知者僧当时被赵州将一杓屎泼了。却到睦州又遭一杓。祇是不知气息。若知气息。什么处有二员古佛。　天宁琦云。者僧不会吃茶意旨。不知泼屎气息。带累好人堕屎窌中。合吃多少拄杖。雪窦妙喜一时放过。也须替他入涅槃堂始得。

　　睦州上堂问。首座𠰒。答曰在。寺主𠰒。答曰在。维那𠰒。答曰在。师曰。三段不同。今当第一。向下文长。付在来日。

　　昭觉勤云。一等借路经过。就中睦州奇特。崇宁不然。首座𠰒。在。寺主𠰒。在。维那𠰒。在。因行不妨。掉臂打草祇要惊蛇。若能一拨便转。免致攃土攃沙。

　　八字打开。十分漏泄。孤危不立道方高。伎俩更无随意说。别别。南斗七兮北斗八。(护国钦)

　　睦州因僧问如何是展演之言。师曰量才补职。曰如何是不展演之言。师曰伏惟尚飨。

　　径山杲云。睦州恁么答话祇得八成。径山则不然。如何是展演之言。问一答百有何妨。如何是不展演之言。喝一喝云。莫屎窖沸。　报恩琇云。妙喜土上加泥。直饶道得十成。也是五十步笑百步。报恩则不然。如何是展演之言。不说一字。如何是不展演之言。其声如雷。　神鼎泽云。二尊宿大似吃李子祇向赤边咬。菩提又不然。如何是展演之言。今日正月初十。如何是不展演之言。孟八郎汉又与么去也。复喝一喝。　捬松𡨂云。宝华则不然。如何是展演之言。不露纤毫。如何是不展演之言。普天匝地。

　　睦州常示众曰。忽然忽然。

　　大觉琏别云。不然不然。

　　忽然不然。如铗如钳。神仙秘诀。父子不传。(别峰印)

　　忽然忽然。头上是天。不然不然。脚下是地。直下来也无处迴避。(孤峰深)

　　睦州因僧问一言道尽时如何。师曰老僧在你钵囊里。

　　云门偃别云。裂破。　雪窦显别。但弹指三下。　径山杲别云。者漆桶。　天宁琦别云。隔。　白岩符别云。今岁六桥春事好。环湖惟见是雕鞍。　国清英别。呵呵大笑。

　　睦州示众。大事未明。如丧考妣。大事已明。亦如丧考妣。

　　青峰楚云。大事已明因甚如丧考妣。不得春风花不开。及至花开又吹落。　天目礼云。大事未明如丧考妣则固是。大事既明因甚亦如丧考妣。曾经巴峡猿啼处。不待三声已断魂。　汉星定良久云。阵云横海上。拔剑搅龙门。复喝一喝云。汾阳道底。　青门林云。睦州与么发泄。可谓剜腹剖胸倾心露胆。是汝诸人不识好恶。总恁么忽略过去。若遇有血气底汉子。自然别有一番态度。还会么。猿啼碧岭霜天月。客路人闻魂半消。　南涧格因僧问。如何是大事未明如丧考妣。涧云。可怜生。法林音别云。春来物物事纷华。堪笑何人是作家。又问。大事已明因甚亦如丧考妣。涧云。可怜生。音别云。安南塞北都收了。时复挑灯把剑看。

　　春去秋来古与今。相逢休论几时深。饥餐渴饮无他事。尽听满头霜雪侵。(保宁勇)

　　家山归到莫因循。竭力寅昏奉二亲。若是功忘恩义断。便成不孝阐提人。(丹霞淳)

　　长江无际渺风波。一任轻帆带雨过。到岸回头看白浪。愁心转比在船多。(憨山清)

　　杨子江头波浪深。行人到此尽沉吟。他时若到无波处。还似有波时用心。(千峰琬)

　　雨打芭蕉客路悲。簪缨落魄许谁知。十年旧恨犹新恨。赢得荣枯两道眉。(广教玉)

　　贫子无依哭旅亭。豪家半夜暗惊心。山居破落身如叶。衲被蒙头总不论。(玉笈干)

　　东风袅袅泛崇光。香雾空蒙月转廊。祇恐夜深花睡去。高烧银烛照红妆。(拳石沃)

　　一从投笔事边关。战老烟尘始愿还。脱下铁衣揩瘦骨。祇堪惆怅不堪看。(镜堂清)

　　汗臭无汤问雨赊。趯翻纸帐堕梅花。起来拟折青藤扫。石虎生风饭老鸦。(汉关喻)

　　睦州因僧问。祖意教意是同是别。师曰。青山自青山。白云自白云。曰如何是青山。师曰还我一滴雨来。曰。道不得。请师道。师曰。法华锋前阵。涅槃句后收。

　　天童觉云。若向者里识得睦州。释迦出世。达磨西来。总是不守本分底汉。还识得么。臂长衫袖短。脚瘦草鞋宽。　报恩琇云。睦州老汉寻常辩如悬河。及乎者僧问着。便乃分疏不下。

　　睦州示众。裂开也在我。掜聚也在我。时有僧问如如何是裂开。师曰。三九二十七。菩提涅槃。真如解脱。即心即佛。我且与么道。你又作么生。曰某甲不与么道。师曰。盏子扑落地。碟子成七片。曰如何是掜聚。师乃敛手而坐。

　　云峰悦云。相骂饶你接㭰。相唾饶你泼水。　天童觉云。睦州用处。直是长三短五七纵八横。攃在面前抛向背后。不妨奇特。然则。门庭施设自是一家。入理深谈不啻百步。　天童华云。云峰与么道。为复是会睦州意明睦州语。归宗因行不妨掉臂。不是禅不是道。不是玄不是妙。久立珍重。　灵隐岳云。也好笑。睦州被者僧拶着。恰似落汤螃蟹。七手八脚一时露。　天井新云。者僧赢得一担。输却两头。睦州眼光烁破四天下。到者里祇得敛手而坐。　宝寿新云。睦州虽则有权有实有放有收。仔细看来。遭人怪笑。何故。祇如庭前金菊。殿后芙蓉。是裂开耶是捏聚耶。

　　溪边媆柳条条绿。陌上桃花树树红。勿谓东君无管带。更加暖日与和风。(佛性泰)

　　睦州因西峰长老至。致茶果次。问长老今夏在甚处安居。曰兰溪。师曰有多少众。曰七十来人。师曰时中将何示徒。峰拈起柑子。师曰着什么死急。

　　承天怡云。睦州只知他人着甚死急。不知自己死急尤甚。

　　丈二龟毛锁石桥。千寻兔角插青霄。是谁收拾归王化。四海咸宁达圣朝。(粟庵鼎)

　　睦州因秀才相访。师问蕴何事业。曰会二十四家书。师以杖空中点一点曰会么。曰不会。师曰又道会二十四家书。永字八法也不识。

　　黄龙南云。睦州一点直在威音王已前。及乎八法论书。却被个□人勘破。黄龙即不然。孔门弟子无人识。碧眼胡僧笑点头。　沩山喆云。睦州虽然用得者一点妙。大似倚势欺人。山僧则不然。乃画一圆相云会么。字义炳然。文不加点。　径山印云。睦州大似如风吹水自然成文。惜乎逞俊太过。翻觉乌焉成马。山僧今日有秀才来。拂子拄杖束之高阁。何故。文不在兹。　平阳忞云。睦州一点偶尔成文。秀才罔措字义炳然。祇为少年时顺朱顽了。兼之旧本颇有错简。山僧不免重为改正。二十四家书会尽。空中一点便茫然。从来小生八九子。大人乙己化三千。

　　禅师拄杖秀才笔。伎俩从来手中出。八法论书如未明。面前一点黑如漆。(佛鉴勤)

　　一着机先用得亲。可怜穷子眼无筋。须知八法论书处。前箭犹轻后箭深。(水庵一)

　　睦州示众。汝等诸人还得个入头处也未。若未得个入头处。须觅个入头。既得入头。莫孤负老僧。时有僧出礼拜曰。某甲终不敢孤负和尚。师曰早是孤负我了也。又曰。明明向你道。尚自不会。何况盖覆将来。

　　云峰悦云。古人与么道。和身放倒了也。还委悉么。若相委悉。孤负睦州。若不相委悉。云峰亦遭连累。　白云端云。睦州老汉可谓经事多矣。要坐便坐要行便行。虽然如是。天无全功。　法云秀云。睦州便是陈蒲鞋。若见。可谓大施门开更无壅塞。其或未然。莫道不窒碍好。参。　承天宗举拂子云。我若恁么。穿却睦州鼻孔。若不恁么。换却睦州眼睛。又云。今人明明向你道。尚自不会。驴年梦见么。　法清鉴云。张僧见王伴。王伴叫张僧。昨夜放牛处。岭上及前村。溪西水不饮。溪东草不吞。教觉苑如何即得。会么。不免与么去。遂以两手按空。　木庵标云。造父之术非驭也。奚仲之巧非㓸削也。睦州老汉眉毛扯得丈二长。标上座当时若在。但云侍者把火来。看者老汉面皮厚多少。良久云。自从少室人归后。空余霜月照前溪。　法林音云。我不似睦州。逼死蛇化龙。诸人不得个入头处。切莫寻个入头处。若得个入头处。又不得致怨老僧。

　　学道先须入头处。既得入头莫孤负。明明向道尚犹迷。何况言中曾盖覆。(本觉一)

　　潦倒当年老睦州。无端头上更安头。孤蟾独耀江山静。长啸一声天地秋。(法林音)

　　睦州因僧问。以一重去一重即不问。不以一重去一重时如何。师曰。昨日栽茄子。今日种冬瓜。

　　重重去尽自平常。春暖风和日渐长。户外鸟啼声细碎。岩花狼藉满山房。(自得晖)

　　登坛道士羽衣轻。咒力虽穷法转新。拇指破开天地暗。蛇头颠落鬼神惊。(瞎堂远)

　　披蓑侧立千峰上。引水浇蔬五老前。中有瓜田难纳履。睦州倒退在旁边。(南岩胜)

　　昨日栽茄子。今日种冬瓜。一声河满子。和月落谁家。(笑庵悟)

　　横来直受。彼立我走。出理入事。拏三道九。迸断脚跟红线索。隔窗走马看相扑。茄子冬瓜种又栽。相逢把手上高台。(古南门)

　　纶巾鹤氅独弹琴。倒退中原百万兵。自是不归归便得。太平风月有谁争。(晓庵昱)

　　睦州问僧甚处来。曰那边劄。师曰老僧屈。曰和尚知即得。师曰担枷过状。劈脊便打。

　　云峰悦云。睦州何用繁辞。那边劄。劈脊便打。

　　睦州问一官人。易中道百姓日用而不知。不知个什么。曰不知道。师曰灼然不知。

　　灼然不知。无孔铁锤。当面一掷。佛祖难窥。(肯堂充)

　　睦州曰。老僧在此住持。不曾见个无事人到来。汝等何不近前。时有一僧方近前。师曰。维那不在。汝自领去三门外与二十棒。曰某甲过在甚处。师曰枷上更着杻。

　　通玄奇云。睦州早是自己昏昏。焉能使人昭昭。　狮峰机云。大小睦州自语相违。好与者僧一状领过。复顾左右云。险。

　　睦州因僧问如何是祖师西来意。师曰一队衲僧来。一队衲僧去。

　　一队衲僧来。一队衲僧去。打破睦州关。大地无寸土。(大川济)

　　一队衲僧来。一队衲僧去。构得构不得。铁蛇横古路。(雪矶网)

　　睦州一日见僧行胡饼次。乃曰行个甚么。曰胡饼。师曰者俗汉。

　　保福展云。睦州也好低声。　天岳昼云。欺敌者亡。

　　睦州因僧问灵山还有蛇否。师曰者蚯蚓。

　　云门代云。白骨连天。水中盐味。色里胶青。若人辨得。天下横行。(草堂清)

　　睦州因云门第三度扣门。师开门。偃乃拶入。师擒住曰道道。偃拟议。师便推出曰。秦时𨍏轹钻。遂掩门。损偃一足。偃从此悟入。

　　万寿范云。睦州忍心害理。云门雪屈无地。天涯知己情原我。鸿雁来时满地秋。

　　睦州因僧问。大众临筵合谈何事。师曰后园生菜热水冷淘。

　　脱落情尘老睦州。虎头虎尾一时收。芳草渡头韩干马。绿杨堤畔戴嵩牛。(正堂辩)

　　睦州见僧来参便喝曰。上座何得偷常住果子。曰。某甲方来。因甚道偷常住果子。师曰赃物现在。

　　宝掌白云。诬人之罪。以罪加之。睦州老汉。好与二十棒。

　　倾尽宝山宝。全身入荒草。若是凤凰儿。不向那边讨。(松源岳)

　　睦州因僧问。高揖释迦不拜弥勒时如何。师曰昨日有人恁么问趁出了也。曰和尚恐某甲不实那。师曰。拄杖不在。笤帚柄聊与三十。

　　翠峰显云。睦州祇有受璧之心。且无割城之意。　南堂静云。衲僧家高揖释迦不拜弥勒。不为分外也。须是本分钳锤方能知其真伪。何故。出群须是英灵汉。敌胜还他狮子儿。选佛若无如是眼。直饶千载亦奚为。　西禅需云。若要扶持大法。举唱宗乘。者老汉却较些子。诸人要见睦州么。剑为不平离宝匣。药因救病出金瓶。　灵隐岳云。以毒攻毒。以楔出楔。还他睦州老汉始得。今日有人恁么问。虎丘也祇恁么答。何故。尽法无民。　南堂欲云。翠峰与么批判。深屈古人。山僧道。睦州和盘托出。祇是罕遇知音。　古南门云。翠峰祇见一边。殊不知睦州老汉量才补职。得人一牛。还人一马。

　　凛凛将军令已行。八荒四海要澄清。提来剑气干牛斗。洗荡氛埃见太平。(天童觉)

　　鼓歌弹剑解重围。干羽两街异类归。谩道太平能坐致。圣人经济古来稀。(易庵应)

　　睦州因僧参问近离甚处。僧便喝。师曰老僧被你一喝。僧又喝。师曰三喝四喝后作么生。僧无语。师打曰者掠虚汉。

　　泐潭清云。者僧祇解瞻前不能顾后。何不待他道三喝四喝后如何。将坐具摵一摵拂袖便行。非惟截断睦州葛藤。且与天下衲僧出气。　灵隐岳云。老睦州甚生气概。却向者僧手里呈款。

　　两喝与三喝。作者知机变。若谓骑虎头。二俱成瞎汉。谁瞎汉。拈来天下与人看。(翠峰显)

　　睦州担板汉。解使不解算。人前赢得五百。家中失了一贯。(普庵玉)

　　横抽宝剑踞当门。一试风前海岳昏。是楚是秦俱入贡。从来恩怨共谁论。(六震悟)

　　睦州因僧问。一气还转得一大藏教也无。师曰有甚饆饠䭔子。快下将来。

　　钝钁头边得意时。闲花着子不愁伊。几人不善根株者。祇见枝头更长枝。(长灵卓)

　　一气转一大藏教。顿渐偏圆权与实。无边妙义炳然彰。元来一字也不识。(径山杲)

　　快人一言。快马一鞭。停囚长智。十万八千。(木庵永)

　　良玉不雕。至言不文。烟邨三月里。别是一家春。(息庵观)

　　睦州示众。我见百丈不识好恶。大众才集。以拄杖一时打下。复召大众。众回首。又曰是甚么。有甚共语处。黄檗和尚众才集。以拄杖一时打下。复召大众。众回首。又曰月似弯弓少雨多风。犹较些子。

　　翠峰显云。说甚么较些子。直是未在。据雪窦。众集一时打下便休。或有个无孔铁锤为众竭力。善能担荷。可以笼罩古今。把断乾坤。乃蓦拈拄杖云。放过一着。　石门聪举黄檗语毕云。前来甚是奇特。后来龙头蛇尾。　天圣泰云。杀人须见血。　琅玡觉云。若入洪波里。须是弄潮。人　昭觉勤云。百丈将棒唤狗。未免相顾睚眦。黄檗香饵缀钩。吞者丧身失命。睦州当众举觉。与贼过梯。翠峰要人担荷。无风起浪。崇宁今日总不恁么。各请归堂。　灵隐岳云。转见誵讹。者几个老汉出来张罗布网。却向平地上捷蚬捞虾。用尽自己心。笑破他人口。　古南门云。睦州借剑杀人。翠峰停囚长智。虽然为众竭力。要且钝置百丈黄檗不少。会么。楖栗横担不顾人。直入千峰万峰去。

　　山上久晴云勃兴。山下久阴人祈雨。忽被风吹四散飞。一天懡㦬谁相许。(笑岩宝)

　　睦州看华严经次。有僧问看甚么经。师曰。大光明云。青色光明云。紫色光明云。以手指曰。那边是甚么云。僧曰南边是黑云。师曰今日定有雨。

　　法林音云。睦州大似小儿吃李子。偏向赤边咬。待僧云南边是黑云。便云多谢苍霖。遍法界殷勤。相助莫辞频。

　　福州乌石灵观禅师(黄檗运嗣)

　　曹山行脚时问。如何是毗卢师法身主。师曰我若向你道。即别有也。曹举似洞山。洞曰好个话头。祇欠进语。何不更去问。为什么不道。曹山却来。进前语。师曰。若言我不道。即哑却我口。若言我道。即𧮈却我舌。曹归举似洞山。洞肯之。

　　磬山修云。洞山虽识机宜。似个扶小儿入市。曹山随人脚跟。姑置勿论。若夫乌石老汉。也是方便不少。　报恩琇云。当时待问为什么不道。打落渠㭰。非惟洞山不敢正视。亦使曹山脱略见闻。免见传言送语。

　　乌石老古锥。门风能峭绝。有问毗卢师。开口端的别。齿有啮镞机。天无第二月。软语若金刚。沤和是生灭。(南堂静)

　　探竿在手不闲𢹂。浅处还教深处追。拨转摩尼盘里走。呵呵大笑任旁窥。(雪关訚)

　　玄玄断靷邈难求。丈室云封古路幽。最是青衣还解语。洞岩深迥月轮秋。(俍亭挺)

　　乌石因雪峰一日伺便扣门。师开门。峰蓦胸搊住曰是凡是圣。师唾曰者野狐精。便推出闭却门。峰曰也祇要识老兄。

　　一不作。二不休。主宾互换有来由。焦砖打着连底冻。赤眼撞着火柴头。(松源岳)

　　峻硬门庭古莫俦。曾郎欲入竟无由。为渠八字打开着。娇绿覆田秧满畴。(竹屋简)

　　乌石因雪峰扣门。师问谁。曰凤凰儿。师曰作么生。曰来㗖老鹳。师开门搊住曰道道。峰拟议。师便拓开掩却门。峰住后示众曰。我当时若入得老观门。你者一队䭚酒糟汉向甚处摸索。

　　老宿云。雪峰徒有此语。当时入不得。如今也入不得。　明招谦代雪峰。才见开门便云动即丧。又代老观云。俊哉俊哉。　翠峰显云。者孤恩负德汉有甚么交涉。当时入不得。岂是教你入。今既摸索不着。累他雪峰俱在老观门下。　宝寿方云。见乌石则易。见雪峰则难。　古南门云。三尊宿可谓升老观堂。入老观室。要且祇在门外。何故。话在。　资福侣云。雪峰恁么。且入得老观门入不得老观门。

　　养成羽翼凤凰儿。老观门下偶差池。冷地忽然思旧债。却来别处讨便宜。(尼无著总)

　　曾经大海驾扁舟。又向渔矶把钓钩。立冷一天霜夜月。竿头不动自悠悠。(中柱砥)

　　戏钓金鳞碧水游。萧萧红蓼楚江秋。归来香饵和竿掷。清挂檐牙月一钩。(眉伯奕)

　　闲抱瑶琴访玉真。临风一曲洞天昏。归来重论伤心事。不是愁人也断魂。(山容波)

　　乌石引面次。有僧参。师引面示之。僧便去。至晚间问首座。今日新到在什么处。曰当时便去了。师曰。是即是。祇得一橛。

　　翠峰显云。老观大似失钱遭罪。　报慈遂云。甚么处是少一橛。　翠岩芝云。老观道他祇得一橛。大似压良为贱。　东禅观云。总似者个师僧。灵山付嘱有在。老观为什么道祇得一橛。若不酬价怎辨真伪。

　　草舍柴门僻更幽。何期过客也经由。蒿汤备礼不知愧。犹对旁人卖口头。(断桥伦)

　　乍把碧眸轻一盻。佳人惹乱笑盈腮。高情固自十分好。欲得诗成须再来。(一初元)

　　唐相国裴休(见黄檗运)

　　特到黄檗问僧看什么经。曰无言童子经。公曰有几卷。曰两卷。公曰。既是无言。因甚却有两卷。僧无对。

　　新罗龟山代云。若论无言。非惟两卷。

　　曾落石霜机外笏。又扶粗行到唐天。祇将四海垂纶手。虾蟹鱼龙一串穿。(虚堂愚)

　　裴公入大安寺问僧曰。罗睺罗以何为第一。曰以密行为第一。公不肯。遂问此间有何禅师。时龙牙在后园种菜。遂请来。举前问。牙曰不知。公便拜曰。破布裹珍珠。

　　密行第一。精鉴还希。具择法眼。真个不知。(黄龙新)

　　以何为第一。不知最亲切。破布裹珍珠。倾城换不得。(月坡明)

　　□□□□□□□□□□□□□□轻轻点破降旗□□□□□□□□(□□□)

　　宗鉴法林卷二十三
卍新纂续藏经第 66 册 No. 1297 宗鉴法林


　　宗鉴法林卷二十四

　　集云堂　编

　　　　大鉴下五世

　　益州大随法真禅师(长庆安嗣)

　　僧问。劫火洞然。大千俱坏。未宁者个坏不坏。师曰坏。曰恁么则随它去也。师曰随它去。僧后如前问修山主。修曰不坏。曰为甚不坏。修曰为同大千。又曰。坏也碍塞杀人。不坏也碍塞杀人。

　　道吾真云。一人道坏。一人道不坏。且道坏底是不坏底是。会么。坏与不坏。俱非内外。不隔丝毫。寻常面对。　黄龙清云。二尊宿虽则应处无偏。其奈影响之流别生二见。今日忽有人恁么问。但向道坏与不坏即且置。还识者个么。忽地唤回。秋夜梦举头。惟见月当空。　博山来云。大随龙济。生死同条。接物导机。随家丰俭。一句则穿花折柳野渡冰消。一句则带雾披云寒灰发焰。毕竟者个坏不坏。参。　渠庵成云。二尊宿一人顺水张帆。一人逆风把舵。虽是道路不同。究竟理无二致。今日设有问。但向道。鲸吞海水尽。露出珊瑚枝。

　　劫火光中立问端。衲僧犹滞两重关。可怜一句随他语。万里区区独往还。(翠峰显)

　　步步相随是大随。左边吹了右边吹。思量未免空簁气。何不留将暖肚皮。(保宁勇)

　　坏不坏。随他去也。大千界。句里了无钩锁机。脚头多被葛藤碍。会不会。分明底事。丁宁㬠知心。拈出勿商量。输我当行相买卖。(天童觉)

　　随他去。随他去。千手大悲拦不住。石火光中相往来。铜睛铁眼无寻处。(正觉逸)

　　六合倾翻劈面来。暂披麻缕混尘埃。因风吹火浑闲事。引得游人不肯回。坏不坏。随不随。徒将闻见强针锥。太湖三万六千顷。月在波心说向谁。(通照逢)

　　大随庵侧有一龟。僧问。一切众生皮裹骨。者众生为甚骨裹皮。师以草履覆龟背上。僧无语。

　　问处争如答处亲。眼中难着透金尘。长安一路无多地。过得潼关能几人。(佛慧泉)

　　学道须教正眼开。莫将狂解意中猜。脱鞋龟上人难会。遂使𢹂囊特地来。(天童觉)

　　休将皮骨强分张。得六藏时且六藏。只履尽情遮盖了。了无一事可商量。(此山应)

　　大随问僧甚处去。曰峨嵋礼普贤去。师竖拂子曰文殊普贤总在者里。僧画一圆相抛向背后。乃礼拜。师唤侍者取一贴茶与者僧。

　　保福展云。大随若无后语。笑他衲僧。　云门偃别云。西天斩头截臂。者里自领出去。　五祖戒云。大随不因一事不长一智。　翠峰显云。杀人刀活人剑。　沩山秀云。大随茶非类赵州茶。既不类赵州茶。则得之者少矣。者僧得之。且道有甚长处。然不义之财于我如浮云。　天童觉云。识法者惧。欺敌者亡。水中择乳。须是鹅王。　天童悟云。者僧将成九仞之山。不进一篑之土。当时待唤侍者与茶。何不道也不消得。

　　楖栗杖头光闪烁。锡罗卷裹面邹䤹。肩担背负出门去。好是无人敢驻留。(保宁勇)

　　大随山下路纵横。老竹苍藤处处生。四海五湖为客惯。三更无月也须行。(慈受深)

　　一轮明月照潇湘。更不逢人问故乡。自是天涯惯为客。任他猿叫断愁肠。(上方益)

　　把火入牛栏。翻身外面看。梨花千点白。春雨几声寒。(月堂昌)

　　大随因僧问如何是和尚家风。师曰赤土画簸箕。曰意旨如何。师曰。簸箕有唇。米跳不出。

　　赤土画簸箕。团团无缝罅。佛眼觑不见。海神不知价。簸土扬尘无处寻。山高海阔白云深。(南堂静)

　　簸箕有唇。米跳不出。天下衲僧赤𩨘𩪸。更须拨转上头关。十方世界黑如漆。(天童华)

　　大随因僧问如何是佛法的的大意。师曰山前麦熟也未。

　　大匠不巧。大儒不学。动辄中方圆。举皆成礼乐。堪笑乡邨卖卜人。徒劳钻破乌龟[(土/(冉-土+、))*殳]。(无准范)

　　自小离家住日边。去家祇道路三千。从人问得来时路。回首元来在目前。(无文灿)

　　大随烧畬次。忽见一蛇。师以杖挑向火中曰。咄。者个形骸犹自不放舍。你向者里死。如暗得镫。时有僧问。正恁么时还有罪也无。师曰。石虎叫时山谷响。木人㖃处铁牛惊。

　　劫初劫末。法弱魔强。定光老子铁作脊梁。文经武纬把定封疆。碧天云散祖风凉。佛日光晖舜日长。(南堂静)

　　韶州灵树如敏禅师(长庆安嗣)

　　僧问如何是和尚家风。师曰千年田八百主。曰意旨如何。师曰郎当屋舍没人修。

　　来机深辨。有舒有卷。移却案山。重添针线。千年田。八百主。直下承当还莽卤。郎当屋舍没人修。片瓦根椽谁去竖。君不见。甜瓜彻蒂甜。苦瓜连根苦。(月堂昌)

　　灵树因尼送瓷钵盂至。师遂拓起曰者个出在甚么处。曰出在定州。师乃扑破。尼无对。

　　清凉钦别云。不违此间。　保福展云。欺敌者亡。　云门澄代云。老老大大。出处也不知。

　　灵树因僧问如何是祖师西来意。师默然。后迁化欲立行状碑。云门为首座。僧问先师默然处如何上碑。门代曰。师。

　　师师师。知知知。三三两两过辽西。一双红杏换消梨。(琅玡觉)

　　尽谓当初密对扬。不知文彩已全彰。后人不见韶阳老。一字千般谩度量。(佛印元)

　　师之一字太巍巍。独向寰中定是非。毕竟水须潮海去。到头云定觅山归。(白云端)

　　师之一字太孤危。文彩全无作者知。不领韶阳提起处。且从默处认残碑。(天目礼)

　　福州灵云志勤禅师(长庆安嗣)

　　初在大沩。因见桃花悟道。有偈曰。三十年来寻剑客。几回落叶又抽枝。自从一见桃花后。直至如今更不疑。沩山曰。从缘悟达。永无退失。善自护持。有僧举似玄沙。沙曰。谛当甚谛当。敢保老兄未彻在。沙问地藏。我恁么道。汝作么生。藏曰。不是桂琛。几走杀天下人。

　　长庆棱因僧问玄沙意旨如何。庆云。将谓胡须赤。更有赤须胡。　翠岩芝云。有一人如今问玄沙意作么生。且道此人还彻也未。　黄龙心征云。且道灵云当初见底是桃花不是桃花。　五祖演云。说甚么谛当。更参三十年。法林音云。演祖不妨作家。　昭觉勤云。千钧之弩不为鼷鼠而发机。灵云既拨转天关。玄沙乃掀翻地轴。且道那里是未彻处。　径山杲云。一家有事百家忙。　中峰本云。灵云白日青天。向桃花树下为魅所著。玄沙虽则除邪辅正激浊扬清。不知又是鬼门上贴卦。　天宁琦云。人无远虑必有近忧。直饶百炼精金。不免入炉再煅。　天井新云。不惟灵云未彻。敢保玄沙也未彻在。何以见得。云在岭头闲不彻。水流涧底太忙生。　东明鉴云。当时灵云眼睛被桃花刺破。直至如今依然成瞎。乃竖拂子云。桃花开也。还见么。良久云。春色满园关不住。一枝红杏出墙来。

　　春暖桃花树树红。灵云千古道还同。玄沙留语丛林问。南北东西路莫穷。(正觉逸)

　　二月三月景和融。远近桃花树树红。宗匠悟来犹未彻。至今依旧笑春风。(黄龙南二)

　　龙象相逢世不群。一来一去显疏亲。时人不悟其中旨。摘叶寻枝长客尘。

　　二月春庭雨霁时。小桃红绽两三枝。红白争妍人尽见。因甚灵云独不疑。(法云秀)

　　万年松下忽相逢。㧞树鸣条浩浩风。堪笑晚来无觅处。崔嵬和雨在云中。(保宁勇)

　　堪笑春风漏泄机。桃花新发旧年枝。螺江有个钓鱼客。笑杀灵云道不疑。(佛国白)

　　桃花寻剑客。不语笑春风。白头归未得。家住海门东。敢保老兄犹未彻。玄沙之言何太切。君看陌上桃花红。尽是离人眼里血。(鼓山圭)

　　一个乌梅似本形。蜘蛛结网打蜻蜓。蜻蜓落了两片翼。堪笑乌梅咬铁钉。(天童净)

　　灵云一笑见桃花。三十余年始到家。从此春风春雨后。乱随名字落天涯。(慈航朴)

　　仿佛撩天高索价。依俙着地下还钱。及乎走出河头看。两个儿童戏渡船。(云汉荫)

　　一见不劳朱粉施。玄沙扫帚画蛾眉。祇知掩得灵云丑。落尽眉毛自不知。(朴翁铦)

　　一见桃花便躲跟。铁围生陷出无门。倚墙傍壁知多少。一度春来一断魂。(少室睦)

　　落花台上重铺锦。码瑙阶前布赤砂。仁义尽从贫处断。世情偏向有钱家。(高峰妙)

　　浪寻杨柳情无赖。蹋碎桃花眼独红。吹倦园林春已暮。那堪隔岸鼓东风。(法林音二)

　　猛虎当途暗自惊。相逢狭路若为争。苦心片片无人诉。岭外偏闻负痛声。

　　灵云因长生问混沌未分时如何。师曰露柱怀胎。曰分后如何。师曰如片云点太清。曰祇如太清还受点也无。师不答。曰恁么则含生不来也。师亦不答。曰直得纯清绝点时如何。师曰犹是真常流注。曰如何是真常流注。师曰如镜常明。曰未审向上还有事也无。师曰有。曰如何是向上事。师曰打破镜来与汝相见。

　　芭蕉彻云。相见便休。又打破镜作什么。白兆圆云。若不打破镜。怎得相见。　太阳玄云。即今破也。又作么生相见。乃云。照尽体无依。通身难辨的。　开福宁云。尽十方世界是一面镜。作么生说个打破底道理。直饶眼亲手便。光镜俱忘。如鸡抱卵。啐啄同时。正好吃报慈拄杖。何故。弄影禅和。如麻似粟。　昭觉勤云。一人善问。一人善答。胶漆相投。水乳相合则且置。且道打破镜来如何相见。良久抚掌云。了。　天童觉云。分与未分。玉机夜动。点与未点。金梭暗抛。直是一色纯清。未得十成稳坐。且道打破镜来向甚么处相见。清秋老兔吞光后。湛水苍龙脱骨时。　黄龙忠云。若据牧庵见处。说甚混沌分与未分。打破镜与不打破镜。直饶向露柱怀胎处会得。正是片云点太清。还委悉么。待虚空落地即向你道。

　　金鸡啄玉卵。飞出凤凰儿。入户能长啸。归家着锦衣。(佛鉴勤)

　　午夜霜凝星斗寒。长空云尽山月落。青天吃棒人尽知。苍龙脱骨谁能觉。金凤冲开玉锁关。麒麟掣断黄金索。迢迢劫外孰能拘。南北东西迥超卓。(承天宗)

　　灵云因僧问佛未出世时如何。师竖起拂子。曰出世后如何。师亦竖起拂子。僧不肯。到雪峰举前话。峰曰你肯它么。曰不肯。峰曰你问。我与你道。僧曰佛未出世时如何。峰竖起拂子。曰出世后如何。峰放下拂子。僧礼拜。峰便打。僧后到玄沙举前话。沙曰你怎生会。曰不会。沙曰我与你作个譬喻。如人买一片园。东西四至结契总了也。中心有个树子犹属我在。

　　云门偃于两竖拂处云。前头即是。后头打不着。　沩山喆云。者僧一张弓两只箭。拟拨乱天下。至玄沙面前。一个伎俩施展不得。何故。鹤有九皋难翥翼。马无千里谩追风。

　　灵云因僧问如何是端坐念实相。师曰河里失钱河里捷。

　　河里失钱河里捷。拈来天下任纵横。和云买得南山地。浅种深锄恣意耕。(佛心才)

　　灵云因僧问如何是归根得旨。师曰。早时忘却。不忆尘生。

　　家破人亡何所依。无心无褚话求归。十年忘却来时路。暂忆此时总不知。(投子青)

　　灵云问僧甚处去。曰雪峰去。师曰我有一信寄雪峰得么。曰便请。师脱只履抛向面前。僧便去。至雪峰。峰问甚处来。曰灵云。峰曰和尚安否。曰有一信相寄。峰曰在那里。僧脱只履抛向峰前。峰休去。

　　沩山秀云。雪峰既不能辨他来信端的。者僧又祇知依模画㨾钝置他。灵云忽若当时道。我有一信寄他。僧云请。灵云祇据座。者僧又若为通露。不可大丈夫汉为人驰达。教他一言不措。　白岩符云。者僧与灵云通信。原封驰上。不敢妄加一字。怎奈雪峰书亦收了。祇是不拆封看。知他雪峰是何心行。

　　灵云因僧问如何是佛法大意。师曰。驴事未去。马事到来。

　　驴事未了马事来。钟声才断鼓声催。祖师爱吃和罗饭。北有文殊在五台。(佛慧泉)

　　东行不见西行利。南头卖贱北卖贵。横千竖百算河沙。九九翻成八十二。(保宁勇)

　　松阴行不尽。疏雨下无时。世事几兴废。山中人未知。(蒙庵聪)

　　扬州光孝慧觉禅师(赵州谂嗣)

　　至法眼处。眼问近离甚处。师曰赵州。曰承闻赵州有柏树子话是否。师曰无。曰。往来皆言有。上座何得道无。师曰先师实无此语。和尚莫谤先师好。眼曰真狮子儿。

　　径山杲云。若道有此语。错过觉铁㭰若。道无此语。又错过法眼。若两边俱不涉。又错过赵州。直饶总不恁么。别有透脱一路。入地狱如箭射。　鼓山圭云。觉铁㭰名不虚得。祇是不曾梦见赵州。　笑岩宝云。法眼当时失却一只眼。觉公与么道。也扶赵州不起。　法林音云。逃坑堕堑。

　　赵州无语几人知。江北江南见者稀。山寺桃花复何在。相逢空爱白公诗。(大洪遂)

　　日炙风吹瘦影。孤赵州尝指倚庭株。升元大小清凉老。未会先师此语无。(正觉逸)

　　谁道先师无此语。焦尾大虫元是虎。胡蜂不恋旧时窠。猛将岂在家中死。急着眼。却回顾。若会截流那下去。匝地清风随步举。(慧通旦)

　　天使何所贵。贵在善对论。不独君无辱。犹得社稷存。(印如成)

　　一向潇湘一向秦。临岐一句好愁人。自从山水分疆后。作客谁能不问津。(辨商荣)

　　洪州新兴严阳尊者(赵州谂嗣)

　　参赵州。问一物不将来时如何。州曰放下着。师曰。一物不将来。放下个甚么。州曰。放不下。担取去。师于言下大悟。

　　胜果𠁼于初问下着语云。抱赃叫屈。于进语下着语云。苦哉苦哉。　○○香云。赵州就炉打铁。严阳惹祸上身。虽然悟去。也是好事不如无。

　　一物不将来。两肩担不起。言下忽知非。心中无限喜。毒恶既忘怀。蛇虎为知己。光阴几百年。清风犹未已。(黄龙南)

　　移高就下纵威权。解脱门开信可怜。不得空王真妙诀。动随声色被勾牵。(真净文)

　　不妨行细输先手。自觉心粗愧撞头。局破腰间柯斧烂。洗清凡骨共仙游。(天童觉)

　　劈面呈机不等闲。纤毫尽处重如山。断肠曲调如亲听。流水悲风不用弹。(涂毒策)

　　蓦就膏肓下一针。当时无处着浑身。呵呵笑入严阳去。蛇虎为邻不可寻。(密庵杰)

　　地没朱砂翻赤土。廪无粒米倒砻糠。赤穷自是活不得。又被人来指贼赃。(中峰本)

　　香飘桂子十分月。雨滴芙蓉一半秋。门外任他时节换。稳将衲被自蒙头。(横川珙)

　　余光虽好日西流。底事区区作马牛。向道心肝不带得。来时高挂树梢头。(梅翁杲)

　　婺州新建禅师(赵州谂嗣)

　　一生不畜沙弥。有座主曰。和尚年尊何不讨个沙弥侍奉。师曰。若有眼瞎耳聋口哑底。为我讨一个来。主无对。

　　石庵琈云。可惜座主有头无尾。不了人事。致使新建一生受屈。德庆若作座主。待伊恁么道。但云有一个眼不瞎耳不聋口不哑底上座。还要么。待伊定动。便嘘两声。看他作么合煞。

　　杭州多福禅师(赵州谂嗣)

　　僧问如何是多福一丛竹。师曰一茎两茎斜。曰学人不会。师曰三茎四茎曲。

　　一茎两茎斜。疏影动龙蛇。心疑生暗鬼。眼病见空华。三茎四茎曲。还我一丛竹。时引清风来。落叶填山谷。(无禅才)

　　漳州浮石禅师(子湖踪嗣)

　　上堂。山僧开卜铺。能断人贫富。定人生死。时有僧出曰。离却生死贫富。不落五行。请师直道。师曰金木水火土。

　　达磨西来惟卖卜。吉凶在汝不由人。个中祇是依爻断。岂有人情疏与亲。(本觉一)

　　金木水火土。始终颠倒数。五六下四三。初爻传白虎。苦苦。卜得此卦一生贫。远信不来病人死。(懒庵需)

　　金木水火土。大虫元是虎。好笑李将军。蓝田空没羽。(无准范)

　　日容远禅师(子湖踪嗣)

　　因奯上座参。师抚掌三下曰。猛虎当轩。谁是敌者。奯曰。俊鹞冲天。阿谁捉得。师曰彼此难当。奯曰且休。未断者公案。师将拄杖舞归方丈。奯无语。师曰死却者汉也。

　　昭觉勤云。力敌势均不妨好对头。眼亲手便彼此没便宜。下梢可惜放过。待他舞归方丈。便好与抚掌三下。拂袖便行。非惟头尾完全。亦免遭人指注。虽然如是。奯公无语。还可转侧也无。谩言侵早起。更有夜行人。　大沩智云。强中更有强中手。天下元无第一人。还知么。伎俩全无。波旬失途。到者里无你解会处。

　　兴化军梯山石梯禅师(茱萸嗣)

　　一日见侍者拓钵赴堂。乃问甚处去。曰赴堂斋去。师曰我岂不知汝赴堂斋去。曰除此外别道个什么。师曰我祇问汝本分事。曰。和尚若问本分事。某甲实是赴堂斋去。师曰汝不谬为吾侍者。

　　天童觉云。放过即不可。如今直与扭得鼻头痛。打得骨头出始得。免见瞎驴趁大队。所以道平地上死人无数。透得荆棘林是好手。且道适来者僧透得也未。多虚不如少实。　清化嶾云。入此门来。直须田地稳密。堪受钳锤。百炼千敲终始不变。所谓要识真金火里看。石梯肯他。也是罗公照镜。当时何不与他三十棒。使渠纵遇百味珍馐。也须吐却始得。

　　父子相将草里行。星驰电卷迅雷轰。赚他无限英灵汉。错认鞍桥过一生。(辛庵俦)

　　筠州末山尼了然禅师(归宗常下高安愚嗣)

　　因灌溪问如何是末山。师曰不露顶。曰如何是末山主。师曰非男女相。溪乃喝曰何不变去。师曰。不是神。不是鬼。变个甚么。溪于是伏膺。作园头三年。

　　昭觉勤云。或有人问山僧。如何是末山。一望不见。如何是末山主。可与佛祖为师。何不变去。上座自变。拟议不来。劈脊便棒。且道末山是蒋山是。当机无向背。拟议隔千山。法林音云。灌溪若在。也好伏膺三年。　天童觉云。非男女之相。出有无之量。透万机之前。超三界之上。穷而通。简而当。松含风而夜寒。溪带雨而春涨。　灵隐礼云。末山弄假像真。寻常得此便。灌溪酬本及末。一饱忘百饥。乃至沤麻句下倒转成禠。劈箭锋前谁当啮镞。要识末山落处么。大鹏欲展摩霄翅。谁顾奔腾六合云。

　　非男女相独闲闲。正体堂堂孰可攀。一句不传千圣眼。九天风静月弯弯。(自得晖)

　　非男女相末山主。今古堂堂常独露。常独露兮见也么。清声籍籍播寰宇。(月林观)

　　襄州关南道吾禅师(盐官安下关南常嗣)

　　因赵州来。乃先着豹皮裈。执吉獠棒。于山门外翘一足候。才见州来便高声唱喏而立。州曰小心祇候着。师又唱喏一声而去。

　　凤山启云。大小关南无端向人纳败阙。虽然。还知赵州出不得他圈圚么。梁山泊里称豪杰。看来都是不良人。

　　一吹无孔笛。一抚没弦琴。一曲两曲无人会。雨过夜塘秋水深。(潜庵光)

　　道吾作舞。一曲无谱。若将耳闻。未敢相许。(野庵璇)

　　关南或执木剑肩上作舞。僧问手中剑甚处得来。师遂掷于地。僧却置师手中。师曰甚处得来。僧无对。师曰容汝三日下取一转语。僧亦无对。师乃置剑肩上作舞曰恁么始得。

　　云峰悦云。邪法难扶。　龙池传云。元来木剑也好杀人。者僧曾遭道吾一剑。岂止三日。直至而今未见伊黈气。若是作家师僧。才见伊掷剑在地。便拈起置肩上作舞一出。待伊问你者剑从何处得。来但掷于地摆手便行。

　　关南因僧问。如何是和尚家风。师下禅床作女人拜曰。谢子远来。无可祇待。

　　骊龙海卧瑞云高。四望归宗万派潮。木人来问西宫事。回惠东园一颗桃。(投子青)

　　岁稔时清礼义多。相逢陪酒又陪歌。当筵不解开怀饮。奈此一天风月何。(东叟颖)

　　名园烂熳百花香。杜宇声催燕语狂。万斛韶光藏不住。却怜罕遇赋春郎。(青门林)

　　婺州金华俱胝禅师(大梅常下天龙嗣)

　　初住庵时。有尼顶笠𢹂锡绕师三匝曰。道得即下笠子。如是三问。师皆无对。尼便去。师曰。日势稍晚。何不且住。尼曰道得即住。师又无对。逾旬。天龙至。师陈前事。龙竖一指示之。师大悟。凡有参扣惟竖一指。示众曰。吾得天龙一指禅。一生受用不尽。

　　玄沙备云。我当时若见。拗折指头。　长庆棱代云。美食不中饱人餐。　曹山章云。俱胝承当处卤莽。祇认得一机一境。一等是拍手抚掌。是他西园奇怪。　报慈遂征云。且道俱胝还悟也未。若悟。为甚么承当处莽卤。若不悟。又道用一指头禅不尽。且道曹山意作么生。　云居锡云。祇如玄沙与么道。是肯伊不肯伊。　径山杲举瑘玡颂。俱胝一指报君知。朝生鹞子扑天飞。若无举鼎㧞山力。千里乌骓不易骑。乃云。俱胝不得琅玡为伊出气。几乎埋没。妙喜随后也有个注脚。俱胝一指头。吃饭饱方休。腰缠十万贯。骑鹤上扬州。　灵隐岳云。且道如何是一指禅。乃竖拂子云。见么。若也见得。可与俱胝把手共行。脱或未然。不免重说偈言。一着高一着。一步阔一步。坐断佛祖关。迷却来时路。　平阳忞云。琅玡妙喜祇顾盘中喝彩。不解马上夺标。诸人要知者一指落处分明么。更听山翁念个真言补阙。一指头禅谁不有。灵枢妙转在天龙。巨灵抬手无多子。分破华山千万重。

　　对扬深爱老俱胝。宇宙空来更有谁。曾向沧溟下浮木。夜涛相共接盲龟。(翠峰显)

　　顿悟天龙一指头。河沙佛祖便同俦。饶他鹙子悬河辩。百亿须弥一芥收。(旻古佛)

　　俱胝老子指头禅。二十年来用不残。信有道人方外术。了无俗物眼前看。所得甚简。施设弥宽。大千刹海饮毫端。麟龙无限落谁手。珍重。任公把钓竿。(天童觉)

　　席帘蓬户在门头。谁谓邨居院落幽。雨散云收山岳露。珊瑚枝上挂金钩。(惠昭预)

　　佳人睡起懒梳头。把得金钗插便休。大抵还他肌骨好。不搽红纷也风流。(报恩演)

　　八幅罗裙蘸地拖。双睛点就赛嫦娥。时将纨扇人前掩。一种风流消不多。(六愚哲)

　　翠拥春旗夹画䦨。烟笼晓雾不胜寒。一株婀娜临官道。多少行人驻马看。(俍亭挺)

　　飞霆击火出南天。铁勒骄心马上悬。不有控弦三十万。龙门何处定天山。(紫峤𣹩)

　　俱胝有一童子。每见人问事亦竖指。师一日潜袖刀。问童曰闻你会佛法是否。曰是。师曰如何是佛。童竖指。师以刀断其指。童叫唤走出。师召童子。童回首。师曰如何是佛。童举手不见指。忽然大悟。

　　清波格云。俱胝得天龙一指。一生担板不了。及至童子竖指。却又与伊截断。当时何不自截其指。免致担板一生。

　　俱胝一指头。一毛㧞九牛。华岳连天碧。黄河彻底流。截却指。忽回眸。青箬笠前无限事。绿蓑衣底一时休。(山堂淳)

　　俱胝钝置老天龙。利刃单提勘小童。巨灵抬手无多子。分破华山千万重。(无门开)

　　宗鉴法林卷二十四
卍新纂续藏经第 66 册 No. 1297 宗鉴法林


　　宗鉴法林卷二十五

　　集云堂　编

　　大鉴下六世

　　魏府兴化存奖禅师(临济玄嗣)

　　在三圣为首座。常曰我向南方行脚一遭。拄杖头不曾拨着一个会佛法底人。大觉闻举曰。作么生得风吹到大觉门里。师后到大觉为院主。一日觉唤院主。我闻你向南方行脚一遭。拄杖头上未会拨着一个会佛法底。你凭个甚么道理。师便喝。觉便打。师又喝。觉又打。师来日从法堂过。觉曰我直下疑你昨日者两喝。师又喝。觉又打。师再喝。觉又打。师曰。存奖于三圣师兄处学个宾主句。总被师兄折倒了也。愿与存奖个安乐法门。觉曰。者瞎汉来者里纳败阙。脱下衲衣痛与一顿。师于言下荐得临济先师在黄檗吃棒底道理。师后开堂日拈香曰。此一炷香本为三圣师兄。三圣于我太孤。本为大觉师兄。大觉于我太赊。不如供养临济先师。

　　琅玡觉云。且道因甚承嗣临济。良久云。路逢剑客须呈剑。不是诗人莫献诗。理安问云。且道是承嗣临济不是承嗣临济。　中峰木云。二虎之下。兽不容蹄。两刃之间。人不容足。当大觉兴化棒喝交驰之际。岂容心思意解于其间哉。祇如大觉云。脱下衲衣痛与一顿。兴化言下大悟。又悟个甚么。者里见得。许你作临济半个儿孙。　理安问云。龙骧虎骤。举步犹迷。一纵一擒。翻成钝置。三圣大觉各具一只眼。若非兴化老汉。洎合劳而无功。脱下衲衣痛与一顿则且置。作么生是临济在黄檗处吃痛棒底道理。蓦拈拄杖云。太平本是将军致。不许将军见太平。

　　太孤太赊日杲杲。璞玉浑金恶种草。无负平生雪此冤。不如一阵香风扫。(南岩胜)

　　剑为不平离宝匣。药因救世出金瓶。南方自古清如镜。何必无端用甲兵。(仰山钦)

　　虎口横身雷电奔。沙场日落便愁生。崖州万里风霜远。矢地盟天祇此心。(理安问)

　　惯抛三寸定浮沉。但得逢鱼岂在深。一自龙潭吹烛后。独留残月刺湖心。(豁堂岩三)

　　剩得西邻半落花。风风雨雨送残霞。春闺若较愁多少。昨日何孤今日赊。

　　殷勤姊为妹长欷。掌上虽珍未是归。今日不虚为母后。相承羞着嫁时衣。

　　兴化因后唐庄宗幸河北回魏府行宫。诏师问曰。朕取中原获得一宝。未曾有人酬价。师曰请陛下宝看。帝以两手舒幞头脚。师曰君王之宝谁敢酬价。

　　报慈遂云。且道兴化肯庄宗不肯庄宗。若肯。兴化眼在什么处。若不肯。庄宗过在什么处。　翠峰显云。至尊所得祇可傍观。若非兴化作家。往往高价酬却。　云峰悦云。真不掩伪。曲不藏直。　翠岩芝云。兴化当时下一着。可谓酩酊。如今作么生断。　黄龙心云。兴化一期见机而作。怎奈埋没伊一朝天子。当时但向道。蚌蛤之珠收得也无用处。教伊向后别有生涯。免得递相钝置。如今若有人问。又作么生酬价。　笑岩宝云。作家君王不妨作得出说得行。兴化明眼宗师亦善能相席别偿。然略且蒙昧。当时未必光辉后世。我若作兴化。待帝舒幞头脚。直云陛下何得说真方卖假药。瞥令喜识见尽宝爱情忘。不独致君王得大解脱。亦免使天下承接响。祇在光影门作活计。

　　博山来云。径寸之璧。照乘之珠。望中原光影。万一不得为比。文殊宝冠隐晦不得。净名方丈说示不得。兴化毕竟酬价不得。然虽如是。谁道黄金如粪土。　平阳忞举毕。以拂子画一画云。且道者宝作么生酬价。良久云。可怜三尺龙须。唤作寻常破布。

　　君王之宝实难酬。兴化形言下一筹。两手展开幞头脚。敕书挂在凤凰楼。(北塔祚)

　　北番王子弯弓射。南国将军仰面看。沙上空余斜影在。翩翩直自入云端。(白云端)

　　中原之宝呈兴化。一段光明难定价。帝业堪为万世师。金轮景御四天下。(天童觉)

　　中原一宝有来由。拶得君王引幞头。到此若无青白眼。当机谁敢谩轻酬。(笑翁堪)

　　幞头舒起君王宝。司空见惯兴化老。千古君臣际会时。落花满地无人扫。(北海心)

　　收得中原无价珍。幞头拈起露全身。劳他兴化重酬价。八两原来是半斤。(尼闲林英)

　　兴化示众。今日不用如何若何。便请单刀直入。兴化与你证据。时旻德长老出。礼拜起便喝。师亦喝。德又喝。师亦喝。德礼拜。师曰。若是别人。三十棒一棒也较不得。何故。为它旻德会一喝不作一喝用。

　　首山念云。看他兴化与么用。为什么放得他过。且道甚处是一喝不作一喝用。前一喝后一喝。那个是宾。那个是主。虽然如是。亦须仔细。又云。二俱有过。二俱无过。　琅玡觉云。那一喝不作一喝用。兴化若无后句。疑杀天下人。虽然如是。晓者还稀。　昭觉勤云。作家相见须是恁么。机如掣电。眼似流星。原始要终。扶头接尾。所以羽毛相似。言气相合。祇如两家互换相喝。且作么生辨得一喝不作一喝用。要作临济儿孙。切须明取。且道二老宿意作么生。百尺竿头须进步。紫罗帐里撒珍珠。　伏龙长云。阵云动地而来。雪刃挨身而入。铁旗铁鼓未为好手。全杀全活方见作家。较他登九龙御辇而被烹。失千里乌骓而自刎者。盖相万万。剑戟尽为农器用。马牛归放华山阳。何以见得。王登宝殿。野老讴歌。　通玄奇云。虽则二俱好手。旻德未免末后输他一筹。被他涂污面门。至今羞惭无地。　报恩琇云。且道那里是他一喝不作一喝用处。直饶倜傥分明。要见旻德则易。要见兴化则难。　宝掌白云。兴化和尚针锋尖上削铁。电光影里驱雷。送断雁于秋旻。扫残霞于剩水。帜到威成。毋容少渗。者里还着得佛法身心也无。若教频下泪。沧海也须干。　佛日晰云。兴化虽惯向针锋尖上张弓架箭。电光影里辨敌施能。也祇是擒降将底手段。旻德虽则久经行阵不顾危亡。争奈鼻孔落在兴化手里。果是临济德山把手共行底汉。待兴化未开口已前。蹋翻香案拽下座。烂捶一顿。管取兴化生受生受。即今还有恁么人么。新隆安性命在汝手里。喝一喝云。金翅鸟王当宇宙。个中谁是出头人。

　　狞龙出水虎离山。四起风旋万顷烟。若具阿那律正眼。横身三界背摩天。(云溪恭)

　　单刀直入不须论。拟议之间宾主分。不得放他旻德过。须知兴化棒头亲。(鼓山圭)

　　暗中𢹂手上高山。及至天明各自行。无限途中未归客。明明开眼堕深坑。(径山杲)

　　旻德一喝如雷响。兴化一喝响如雷。锦袍玉带真潇洒。记得当年老万回。(懒庵枢)

　　握七星刀寻作者。倒司农印对冤仇。当阳一句分宾三。九曲黄河水逆流。(南岩胜)

　　同时照用不同时。权实双行作者知。有得虽然亦有失。还他龙虎自交驰。(仰山钦)

　　决得高堤引急湍。黑风翻却钓鱼船。渔人久立风涛惯。水底擒鱼谩上筌。(三峰藏)

　　大开东阁接高宾。下榻还他卧榻人。不是侯门贵公子。那能杯酒递相斟。(林野奇)

　　电光影里布龙蛇。直入单刀看作家。不犯锋铓全胜敌。城楼惟听动悲笳。(斯瑞法)

　　不将摩竭掩重门。明暗双双一喝分。黄鸟唤回樵子梦。斜阳影里地天昏。(法林音)

　　兴化因僧问四方八面来时如何。师曰打中间底。僧礼拜。师曰。昨日赴个村斋。中途遇一阵卒风暴雨。却向古庙里躲避得过。

　　天童华云。众中商量道向古庙里避得过。是空劫已前自己。又道便是他安身立命处。殊不知腰缠十万贯。骑鹤上扬州。又云。我见灯明佛。本光瑞如此。　福严容云。者僧虽解单刀直入。怎奈兴化有百匝千重。所以将在谋而不在勇。兴化虽运筹帷幄决胜千里。未免旁观者哂。若问山僧。四方八面来时如何。未是作家若拟议。劈脊便棒。　蟠龙长云。为人须为彻。杀人须见血。兴化恁么犹欠稳在。当时就其旗鼓未动气力未衰。便能活捉生擒。非但与者僧洗肠换骨。亦且免慕膻之流向卒风暴雨处躲跟。　法林音云。说甚么四方八面来。略轻轻拶着。便见屎臭气。

　　此问非常触忤人。如禽空啄噪荆榛。须知兴化奔驰疾。值雨何曾湿着身。(洞山聪)

　　攫浪拏云势莫猜。渔翁倚棹傍岩隈。江边依旧空归去。帝里同风不到来。(海印信)

　　一阵狂风暴雨来。却于古庙且闲隈。虽然打入鬼窟里。吞炭藏身又一回。(鼓山圭)

　　古庙里头𢌞避得。纸钱堆里暗嗟吁。闲神野鬼皆惊怕。祇为渠侬识梵书。(径山杲)

　　天生白额南山虎。牙爪曾当八面风。月落三更穿市过。痴人投晓觅行踪。(雪堂行)

　　剜心剖腹继传灯。鬼面神头打葛藤。杰出诸方无等匹。也知祇是赴斋僧。(南岩胜)

　　四方八面没边疆。暴雨狂风无处藏。古庙里头休躲避。移舟别有好商量。(天目礼)

　　饥火炎炎烧断肠。亲逢王膳不能尝。可怜并逐溪流去。百亿沧溟透底香。(高峰妙)

　　二八仙娥巧画眉。漫将佳句向人题。蓬莱不是桃源渡。莫把相思害作痴。(晦昙承)

　　一言既出驷难追。暴雨狂风趁不回。古庙躲身谁敢觑。鬼头风卷满天灰。(南涧珍)

　　铁甲横驱塞外秋。功成曾不愿封侯。玉关得荷君王力。一剑还看月上钩。(广教玉)

　　赤手撑开万刃锋。不消一唾奏成功。憧憧四海安如砥。闲看胭脂描日红。(夫山储)

　　兴化谓克宾维那曰。汝不久为唱导之师。曰不入者保社。师曰。会了不入。不会不入。曰总不与么。师便打。复曰。克宾维那法战不胜。罚钱五贯。设饡饭一堂。次日师自白椎曰。克宾维那法战不胜。不得吃饭。即便趁出院。

　　翠峰显云。克宾要承嗣兴化。罚钱出院且置。却须索取者一顿棒始得。且问诸人。棒既吃了。作么生索得。翠峰要断不平之事。今夜与克宾雪屈。以拄杖一时打散。　云居舜云。大冶精金应无变色。其奈兴化令行太严。不是克宾维那也大难承当。若是如今泛泛之流。翻转面皮多少时也。　黄龙南云。克宾失钱遭罪有理难伸。兴化以刚决柔未足观也。　云峰悦云。路遥知马力。岁久见人心。　沩山喆云。兴化令虽行。大似倚势欺人。克宾一期输机。争奈千古声光不坠。且道利害在甚么处。若不沙场经久战。揭天犪鼓丧红尘。　白云端云。丛林自古至今尽道克宾知恩方解报恩。恁么说话可谓埋没古人。土上加泥。且作么生见得。克宾维那要会么。虽为兴化烧香。要自熏天炙地。　径山杲云。云居拗曲作直。妙喜道要作临济烜赫儿孙。直须翻转面皮始得。　天童华云。大小翠峰与克宾维那雪屈。要且无合煞。　资寿尼妙总云。重赏之下必有勇夫。　天宁琦云。克宾法战不胜。兴化据令而行。称提临济宗风。揭示正法眼藏。棒头出孝子。佛法无人情。当时将谓茅长短。烧了方知地不平。　中峰本云。有令不行。有事不断。天下之公患也。兴化既行矣又断矣。未免旁观者哂。　南堂欲云。兴化全师出征。克宾坚壁不战。及乎力尽伎穷。未免牵牛纳璧。翠峰要断不平。直为克宾雪屈。会么。虽得一场荣。刖却一双足。　径山信云。贼是小人。智过君子。兴化脚跟被克宾掀起半空。过一小劫方得着地。克宾古佛其心安如海。会么。卖尽衣单终不赤膊。好则好矣美则尽美。生铁橛子。不得饭吃。　通玄奇云。兴化为人可谓深入虎穴。祇是不得虎子。克宾虽则咬牙吃棒。大似梦还故乡。若是伶俐衲僧。管教兴化棒折。　能仁鉴云。兴化令行。维那有些不甘。翠峰为伊雪屈。兴化还甘么。不因杨得意。怎见马相如。　广教玉云。尽道兴化门墙千仞。不是克宾赤身担荷怎见汗马功高。殊不知龙门无宿客。霹雳送飞腾。卓拄杖一下。

　　克宾法战挫英雄。兴化严行振祖风。棒下直明无生忍。莫教知解入尘笼。(照觉总)

　　克宾兴化令双行。白发通身透顶生。穿过衲僧青白眼。尽教天下竞头争。(佛心才)

　　丹山生鸑鷟。狮子产狻猊。棒下摩醯眼。徒夸第一机。(径山杲)

　　克宾维那法战不胜。曾因国难披金甲。后来出世法嗣兴化。不为家贫卖宝刀。兴化臂健。尚嫌弓力软。雪窦眼明。犹识阵云高。(瞎堂远)

　　罚钱出院扬家丑。兴化聱头遇克宾。父子不传真妙诀。棒头敲出玉麒麟。(佛照光)

　　主宾会合风云异。醉后添杯礼义全。棒打自家亲骨肉。丛林扛鼓返成冤。(或庵体)

　　兴化棒头轰霹雳。克宾脚下走尘烟。若无塞外将军令。那得嘉名四海传。(谁庵演)

　　兴化打克宾。一棒一条痕。古人虽已往。留得典型存。三十年后。几个知恩。(尼无著总)

　　罚钱出院。众人皆见。有理难伸。风流满面。直饶兴化全提。未免令行一半。者一半。明眼衲僧点检看。(冶父川)

　　家法森严特异常。亲生父子没商量。罚钱打了趁出院。橄榄点茶滋味长。(野云南)

　　身遭宪罚罢官职。籍没家私播远陬。[腠-天+貝]得一身空索索。不风流处也风流。(南石秀)

　　劈头一句验来机。山压涛翻识者稀。蓦地晴空轰霹雳。金麟冲破碧琉璃。(百愚斯)

　　野菊篱边半吐妍。风吹雨打正寒天。落花色染溪流去。独使伤情怨杜䳌。(辨商荣)

　　六月黄河彻底冰。骑驴愁杀泊船人。纵然一夜都抛弃。争免家贫又路贫。(汉关喻)

　　苦雾黄霜迷渡头。骊龙奋迅海门秋。不因攫拏全神变。怎得长川灌百流。(法林音二)

　　掣电轰雷大不平。一毫头上弄家声。罚钱趁出无回互。大地从教努眼睛。

　　兴化入堂见首座曰我见你了也。座便喝。师打露柱一下便出。座随后上去曰适来触忤和尚。礼拜未起。师就地打一棒。

　　法林音云。兴化手忙脚乱。首座自起自倒。如今错判往往有之。祇如首座尽其机来。还免得兴化棒也未。兴化尽令而行。还诺得首座也未。吹余将伊二棒细为注破。一棒全宾全主。一棒有杀有活。你若说是。端不曾见。不是。不妨一齐分付露柱。遂旋风打散。

　　一尺丝纶一丈波。江边游泳自㜑娑。看渠收放浑闲事。引得鲸鲲不较多。(磬山鼎)

　　兴化侍临济。因洛浦来参。济问甚么处来。曰鸾城来。济曰有事相借问得么。曰新戒不会。济曰。打破大唐国。觅个不会底人也无。参堂去。师随后问。适来新到。是成褫他不成褫他。济曰我谁管你成褫不成褫。师曰。和尚祇解将死雀就地弹。不解将一转语盖覆却。济曰你作么生。师曰请和尚作新到。济遂曰新戒不会。师曰却是老僧罪过。济曰你语藏锋。师拟议。济便打。至晚济又曰。我今日问新到。是将死雀就地弹。就窠子里打。及至你出得语。又喝起了。向青云里打。师曰草贼大败。济便打。

　　广教玉云。若论此事。击石火闪电光。构得构不得俱未免丧身失命。看他临济权衡在手纵夺随宜。兴化虽云为众竭力。未免祸出私门。总似今日门风委地。汝辈瞻前顾后有什么气息。喝一喝云。龙象蹴蹋是谁堪。雪曲应希徒侧耳。

　　兴化因僧问。军期急速时如何。师曰日料半斤食。

　　离城别阁暗愁时。月落星分信马蹄。风扫晓牕林木迥。夜深汀岸火光微。(投子青)

　　兴化见同参僧来。才上法堂师便喝。僧亦喝。师又喝。僧亦喝。师近前拈棒。僧又喝。师曰你看者瞎汉犹作主在。僧拟议。师直打下法堂。侍者请问。适来那僧有甚触忤和尚。师曰。它适来也有权也有实。也有照也有用。及乎我将手向伊面前横两横。到者里却去不得。似者般汉。不打更待何时。侍者礼拜。

　　昭觉勤云。辨王库刀。震涂毒鼓。掣电未足以拟其迅。震霆未足以方其威。可谓善驱耕夫之牛。能夺饥人之食。祇如宾主互换。有照有用有权有实则且置。甚处是兴化将手向伊面前横两横处。者里洞明得。可以荷负临济正法眼藏。如或泥水未分。未免瞎驴趁大队。　天童华云。兴化门墙千仞。家法森严。者僧暗透重关。要看洞中春色。好则好。未免二俱失利。祇如兴化道。我将手向伊面前横两横。又作么生。天堂未就。地狱先成。　育王光云。高提祖印。独耀寰中。大启洪炉。烹凡煅圣。非兴化不能验同参。非同参不能见兴化。直得主宾互换照用双行。且道那里是兴化将手向伊面前横两横处。者里明得。临济一宗不至扫土。脱或未然。育王为你道破。拈拄杖卓一卓云。金镞惯调曾百战。铁鞭多力恨无仇。　南堂欲云。阿呵呵。狮子儿。返踯龙马驹。𨁝跳打破上头关。宾主俱失照。有底便道当时再与一喝。不然掀倒禅床拂袖而去。恁么见解有甚共语处。今日要使现前一众与他古人两得相见。青山不锁长飞势。沧海合知来处高。

　　霹雳惊天地。那容掩耳听。须知兴化老。一半是人情。(鼓山圭)

　　镆鎁在握。天魔胆落。明眼衲僧。休更卜度。(径山杲)

　　恰如刽子气雄豪。便向咽㗋下一刀。五脏肝心皆剖出。方知王法不相饶。(退庵休)

　　潋潋滟滟水光浮。不见孤帆不见舟。斜阳欲落未落处。尽是离人今古愁。(伊庵权)

　　须弥倒卓。海水逆流。同参相访。作尽冤仇。休休。明日黄花蜨也愁。(雪庵瑾)

　　驱耕夫牛照即用。夺饥人食用即照。不得同参把手行。安知袖里有穿窍。(南岩胜)

　　也搀旗鼓解当头。洗净晴空众岭秋。一点不来云万里。雁声哀呖未曾休。(三峰藏)

　　兴化因云居示众。老僧二十年前住三峰庵时。魏府有兴化长老来问曰权借一问以为影草时如何。老僧当时机思迟钝道不得。为伊置得个问头奇特。不敢辜它。伊曰想庵主答者话不得。不如礼拜了退。而今思量。当时不消道个何必。后因化主到乃问。山中和尚住三峰时。老僧曾问伊话。抵对不得。而今道得也未。化主遂举前话。师曰云居二十年祇道得个何必。兴化即不然。争如道个不必。

　　三圣然云。云居二十年道得底。犹较他兴化半月程。　径山杲云。何必不必。绵绵密密。觌面当机。有续得末后句。许伊亲见二尊宿。　平阳忞云。云居放憨。兴化厮赖。虽则互相激扬。怎奈祇作得宾中主。作不得主中主。今日若有恁么问。但云好。才拟议。劈脊打出。不惟使他差异禅和无开口处。且显宗师家有三玄戈甲照用同时底手眼。

　　何必不必。一七二七。龙树马鸣。焰光透出。(道吾真)

　　云居何必。兴化不必。眼若不开。梦中叫屈。(月堂昌)

　　何必不必。方圆曲直。眉目分明。若为辨的。影草既随身。觌面当机疾。一双孤雁忽高飞。两只鸳鸯还独立。(最庵印)

　　何必不必。金刀玉尺。甜者如檗。苦者如蜜。二十年来。无处雪屈。咦。(别峰印)

　　兴化示众。我闻长廊下也喝。后架里也喝。诸子。汝莫盲喝乱喝。直饶喝得兴化向虚空里扑下来一点气也无。待我苏息起来向汝道未在。何故。我未曾向紫罗帐里攃珍珠。与汝诸人去在。胡喝乱喝作么。

　　天宁琦云。我当时若见。祇向他道何必。待者老汉东西顾视。却与一喝。惊群须是英灵汉。敌胜还他狮子儿。　报恩琇云。识法者惧。

　　紫罗帐里攃珍珠。密意师承会也无。摸象众盲徒乱说。当台古镜见差殊。(海印信)

　　兴化老。也大差。三十三天上扑下。紫罗帐里攃珍珠。古也今也谁酬价。得一牛。还一马。休说人间光照夜。不见锦绣银香囊。直至如今成话欛。(上方益)

　　对众全提摩竭令。岂是闲开两片皮。喝下瞎驴成队走。梦中推倒五须弥。(径山杲)

　　紫罗帐里攃珍珠。禅客相逢总掠虚。拍手呵呵开口笑。释迦弥勒是他奴。(鼓山圭)

　　兴化因僧问。宝剑知师藏已久。今日当阳试借看。师曰不借。曰为甚不借。师曰。不遇张华眼。徒窥射斗光。曰用者何如。师曰。横身当宇宙。谁是出头人。僧便作引颈势。师曰嗄。曰诺。便归众。

　　神鼎揆云。赤身临白刃。谁敢犯当头。者僧通身胆矣。若非久战沙场。不免积骨堆山尸横遍野。谩谓有张华之眼而能剑刃上翻身。若非兴化擒纵自由杀活自在。不免犯手伤锋。虽然。输机谋主存深意。欺敌兵家无远思。

　　兴化示众。若立一尘。家国兴盛。野老颦蹙。不立一尘。家国丧亡。野老安怗。

　　翠峰显举。若立一尘国家兴盛。不立一尘家国丧亡。遂拈拄杖云。还有同生同死底衲僧么。　昭觉勤云。当时若有个汉出来。道得一句互为宾主。免得翠峰者老汉后面自点胸。　鼓山贤云。立即是。不立即是。若道有时立有时不立。却与疟病相似。道双照双遮遮照同时。犹不离教家极则。毕竟作么生。拈拄杖卓一下。

　　兴化因僧问多子塔前共谈何事。师曰。一人传虚。万人传实。

　　于道无所证。方通万法路。或明或暗行。不慎亦不护。月来松色寒。云去青山露。今古天台桥。几人能得度。(投子青)

　　紫玉红芽旧事空。兔葵燕麦领春风。尊前有客弹清泪。一曲湘君怨未终。(大善𡼕)

　　空鉴法林卷二十五
卍新纂续藏经第 66 册 No. 1297 宗鉴法林


　　宗鉴法林卷二十六

　　集云堂　编

　　　　大鉴下六世

　　镇州宝寿延沼禅师(临济玄嗣)

　　因西院来参。问蹋破化城来时如何。师曰不斩死汉。院曰斩。师便打。院连道斩斩。师又随声打。少顷乃谓侍者曰。适来者僧将赤肉抵它干棒。着甚死急。次有一僧来白曰。某甲启和尚。者问话底僧在大觉处来。两人同参在者里见解总与么。恐已后委悉和尚法道。须是趁出。二人若不趁出。已后难得人承嗣。师即将陈白。僧趁出。

　　风穴喜云。西院蹋破化城。要且脚跟未得点地。宝寿不斩死汉。早已血溅梵天。则且置。祇如趁出者僧意作么生。韬略双全多意气。安南塞北一齐收。

　　宝寿因僧问万境来侵时如何。师曰莫管它。

　　老大梢工惯经历。看风使帆果端的。任他海兽作波涛。直过如飞没踪迹。(海印信)

　　万境来侵莫管伊。干戈元是太平基。当时蹋着来时路。月下腾腾信脚归。(掩室开)

　　空中钉橛。石上裁花。种一箩粟。收三斤麻。(柏林格)

　　宝寿因赵州来。师在床背面而坐。州展坐具礼拜。师起身入方丈。州收坐具而出。

　　保福展云。宝寿忘头失尾。赵州平地吃扑。

　　动弦别曲。叶落知秋。人平不语。水平不流。祇因脚底无羁绊。去住纵横得自由。(遁庵演)

　　一自投桃便有心。琼瑶相报尚嫌轻。人情来去如知的。方解一轮两处明。(童求昱)

　　宝寿因僧问万里无片云时如何。师曰青天也须吃棒。曰未审青天有甚过。师便打。

　　天奇瑞云。大小宝寿可谓为人为彻。杀人见血。　龙池传云。宝寿只知尽法。不管无民。且如青天果有吃棒分么。时有僧过。池召阇黎。僧应诺。池云放汝三十棒。

　　宝寿问僧甚处来。曰西山来。师曰见猕猴么。曰见。师曰作甚么伎俩。曰见某甲一个伎俩也做不得。师便打。

　　旧人相见话衷心。借问西山路径深。对众直言呈伎俩。红炉煅炼要真金。(汾阳昭)

　　西山路上有猕猴。啸雨哀风动客愁。忽遇北林狮子子。万般伎俩一时休。(中际能)

　　宝寿因僧问讯。师曰百千诸佛尽不出此方丈内。曰。祇如古人道大千沙界海中沤。未审此方丈向什么处着。师曰千圣现在。曰阿谁证明。师掷下拂子。僧从西过东立。师便打。僧曰若不久参焉知端的。师曰三十年后此话大行。

　　昭觉勤云。宝寿方丈里布网张罗。者僧钩饵边擎头戴角。三度冲浪上来。三度被他笼罩。且道他得个什么。还会么。重赏之下必有勇夫。

　　卷则囫囵无缝。舒则八面生光。百千诸佛同处一方。转机轮于掌握。奋大用于当阳。非独三十年后。面前薝卜馨香。(佛灯珣)

　　宝寿因胡钉铰来参。师问莫是胡钉铰么。曰不敢。师曰还钉得虚空么。曰请和尚打破。师便打。曰莫错打某甲。师曰向后有多口阿师与你点破在。胡后到赵州。举前话。州曰汝因甚么被他打。曰不知过在甚么处。州曰祇者一缝尚无奈何。胡有省。

　　翠峰显云。我要打者三个汉。一打赵州不合瞎却胡钉铰眼。二打宝寿不能塞断赵州口。三打胡钉铰不合放过宝寿。蓦拈拄杖云。更有一个。大众一时退。乃击禅床一下。　沩山喆云。者汉虽然省去。可惜赵州放过。当时待他道过在什么处。劈脊便棒。非但承他宝寿威光。亦乃与藂林为龟为鉴。　沩山果云。宝寿大似无风起浪平地生堆。胡钉铰贪程太速不觉堕坑落堑。若不遇赵州点破。争得归家稳坐。且道那里是赵州点破处。良久云。斩新日月。特地乾坤。　鼓山永云。宝寿虽具打破虚空底钳锤。未免伤锋犯手。胡公末后悟去。谁知眼尚𥉌眵。　天宁琦云。胡钉铰原不知者一缝。当时赵州若不与贼过梯。便是蹋破百二十緉草鞋也未瞥地在。虽然胡钉铰明得。也较宝寿三十里。　资福广云。千钧之弩不为鼷鼠发机。宝寿不得无过。赵州虽善挽转。也是就地弹雀。

　　现出虚空眼便花。更教打破事如麻。直须指出当堂缝。分明鹞子过新罗。(冶父川)

　　一缝分明在。当头下手难。饶君铰钉得。终是不完全。(鼓山圭)

　　直饶钉得者一缝。检点将来非好手。可怜两个老禅翁。却向俗人呈家丑。(径山杲)

　　宝寿问僧甚处来。曰崔禅来。师曰将得崔禅喝来么。曰不曾将得来。师曰与么则不从崔禅来。僧便喝。师拈棒。僧拟议。师便打。

　　云居舜云。宝寿与么也险。者僧食到口边被人夺却。

　　五湖禅客扣禅关。恰似初行学上山。腾身欲出青云外。力到峰头一步难。(佛鉴勤)

　　镇州三圣慧然禅师(临济玄嗣)

　　上堂曰。我逢人则出。出则不为人。兴化曰。我逢人则不出。出则便为人。

　　白云端云。此二尊宿各有一处打得着。且道那个在前那个在后。还有人向者里定当得么。良久云。妙舞莫夸回雪手。三台须是大家催。　保宁勇云。此二尊宿恁么为人犹在半途。保宁今日路见不平。拈拄杖下座。大众一时走散。掷下归方丈。　宝峰文云。者两个老古锥。窃得临济些子活计。各自分疆列界气冲宇宙。使明眼衲僧祇得好笑。且道笑个甚么。若知得落处。一任七颠八倒。若不知。且向二老葛藤里咬嚼。　东山演云。一人文章浩渺。一人武艺全施。若道兴化是文亦不得。若道三圣是武亦不得。若于此辨得出。许你通身是眼。若辨不出。你自相度。　天童觉云。堕也堕也。今日不是减古人声光。且要长后人节操。若是本色汉。提佛祖印。转铁牛机。把拄杖一时穿却。方见衲僧手段。　昭觉勤云。一人在孤峰顶上土面灰头。一人在十字街头斩钉截铁。有头有尾同死同生。且道出即不为人底是。出即便为人底是。万古碧潭空界月。再三捞捷始应知。　径山杲云。真净老人大似欺诬亡没。杲上座即不然。豁开三要三玄路。坐断须弥第一峰。且道三圣分上耶。兴化分上耶。　天童杰举白云语了云。白云错下名言。殊不知二尊宿前不构村后不迭店。直至于今反成话𣠽。何故。字经三写乌焉成马。　灵隐岳云。二老汉灭却临济正法眼。却向长安路上把手共行。直至于今递相钝置。且如何是共行一句。掣开金殿锁。撞动玉楼钟。　仰山钦云。二老可谓一条拄杖两人舁。今日被天宁拗作两橛了也。以拄杖倚左边云。且听各自平分。　天宁琦云。三圣兴化明眼宗师。因甚么。活计本同。生涯迥异。但有路可上。更高人也行。　径山琇云。一人得体。一人得用。总未有作家手段。万寿既已出了。且道有为人处无为人处。祝融峰顶上。露滴万年松。　报恩秀云。者两个汉。大似才高语壮倚势欺人。拈拄杖云。还见兴化三圣么。复靠杖云。直饶具衲僧手段。也且向者边立。　磬山修云。一人逢人则出。一人逢人则不出。且道逢什么人。　五磊权云。钦祖幸然拗折。今日不肖远孙。未免更将鸾胶为伊续起。逢人即出。逢人不出。两彩一赛。如箭中的。金凤衔花下彩楼。眼里瞳人吹觱篥。三台须是大家催。无限清风生八极。　愚庵盂云。山僧今日出也。还是为人。是不为人。若是为人。则落兴化圈套里。若不为人。又落三圣圈套里。若总不恁么。又落山僧圈套里。毕竟如何。喝一喝云。一把柳丝收不得。和烟搭在玉栏干。　菩提珍举真净语了云。真净老人错下名言。累及后人。循途守辙列界分疆。殊不知二大老背手抽金镞。翻身控角弓。激扬临济宾主即不无。若是活计。何曾梦见。今日新菩提落处也要诸人共知。以拄杖画一画云。自出洞来无敌手。得饶人处且饶人。掷下拄杖。

　　骑驴戴笠迎南去。跃马摇鞭向北行。两个大商俱突晓。日高犹听打三更。(保宁勇)

　　城南措大骑驴子。市北郎君跨马儿。各各四蹄俱蹋地。三春同到金明池。(佛鉴勤)

　　阳𦦨何曾止得渴。画饼几时充得饥。劝君不用栽荆棘。后代儿孙惹着衣。(径山杲)

　　湖光潋滟晴偏好。山色溟蒙雨亦奇。若把西湖比西子。淡妆浓抹总相宜。(佛灯珣)

　　两个孩儿抱花鼓。左边打了右边舞。一曲两曲无人会。历历清风动千古。(懒庵需)

　　乍雨乍晴山里寺。或来或去洞中云。满天星斗明如昼。此境此时谁欲分。(德山清)

　　横吹玉笛分春恨。半卷珠帘并倚门。迷却归巢双燕子。落红飞絮搅前村。(龙池珍)

　　黄昏打浆奔城快。日午回舟入港迟。夜半相逢两相喝。不知蹉过已多时。(在庵贤)

　　张颠草书。李广神箭。一等精良。千秋独擅。(浃水治)

　　古音无调和难齐。迭奏埙篪望转迷。歌罢𢹂归天大晓。一帘风景六桥西。(法林音)

　　三圣因僧问如何是祖师西来意。师曰臭肉来蝇。兴化曰。破驴脊上足苍蝇。

　　水母有骨。灵龟无壳。瞎驴臭肉来于蝇。佛意祖意如山岳。(正觉逸二)

　　灵龟有壳。水母无骨。破驴脊上足苍蝇。曹溪古路行人绝。

　　破脊驴多臭肉蝇。谁知兴化不徒行。惯从五凤楼前过。手握金鞭贺太平。(白云端)

　　青青掩映苍龙窟。修竹超然物外物。若将修竹比乔松。未及乔松老风骨。(佛鉴勤)

　　三圣到德山。才展坐具。山曰。莫展炊巾。者里无残羹𩜯饭。师曰纵有也无著处。山便打。师接住棒推向禅床上。山大笑。师哭苍天便下参堂。堂中首座号踢天泰问。行脚高士须得本道公验。作么生是本道公验。师曰道甚么。座再问。师打一坐具曰。者漆桶。前后触忤多少贤良。座拟人事。师便过。第二座人事。

　　琅玡觉云。若无栾布作。争得见韩光。　沩山行云。三圣拨草瞻风。有舒有卷。德山勘凡验圣。有放有收。德山笑去即且置。三圣哭苍天便出。意作么生。不贪香饵味。可谓碧潭龙。　云岩游云。三圣便展坐具。作贼人心虚。山云不用展炊巾。尾巴露也。圣云设有向什么处着。口是祸门。山便打。裂破古今。圣接住棒推山向绳床上。老鼠入牛角。更有一转语。待无舌人忌口却向汝道。　清化嶾云。赤眼遇金刚。伎俩恰相当。好手逢好手。何更哭苍苍。洞中春色几人知。门外秋红风落了。

　　呼为云。吸为雨。袭袭清风动寰宇。笑哭不是等闲声。路见不平应有主。要斩不平人。不与平人语。而今何处见踪由。剔起眉毛看鹞子。(长灵卓)

　　残羹𩜯饭。无处安着。换手捶胸。劈头盖却。两个无孔铁锤。一㨾无绳自缚。(佛灯珣)

　　南北山相对。东西有路分。不经场阵里。争见李将军。(木庵永)

　　瞎驴插翅惊雷外。蹋倒崔嵬华岳峰。堪笑禹门点额者。为贪香饵不成龙。(山夫正)

　　三圣问僧近离甚处。僧便喝。师亦喝。僧又喝。师又喝。僧曰。行棒即瞎。便喝。师拈棒。僧转身作受棒势。师曰。下坡不走。快便难逢。便打。僧曰者贼。便出去。师遂抛下棒。次有僧问。适来怎容得者僧。师曰是伊曾见先师来。

　　天井新云。拈头作尾则易。看楼打楼则难。何故。白云尽处是青山。行人更在青山外。　法忍谧云。者僧具超方手眼。三圣展格外威权。虽然纵夺可观。未免旁观者哂。　法林音云。那里是者僧见先师处。

　　是精识精。是贼识贼。恶人自有恶人魔。新罗人遇普州客。搀旗夺角饶机先。打劫就窠归劲敌。珠走盘。活鱍鱍。吹毛横按雪霜寒。收下翅辽天俊鹘。(天岸升)

　　三圣到仰山。山问汝名甚么。师曰慧寂。山曰慧寂是我名。师曰我名慧然。山大笑。

　　昭觉勤举雪窦颂毕云。者个笑。千古万古清风凛凛地。为甚么雪窦却道。祇应千古动悲风。也是死而不吊。　径山杲云。两个藏身露影汉。殊不顾旁观者哂。　愚庵盂云。仰山向虚空里挖缝。三圣炼石补天。陈希夷一觉睡千年。至今不知。直是好笑。

　　双收双放若为宗。骑虎由来要绝功。笑罢不知何处去。祇应千古动悲风。(雪窦显)

　　神通游戏不为难。互换机锋始可观。双放双收底时节。呵呵大笑几何般。(本觉一)

　　慧寂刚言是我名。幸逢禅者更饶人。若将利器比君子。大笑欣然满座春。(圆悟勤)

　　黎鬼无端弄醉翁。醉中鼻孔自辽空。到家鬼魅同乌有。满树桃花笑晚风。(绪庵续)

　　魏府大觉禅师(临济玄嗣)

　　因僧问如何是本来身。师曰。头枕衡山。脚蹋北岳。

　　主山之后案山前。下是地兮上是天。身手太长衫裤短。醉狂赢得乐丰年。(保宁勇)

　　潦倒年来任性情。仙都蹋遍又蓬瀛。有名不载籍天府。剩得声传四海清。(古林如)

　　大觉参临济。济见竖起拂子。师展坐具。济掷下拂子。师收具参堂去。时众曰。此僧莫是和尚亲故。不礼拜亦不吃棒。济闻令侍者唤师至。曰。大众道。汝来参长老。又不礼拜又不吃棒。莫是长老亲故。师乃珍重下去。

　　如庵彰云。风来树动。雨过山青。二老可谓作家相见迥出常情。虽然。大觉犹欠一筹。当时待侍者来唤。便好掌云。者一掌合是堂头老汉吃。非惟塞断临济咽喉。且使一众狐疑泮然冰释。

　　电光石火验来机。家在深山着薜衣。怎奈旁人看不厌。相𢹂更步钓鱼矶。(古南门)

　　桃李花开三月天。红红白白不相瞒。可怜游玩不知者。空使风飘落满川。(古鉴彰)

　　灌溪志闲禅师(临济玄嗣)

　　因僧问。久向灌溪。到来祇见沤麻池。师曰。汝祇见沤麻池。且不见灌溪。曰如何是灌溪。师曰劈箭急。

　　玄沙备云。更学三十年未会禅在。　天童悟云。灌溪虽能拽转鼻孔。争奈惹人情见。何不待伊问如何是灌溪。劈头便打。

　　一派曹溪接灌溪。龙行风雨动云霓。峻机箭筈波澜急。撼得毗卢海岳低。(克符道者)

　　武牙山下虎狼多。何事行人偏要过。今日虎虽幸瞌睡。过来魂魄亦销磨。(樵之玉)

　　灌溪参临济。济蓦胸搊住。师曰领领。济拓开曰且放你一顿。

　　天童华云。灌溪气宇如王。被临济活埋在镇州城里十字街头。当时若是光孝。棒折也不放在。何故。家肥生孝子。国霸有谋臣。　灵隐岳云。炉韛之所多钝铁。虽然如是。不因夜来雁。争见海门秋。

　　雨散云收后。崔嵬数十峰。倚阑频顾望。回首与谁同。(秀岩瑞)

　　灌溪住后上堂。我在临济爷爷处得半杓。末山娘娘处得半杓。共成一杓。吃了直至如今饱不饥。

　　天童觉云。灌溪恁么说。且道是临济处得底。末山处得底。虽然一箭落双雕。争奈有时走杀。有时坐杀。且作么生得恰好去。捏聚放开全在我。拈来抛去更由谁。

　　莫谓成龙头角易。拏云攫雾及时难。今朝特地重拈出。信始渠侬不自瞒。(主峰法)

　　灌溪上堂。十方无壁落。四面亦无门。净裸裸。赤洒洒。没可把。

　　崇觉空云。灌溪老汉向十字街头逞风流。卖惺惺。道我解穿珍珠解玉版。濄乱丝卷筒绢。淫房酒肆瓦合舆台。虎穴魔宫那吒忿怒。遇文王兴礼乐。逢桀纣逞干戈。今日被崇觉觑见。一场懡㦬。

　　定州善崔禅师(临济玄嗣)

　　州将王令公于衙署张座请师说法。师升座拈拄杖曰。出来也打。不出来也打。僧出曰崔禅𠰒。师掷下杖曰。久立令公。伏惟珍重。

　　归宗一云。作么生道得一语救得崔禅。　清凉钦云。和尚且自救好。是肯他不肯他。　五祖戒别云。便推倒禅床。　琅玡觉云。久经行阵者。终不展旗枪。　云盖智云。身挨白刃不惧死生。也须是者僧始得。崔禅为甚么当机放过。要会么。锦鳞已得休劳力。收拾丝纶归去休。　荐福行云。崔禅上堂。美则美矣。善则未善。何故。大似放过者僧。山僧即不然。待者僧出众来。向未开口已前与他痛棒。若是皮下有血。必然别有生涯。　龟峰光云。崔禅布长蛇偃月大阵。欲统四大部洲为一世界。不是者僧搀旗夺鼓。未免陷在虏庭。且道坐筹帷幄镇静八方水乳和同风云会合一句作么生道。若不蓝田射石虎。几乎误杀李将军。　理安问云。云盖道。者僧身挨白刃不惧死生。可惜崔禅当机放过。殊不知者僧吃了崔禅一顿棒。至今转身不得。要识崔禅么。运筹帷幄决胜千里。

　　镆鎁横按宝光寒。侠客喽啰敢正看。飞过青霄声震吼。乾坤直得黑漫漫。(保宁勇)

　　大展家风示众人。垂钩入海钓金鳞。游鱼弄水腾波浪。船棹俱抛出大津。(延寿慧)

　　十三惯绣罗衣裳。自怜红袖闻馨香。人言此是嫁时服。含羞刺出双鸳鸯。(空叟印)

　　大鹏展翅。鼓荡四溟。直下惟求负命鲸。彩云坐断春风阔。杖化游龙归意深。休收。虎头戴角大惊人。(夹山豫)

　　幽州谭空禅师(临济玄嗣)

　　因镇州牧有姑为尼。行脚回欲开堂。牧令师勘过。师问曰。闻汝欲开堂为人是否。尼曰是。师曰。尼是五障之身。你作么生为人。尼曰。龙女八岁南方无垢世界成等正觉。又作么生。师曰。龙女现十八变。你试一变看。尼曰。不是野狐精。变个什么。师便打。牧闻举乃曰和尚棒折那。

　　翠岩芝云。且道尼具眼么。祇担得断贯索。且作么生会。

　　襄州历村禅师(临济玄嗣)

　　师煎茶次。僧问如何是祖师西来意。师举起茶匙。僧曰莫祇者便当得否。师掷匙向火中。

　　煎茶未了人来问。拈起茶匙呈似他。当时若遇收燕手。性命难存争奈何。(投子青)

　　镇州万寿禅师(临济玄嗣)

　　一日过访宝寿。寿坐不起。师展坐具。寿下禅床。师却坐。寿骤步入方丈闭却门。师乃归院。翌日宝寿来谒。师亦坐不起。寿展坐具。师亦下禅床。寿却坐。师遂归方丈闭却门。寿于侍者寮取灰围却方丈门便归去。师开门见曰。我不恁么。它却恁么。

　　磬山修云。二老一冲一撞。如两虎相见各露爪牙。无有一毫𧇾损处。不愧同参。足为模范。虽然。总未免旁观者哂。

　　虎溪禅师(临济玄嗣)

　　因僧问庵主住者里多少年也。师曰祇见冬凋夏长。年代总不记得。曰大好不记得。师曰汝道我在者里得多少年也。曰冬凋夏长𠰒。师曰闹市里虎。

　　闹市中心虎。能歌不能舞。命值木星君。不遇罗睺主。(琅玡觉)

　　虎溪老住庵。年深都不记。闹市心中虎。四边如鼎沸。(草堂清)

　　覆盆禅师(临济玄嗣)

　　有僧从山下哭上。师闭却门。僧于门上画一圆相。门外立地。师从庵后出。亦从山下哭上。僧喝曰犹作者个去就在。师便换手捶胸曰可惜先师一场埋没。僧曰苦苦。师曰庵主被瞒。

　　白岩符云。两个汉蓦拶相逢。如龙得水。似虎逢山。意气威狞则不无。若到者里。各与二十拄杖。为什么。古佛堂前无如是事。

　　桐峰禅师(临济玄嗣)

　　因僧问。和尚者里忽遇大虫作么生。师便作大虫㖃。僧作怕势。师大笑。僧曰者老贼。师曰争奈老僧何。僧却大笑。

　　翠峰显云。是即是。两个恶贼祇解掩耳偷铃。复颂　见之不取。思之千里。好个斑斑牙爪未备。君不见大雄山下忽相逢。落落声光皆振地。大丈夫。见也无。收虎尾。捋虎须。

　　山里大虫山里㖃。借你拳头筑你口。丈夫气宇信如王。岂肯输人甘落后。贼贼贼。喜底是风。怨底是雪。(愚庵盂)

　　怕虎原来同虎走。不会咬人只会㖃。张牙露爪几千般。到底翻成喋屎狗。(起纲宗)

　　沧州米仓禅师(临济玄嗣)

　　问僧近离甚处。曰冀州太湖。师曰阇黎来时太湖向你道什么。曰知道米仓路险。师曰到者里又作么生。曰不异发足时道路。师曰阇黎已孤太湖去在。曰某甲亦不肯和尚恁么道。师曰来时路峻如今路平。曰不妨和尚此路。师曰漆桶里汉有甚么限。

　　发足超方。地头亲到。遇着险峻。道途杀活。杖子变豹。米仓大路平如砥。未免漆桶里着倒。不搽红粉也风流。大抵还他肌骨好。(佛灯珣)

　　云山禅师(临济玄嗣)

　　问僧甚处来。曰西京来。师曰将得西京主人书来么。曰不敢妄通消息。师曰作家师僧天然犹在。曰残羹𩜯饭谁人肯吃。师曰独有阇黎不肯吃。僧便作吐势。师唤侍者。扶出者病僧。

　　昭觉勤云。一往观来二俱作家。节节勘证二俱落草。当时若有人截断葛藤。不妨光前绝后。还委悉么。多虚不如少实。

　　莫怪相逢无信息。谁能长作置书邮。直饶说尽千般事。那个心中得到头。(懒庵枢)

　　者僧掩耳偷铃。云山将错就错。若是碧眼波斯。别有翻身一着。(木庵永)

　　定上座(临济玄嗣)

　　镇府斋回到桥上坐次。有三座主至。一座主问。如何是禅河深处须穷到底。师擒住拟抛向桥下。其二座主遽前劝曰。休休。莫怪触忤上座。且望慈悲。师曰。若不是者两个座主。直教它穷到底。

　　理安问云。定上座性命在二座主手里。

　　奯上座(临济玄嗣)

　　因到百丈。丈曰阇黎有事相借问得么。师曰幸自非言何须譗𧫡。丈曰收得安南又忧塞北。师拨开胸曰与么不与么。丈曰。要且难构。要且难构。师曰。知即得。知即得。

　　仰山寂云。若有人知此二人落处。不妨奇特。若辨不得。大似日中迷路。　蒋山勤云。百丈独坐大雄峰顶。咳嗽风生。四方禅客望崖而退。因甚奯上座到来。直得弓折箭尽。

　　奯上座到德山。山才见便下禅床作抽坐具势。师曰。者个且置。忽遇心境一如底人来。向伊道个什么。不被诸方检责。山曰。犹较昔日三步在。别作个主人公来。师便喝。山不语。师曰塞却者老野狐咽喉。

　　沩山祐云。奯公虽得便宜。争奈掩耳偷铃。　蒋山勤云。奯公一喝宾主历然。德山无语言遍天下。沩山老子雪上加霜。检点将来。总不可放过。乃掷下拄杖。

　　睦州刺史陈操尚书(见睦州明)

　　一日与僚属登楼次。见数僧行过。一官人曰来者总是行脚僧。公曰不是。曰焉知不是。公曰待来勘过。须臾僧到楼前。公蓦唤上座。僧皆举首。公谓众官曰不信道。

　　沩山喆云。尚书可谓手擎仲尼日月。腰佩毗卢金印。非惟儒士惊慑。亦乃衲僧罔措。不见道当机如电拂。方免病栖芦。　天童觉云。陈操尚书白拈贼。瞒长芦一点不得。　鼓山永云。者僧有理难伸。死而不吊。尚书按剑当门。谁敢正眼觑着。　通玄奇云。尚书可谓善识休咎。闹里换人眼睛。者僧虽则举首称奇。可惜还同受屈。

　　一语离窠窟。千生出盖缠。夜来风雪恶。木折在岩前。(雪堂行)

　　拈得须弥第一槌。铜头铁额岂容伊。盐梅舟楫并霖雨。不是斯人更是谁。(复庵封)

　　季咸曾相壶丘子。随变难分极自逃。输与高楼凝望者。炯然明可察秋毫。(虚堂愚)

　　尚书问僧。有事相借问得么。僧曰合取狗口。公乃自掴口曰某甲罪过。曰知过必改。公曰就阇黎乞取口吃饭得么。

　　缘门底事都倾出。祇要相将草里行。把臂不须重叮嘱。脚跟点地自纵横。(粟庵鼎)

　　尚书斋次。拈胡饼问僧曰。江西湖南还有者个么。曰尚书适来吃个什么。公曰敲钟谢响。

　　瀛山訚云。者僧俊鹘冲霄到也快便。怎奈末上遭他网子。祇如道敲钟谢响。者里合作么对。他何不道草贼大败。

　　尚书问睦州看什么经。州曰金刚般若经。公曰。六朝翻译。师看底是第几朝。州拈起曰。一切有为法。如梦幻泡影。

　　六朝翻译传来妙。到头未悟当时窍。须信枝头老凤凰。春来反作黄莺叫。(正堂辨)

　　宗鉴法林卷二十六
卍新纂续藏经第 66 册 No. 1297 宗鉴法林


　　宗鉴法林卷二十七

　　集云堂　编

　　大鉴下七世

　　汝州南院慧颙禅师(兴化奖嗣)

　　上堂。诸方祇具啐啄同时眼。不具啐啄同时用。僧便问如何是啐啄同时用。师曰。作家不啐啄。啐啄同时失。曰此犹未是某甲问处。师曰汝问处又作么生。曰失。师便打。其僧不肯。

　　翠岩真云。运筹帷幄决胜千里。南院虽则全机受敌。其奈土旷人稀。　沩山喆云。南院高提祖印。纵夺临时。者僧善能当锋抗敌。怎奈力竭计穷。如今还有本色衲僧么。出来与大沩相见。不图鼓舞扬声。贵要宗风不坠。如无。大沩今日大似索战无功。　云居悟云。作么生是啐啄同时眼。眼若得明。其用自备。又道作家不啐啄。啐啄同时失。何故不啐啄。所以道子若哮吼。其母即丧。还明得么　法林音云。南院一期施设不妨奇特。其奈打者僧不着。者僧为众竭力。奋不顾身。未免堕坑落堑。若待伊云。祇具啐啄同时眼不具啐啄同时用。便云闭却囚口。直饶南院纵夺全机。也较三千里。

　　子若哮吼。其母即丧。全归其子。十方通畅。大用现前理自然。何必起心作模样。若更不会。云居拄杖。(云居悟)

　　不将佛法当人情。验尽诸方鬼眼睛。纵使作家不啐啄。依然错认定盘星。(笑翁堪)

　　呼蛇容易遣蛇难。一遣谁知又解翻。已识此蛇能变化。故垂杖送下高滩。(无明经)

　　其僧后于云门会下。闻二僧举此话。一僧曰当时南院棒折那。其僧忽契悟。遂奔回省觐。师已迁化。乃谒风穴。穴问。莫是当时问先师啐啄同时话底僧么。曰是。穴曰汝当时作么生会。曰某甲如在镫影里行相似。穴曰汝会也。

　　琅玡觉云。者僧祇解竖降旗。不解夺剑戟。　翠岩真出风穴语云。当时待者僧拟抵对。以坐具劈口摵。　净因成云。全军制胜。草偃风行。南院如狮子搏兔。亦全其力。　沩山喆云。大小风穴却将恶水泼人。大沩即不然。某甲当时如在灯影里行相似。便好向道先师肉犹暖在。你作者般见解。以拄杖打下法堂。免见孤负他南院。　东禅观云。扶南院门风。还他风穴。诸方往往道伊肯者僧。殊不知者僧被伊推在万丈坑里。　理安问云。全机敌胜。草偃风行。提持向上纲宗。须是南院老汉。者僧后来悟去。祇知纳款投降。不解搴旗斩将。风穴当时待伊道是。便好连棒打出。者僧或可别立生涯。免得后人向灯影里摸索。蓦拈杖云。今日有人为者僧作主。出来与拄杖子相见。如无。今日失利。

　　同时啐啄不同时。石火电光犹较迟。灯影里行今已会。蹉跎非是落便宜。(仰山钦)

　　亡身辞凤阙。报国取龙庭。讵学书生辈。窗闲老一经。(觉圆胤)

　　南院上堂。赤肉团上壁立千仞。僧问。赤肉团上壁立千仞。岂不是和尚道。师曰是。僧便掀倒禅床。师曰者瞎驴乱作。僧拟议。师便打。

　　径山杲云。吾今为汝保任此事终不虚也。　天童华云。也是勾贼破家。若非者僧敢捋虎须。争见南院汗马功高。虽然如是。更资一路。赤肉团上壁立千仞。若有僧出。劈脊便打。何故。杀人刀活人剑。　灵隐岳云。者僧一味小心大胆。南院也是养子之缘。　天宁琦云。者僧敢向毒蛇头上揩痒。苍龙颔下披鳞。谁不赏他大胆。祇是末上少了一着。自出洞来无敌手。得饶人处且饶人。　云居庄云。重赏之下必有勇夫。　磬山修云。者僧将成九仞之山。欠进一篑之土。　主峰昆云。者僧如登百尺之楼。祇差一级。宝应虽则竭力提持。未免竿头弄险。

　　掌中擎日月。舌上覆金钱。壁立争千仞。毫光彻梵天。(鼓山圭)

　　赤肉团边用得亲。主宾有理各难伸。两个驼子相逢着。如今世上无直人。(径山杲)

　　电光影里。缁素区分。纤毫不犯。总教灭门。(木庵永)

　　日月无光杀气浮。揭天鼍鼓战貔貅。捷呼获下真番将。那个儿郎不举头。(虚堂愚)

　　一抽金镞暗称奇。转换更逢霹雳机。楚项用奇走赤帝。汉军乘势袭全齐。出其不意攻无备。失在东阳得在西。两两普州人伎俩。从教对面影相欺。(天岸升)

　　平沙落日大荒西。陇上石头高复低。欺敌陆郎忘失顾。落他阵里路头迷。(䒢溪森)

　　南院因僧问。祖意教意是同是别。师曰王尚书李仆射。曰意旨如何。师曰牛头南马头北。

　　径山杲云。前头答得着。后头答不着。　明因怀云。妙喜恁么道。惬南院意不惬南院意。

　　南院因僧问。日月交谢寒暑迭迁。如何是不涉寒暑者。师曰紫罗抹额绣腰裙。曰。向上之机今已晓。中下之流如何解会。师曰炭库里藏身。

　　虎丘隆云。问既有宗。答亦惊群。虽然如是。南院祇解观根逗机应病与药。虎丘更资一路。如何是不涉寒暑者。前村深雪里。昨夜一枝开。向上之机今已晓。中下之流如何解会。买帽相头。　空有生云。南院虽则向上全提不涉玄微。也是巧俏成迂多添脂粉。今日有问。日月交谢寒暑迭迁。如何是不涉寒暑者。三家村里泥判官。向上之机今已晓。中下之流如何解会。大事为你不得。小事各自支当。

　　紫罗抹额绣腰裙。倾国风流宛胜秦。玉笛插藏人不见。夜深吹起凤楼春。(雪堂行)

　　南院因一僧参。才入方丈便以手指曰败也。师拈拄杖度与僧。僧拟接。师便打。

　　云峰悦云。者僧头上有光。不知脚下似漆。直饶你十字纵横。正好朝打三千暮打八百。

　　南院因僧问古殿重兴时如何。师曰明堂瓦插檐。曰与么则庄严毕备也。师曰斩草蛇头落。

　　昭庆庭云。贫思宝所。曲指化城。设忽遨游。亡家失业。毕竟如何。须知泣玉人。特地成狼藉。

　　纵夺之机安可测。随言生解实堪悲。晓来一阵春风起。吹落庭花三四枝。(海印信)

　　重兴古殿辨来风。瓦插重檐气象雄。怪得人前多意气。他家无法在胸中。(西禅寂)

　　南院因僧问。从上诸圣向什么处去。师曰不上天堂则入地狱。曰和尚又作么生。师曰还知宝应老落处么。僧拟议。师以拂子蓦口打曰你还知吃拂子底么。曰不会。师曰令合是你行。又打一拂子。

　　翠峰显云。令既自行。且拂子不知来处。雪窦道个瞎。且要雪上加霜。　黄龙心云。白圭之玷犹尚可磨。病在膏肓最难救疗。者僧令既在手。为甚么不能行。过在甚处。　径山杲云。权衡临济三玄三要。须还他南院始得。翠峰为什么道拂子不知来处。妙喜道个瞎。且要两得相见。　东禅观云。令合是者僧行。为什么却自行。懵懂底便道拂子在南院手里。若与么。非惟自抑威光。亦乃不识南院。性空道。南院令虽自行。要且打者僧不着。　天宁琦云。翠峰虽是明眼宗师。要且不知宝应老落处。既未知落处。因什么却道拂子不知来处。祇具一只眼。妙喜道个瞎。也是东家人死西家人助哀。

　　南院问僧名什么。曰普参。师曰忽遇屎橛时如何。曰不审。师便打。

　　两个屎橛。合作一团。熏天炙地谁能嗅。千古藂林作话端。(西山亮)

　　守廓侍者(兴化奖嗣)

　　问德山。从上诸圣向什么处去。山曰作么作么。师曰。敕点飞龙马。跛鳖出头来。山休去。明日浴出。师过茶与山。山抚师背一下曰。昨日公案作么生。师曰者老汉今日方始瞥地。山又休去。

　　翠峰显云。然精金百炼须要本分钳锤。德山既以己方人。者僧还同受屈。以拄杖画一画云。适来公案且置。从上诸圣什么处去。大众拟议。一时趁出。　黄龙南云。德山持聋作哑。虽然暗得便宜。廓公掩耳偷铃。争奈旁观者哂。　沩山喆云。若不登龙门。焉知沧海宽。直饶浪激千寻。争奈龙王不顾。　云居元云。大凡一宾一主。须是知音。同死同生。方堪受敌。廓侍者独立于岩石上。翻身倒捋虎须。周金刚安坐于大海波心。背手逆擒麟角。在檀特山前列阵。向占波国里争锋。分明有输有赢。且道谁得谁失。　灵隐岳云。前面是悬岩万仞。后面是触刃当锋。如何入得德山门。　报恩秀云。岂止偷铃。如九重渊底骊龙颔下抉珠。正值龙睡。若觉时必为齑粉。又云。下媒求鸽。着本图利。果然出他彀中不得。忽有人问万松。从上诸圣甚处去也。拦腮掌云在者里。直教飞龙跛鳖缩项攒蹄。侍者德山亡锋结舌。还识德山老汉么。少年曾决龙蛇阵。潦倒还听稚子歌。　博山来云。德山一条棒。寻常血滴滴地。到者里因甚不用。还会么。暗里抽横骨。明中坐舌头。　古南门云。猛虎口里横身。毒蛇头上揩痒。一出一入。一挨一拶。不妨好手。翠峰恁么举。从上诸圣且置。者一队汉向什么处去。可怜无限弄潮人。毕竟还落潮中死。　普济龙云。尽道德山陷虎机深。殊不知心肝五脏早被个孟八郎汉尽情搂出。还有向机前着得只眼者么。

　　正士忠臣气最英。一言佐国死犹轻。不同谄曲偷安者。冒宠贪荣过一生。(佛印元)

　　云鹏展翅天无光。井底虾蟆刚咄咄。太阳忽转跳出来。千峰万峰空突兀。(白云端)

　　觌面来时作者知。可中石火电光迟。输机谋主有深意。欺敌兵家无远思。发必中。更瞒谁。脑后见腮兮人难触犯。眉底有眼兮渠得便宜。(天童觉)

　　顽皮老虎卧林丘。一任旁人放滴油。满肚祇因曾饱肉。纵加呼唤懒抬头。(无准范)

　　惯战深藏陷虎机。穷追焉敢犯重围。纵然保得全身法。折尽旗枪已丧威。(憨山清)

　　月明照见路行人。突兀高低一道平。风卷乱云归岳尽。祗因留得华山青。(理安问)

　　敕点飞龙展大功。五花蹴蹋气吞戎。王图已树千年业。跋扈扬扬徒肆雄。(夫山储)

　　守廓到鹿门。一日见楚阇黎与僧道话次。鹿门下来问楚阇黎。你终日披披搭搭作甚么。楚曰和尚见某甲披披搭搭那。门便喝。楚亦喝。两家总休去。师曰。诸上座。你看者两个瞎汉。随后便喝。门归方丈。却令侍者请师上来曰。老僧适来与楚阇黎宾主相见。什么处败阙。师曰转见病深。门曰老僧自见兴化来便会也。师曰。和尚到兴化时。某甲为侍者。记得与么时语。门曰请举看。师遂举兴化问和尚甚处来。和尚曰五台来。化曰还见文殊么。和尚便喝。化曰。我问你还见文殊么。又恶发作么。和尚又喝。化不语。和尚作礼。化至明日教某甲唤和尚。和尚早去也。化上堂曰。你看者个师僧。担条断贯索向南方去。已后也道见兴化来。师曰。今日公案恰似与么时底。门曰当时兴化为甚无语。师曰见和尚不会宾主句所以不语。及欲唤和尚持论。和尚已去也。鹿门明日特为煎茶晚参。告众曰。夫参学龙象直须仔细入室决择。不得容易逴得个语。便以为极则。道我伶俐祇。如山僧当初见兴化时。认得个动转底。见人一喝两喝便休。以为佛法也。今日被明眼人觑破。却成一场笑具。图个甚么。祇为我慢无明。不能回转亲近上流。赖得明眼道人不惜身命对众证据。此恩难报。何故。兴化曰。饶你喝得兴化老人上三十三天。却扑下来一点气也无。款款地苏息起来。向你道未在。何故如此。兴化未曾向紫罗帐里攃珍珠与你在。胡喝乱喝作么。真谓药石之言。道流难信。如今直须明辨取。岂不庆快平生。参学事毕。

　　一潮才去一潮来。兜底谁知更有雷。二百青钱穿不得。逢人空说宝山回。(豁堂岩)

　　自悔临锋失变通。招人隔岸骂东风。囊中幸有神仙授。得地擒王不在攻。(位中符)

　　守廓行脚到华严和尚会下。一日严上堂曰。大众。今日若是临济德山高亭大愚鸟窠船子儿孙。不用如何若何。便请单刀直入。华严为汝证据。师出。礼拜起便喝。严亦喝。师又喝。严亦喝。师礼拜起曰。大众。看者老汉一场败阙。又喝一喝。拍手归众。严下座归方丈。时风穴作维那。上去问讯。严曰。维那汝来也。叵耐守廓适来把老僧扭掜一上。待集众打一顿趁出。穴曰。趁它迟了也。自是和尚言过。它是济下儿孙。本分恁么。严方息怒。穴下来举似师。师曰。你着甚来由劝者汉。我未问前早要棒吃。得我话行。如今不打。搭却我者话也。穴曰。虽然如是。已遍天下也。

　　天童悟别华严方息怒云。老僧若作华严。连棒打出。则风穴不敢传言送语矣。　理安问云。二虎之下兽不容蹄。两刃之间人不容足。华严一期施设可谓王令森严。不知守廓是透脱牢笼底汉。横冲直撞收展自如。遂致者老汉卸甲倒戈龙头蛇尾。千载之下宁免遭人检点。敢问诸人。那里是华严败阙处。拈拄杖云。匡扶须藉英灵手。显发还他过量人。　广教玉云。尽道华严能开关延敌亦能制敌。守廓能轻骑掠阵亦能破阵。殊不知二老机用虽同。向上一着俱未梦见。广教有三十棒要与风穴。相见不合掉身其间。将两家罗纹结角处搂尽无余。卓拄杖云。古佛过去久矣。　紫琈岠云。尽道华严龙头蛇尾。不能令廓公屈服。被他贬剥一上。何异矮子过深溪。殊不知华严是个虎痴之将。不施寸铁直取人头。纵饶守廓七事随身。未免遭他陷害。风穴祇么入赵投秦穷兵构怨。衲僧门下总是吃棒底汉。

　　龙门竞蹋气全豪。偷得耕牛艺转高。帷幄有人饶毒手。祇将蒿箭落双雕。(天章玉)

　　坑降弑义已无名。神器空劳以力争。垂死尚言非战罪。岂知学敌误平生。(豁堂岩)

　　门前白额正威狞。室内苍鹰敢越群。争似老熊同出入。垂垂牙爪不伤人。(俍亭挺)

　　镇州宝寿第二世禅师(宝寿沼嗣)

　　开堂日方升座。三圣便推出一僧。师便打。圣曰你恁么为人。非但瞎却者僧眼。瞎却镇州一城人眼去在。师掷下拄杖便下座归方丈。

　　翠峰显云。宝寿三圣虽发明临济正法眼藏。要且祇解无佛处称尊。当时者僧若是个汉。才被推出便掀倒禅床。直饶宝寿全机。也较三千里。　法眼益云。什么处是瞎却人眼处。　五祖戒别宝寿云。千钧之弩不为鼷鼠而发机。　琅玡觉云。不是三圣。争到今日。虽然如是。错会者多。　云峰悦云。临济一宗扫地而尽。因什么却到者里。蓦拈拄杖云。什么处去也。　沩山秀云。宝寿为将。因何三圣却在中军。可惜镇州一城人眼。至今未辨东西。然清议之排必有窃吹之处。当时连三圣趁出。必然救得镇州一城人眼。　沩山喆云。宝寿大似寰中天子敕正行。三圣塞外将军令正举。还有不惜性命者么。出来与老僧相见。要断不平之事。良久云。横按镆鎁全正令。太平寰宇斩痴顽。　云居元云。尽道此语奇特。大似韩獹逐块。殊不知宝寿正贼不识误罪平人。者僧有理不伸至今受屈。承天欲断不平之事。拈拄杖云。要为天下宗师。此棒别有分付。　黄龙新云。宝寿见机而作。其奈三圣不甘。直饶甘去。未免瞎却镇州一城人眼。　泐潭准云。三圣成禠。宝寿出世。好则甚好。要且祇得一橛。　昭觉勤云。宝寿大似毒龙搅海。雨似盆倾。三圣虽然雷震青霄。未助得威光一半在。可中有个直下承当底。非惟瞎镇州一城人眼。瞎却天下人眼去在。　天童华云。尽道宝寿三圣是作家。炉韛本分钳锤。殊不知二大老被者僧一拶。直至如今扶不起。莫有为二老雪屈底么。蓦拈拄杖掷下云。龙蛇易辨。衲子难瞒。　天童杰云。二尊宿美则美矣。若要扶临济正宗。每人合吃一顿棒在。且道那里是欠处。　东禅观云。尽道三圣有奔流度刃之作。向平地上涌波澜。宝寿用疾𦦨过风之机。向虚空里轰霹雳。二大老各出只手。扶竖临济正法眼藏。与么说话。要作临济儿孙且缓缓。性空道蚊子如何擎大柱。藕丝焉可系须弥。若是临济正法眼藏。端的向二人边灭却。　灵隐岳云。大凡扶竖宗乘。须是顶门眼正。肘后符灵。二尊宿等闲一挨一拶。直下发明临济心髓。祇是不知性命总在者僧手里。　龙翔欣云。斩钉截铁。发挥格外真机。捏聚放开。显示当阳正眼。直得龙吟雾起。虎啸风生。一道神光贯通今古。如斯举唱犹涉途程。且到家稳坐一句又作么生道。三事衲衣青嶂外。一炉沉水白云中。　理安问云。二老是临济嫡骨儿孙。故能向人天众前发明临济心髓。惜乎当时无人承当。致使二大老不能转身吐气。　东塔熹云。我要翻翠峰案。纵使者僧推出便掀倒禅床。也祗是棺材里瞠眼。有甚用处。者僧若果是个汉。才推出。珍重便出。不惟阖会观光。亦使二老疑杀。

　　金锤掷下如星疾。好手接来不费力。当时掷向洪波中。千古万古无消息。(白云端)

　　当锋更不借全机。勍敌须还作者知。铁马放闲少塞静。瞎驴千古少人骑。(上方益)

　　丰城收宝剑。宇宙识人稀。不入张华手。焉能别是非。(佛心才)

　　蓦刃开时飞铁骑。电光闪处掷金锤。一城瞎却浑闲事。直至如今成是非。(佛性泰)

　　宝寿开堂推出僧。棒头有眼要分明。满城人瞎谁能晓。今古清风匝地生。(疏山如)

　　提起须弥第一锤。电光石火太迟迟。象王行处狐踪绝。狮子咆哮百兽危。(径山杲)

　　辚辚车甲马萧萧。路上行人弓在腰。四顾寥寥云影断。一轮红日正昭昭。(䒢溪森)

　　丝纶降。号令行。寰中天子。塞外将军。平地雷。惊出蛰。半空闪烁腾云。当轩一击兮青山耸翠。别转钓纶兮匝地风生。(寒松操)

　　宝寿在先宝寿为供养主。寿问。父母未生前。还我本来面目来。师立至夜深下语不契。翌日辞去。寿曰汝何往。师曰南方学佛法去。寿曰汝且在此作街坊。若是佛法。红尘浩浩谈说。一日在市中见二人相打。一人向前打一拳曰。你得恁么无面目。师睹之忽然大悟。归告。寿深可之。

　　昭觉勤云。筑着磕着。当头彰本地风光。应声应色。直下无丝毫渗漏。还会他道得恁么无面目么。龙袖拂开全体现。　磬山修云。得恁么无面目。噫。锦绣藂中撞着。白云堆里活埋。洞见本地风光。面目依然长在。噫。

　　南北东西是处游。更深归去月如钩。春风一阵花狼藉。不觉思量暗点头。(枯木成)

　　一拳打就无面目。碧眼胡僧觑不足。秋来黄叶落纷纷。六六反成三十六。(南华昺)

　　春色依依柳色萋。桃花犹夹杏花枝。欲识本来无面目。尘中方见丈夫儿。(佛鉴勤)

　　一拳拳倒黄鹤楼。一趯趯翻鹦鹉洲。幸有旁人为着力。自家端坐看扬州。(佛性泰)

　　汝州西院思明禅师(宝寿沼嗣)

　　僧问如何是伽蓝。师曰荆棘丛林。曰如何是伽蓝中人。师曰獾儿貉子。

　　毫发不留。纵横自由。阃外乾坤廓落。大方无外优游。明明祖师意。明明百草头。褫破狐疑网。截断爱河流。纵有回天力。争如直下休。四衢道中净裸裸。放出沩山水牯牛。(圆悟勤)

　　西院因僧问。学人有一问在和尚处时如何。师曰设有也斩为三段。僧作礼。师休去。会下有一僧曰。堂头和尚道即太煞道。未了在。问话僧乃曳其僧上方丈曰。者僧不肯和尚语。师曰是上座不肯老僧那。僧曰不曾觉事亦不曾说。师乃一时喝下。僧到法堂又曰。说甚太煞道。直下未了在。问话僧又曳其僧白方丈。师曰上座果不肯老僧那。僧曰。莫信者僧。今日三度见伊风发。师乃一总趁下。

　　云岩学云。西院棒头有眼。者僧见机而作。检点将来。总被者担板汉使得七上八下。

　　西院在许州闻汝州南院颙出世。元与同参。遂特去相访。才人事了。曰。启和尚。某甲无可人事。自从许州来。收得江西剃刀一柄献上和尚。颙曰。汝从许州来。为什么却收得江西剃刀。师于颙手上掏一掏。颙曰侍者收取。师以袖拂一拂便行。颙曰阿喇喇阿喇喇。

　　沩山喆云。西院虽收得江西剃刀。无处施呈。直遇同参方始拈出。如今还有收得者么。试呈似山僧看。如无。寻常用个什么。

　　南院门前信莫窥。登临无不丧全威。许州收得江西信。针芥相投祇自知。(海印信)

　　波斯出海方投市。景入南天遇大商。珍重不须重勘验。金盘聊拨有余光。(二隐谧)

　　觌面无人境自空。春风无处不融融。直教一见还如旧。敢保生同死不同。(幻寄庭)

　　镇州大悲和尚(三圣然嗣)

　　因僧问。除上去下请师便道。师曰我开口即错。曰与么则真是学人师也。师曰今日向弟子手中死。

　　承天怡云。者僧若有殿后之䇿。争容他大悲一番漏逗。

　　庐州澄心旻德禅师(先大觉嗣)

　　问兴化。学人有一问在和尚处时如何。化于绳床右边拍一拍。师便喝。化又左边拍一拍。师又喝。便归众。化曰。旻德较却兴化二十棒。虽然如是。旻德会。若是小可衲僧。一棒也较不得。

　　铁机信云。兴化气宇如王。被旻德一拶。只得冰消瓦解。

　　池州鲁祖山教禅师(灌溪闲嗣)

　　因僧问如何是双林树。师曰有相身中无相身。曰如何是无相身。师曰金香炉下铁昆仑。

　　仰山钦云。山僧则不然。如何是双林树。秋来叶落。春到花开。如何是春到花开。那边一片云。今日定下雨。

　　有相身中无相身。金香炉下铁昆仑。双林别后无消息。满路风尘来往人。(方庵显)

　　际上座(临济玄下克符嗣)

　　到洛京。因朱行军设斋入堂内顾视上下曰直下是。遂行香口不住道。至师前。师曰直下是个什么。军便喝。师曰。行军幸是会佛法人。恶发作么。军曰唤作恶发即不得。师便喝。军曰钩在不疑之地。师又喝。行军斋了请师说话。闲僧录曰。启行军适来争容得者僧喝。太甚无礼。军曰。若是你诸人喝。下官有剑在。录曰。某等一队紫布袋不会。须是它晖长老始得。军曰若是南禅长老也未梦见在。

　　天童华云。行军拈出倚天长剑。者僧披襟敢冲白刃。虽然两不相伤。争奈二俱弄险。　教忠光云。朱行军旁若无人。者僧搀行夺市。虽然钩在不疑之地。争奈二俱失利。且道甚处是失利。喝一喝。　别峰遇云。尽道行军作家。争奈俗气不除。者剑自行还须自领。何不待云。须是晖长老始得。更云钩在不疑之地。且教际上座吃斋还须吐却。　弘仁毅云。大小行军贪程太速。被一个紫布袋换却眼睛。当时若待道下官有剑在。便喝云直下是𠰒。管教行军有口祇堪挂壁。

　　宗鉴法林卷二十七
卍新纂续藏经第 66 册 No. 1297 宗鉴法林


　　宗鉴法林卷二十八

　　集云堂　编

　　大鉴下八世

　　汝州风穴延沼禅师(南院颙嗣)

　　参南院。入门不拜。院曰入门须辨主。师曰端的请师分。院于左膝拍一拍。师便喝。院于右膝拍一拍。师又喝。院曰左边一拍且置。右边一拍作么生。师曰瞎。院便拈棒。师曰莫盲枷瞎棒。夺打和尚莫言不道。院掷下棒曰。今日被黄面浙子钝置一上。师曰和尚大似持钵不得诈道不饥。院曰阇黎曾到此间么。师曰是何言欤。院曰老僧好好借问。师曰也不得放过。

　　灵隐岳云。嗄。也甚奇怪。一个秃埽帚。一个破粪箕。搕𢶍堆头也用得着。然未免钝置门风。若据令而行。总欠一着。　南堂欲云。精金跃冶正要钳锤。赤骥追风岂资鞭影。是他南院末上太煞伤慈。直到下梢分疏不下。本觉者里设有人问。入门须辨主端的请师分。便与连棒趁出。何故。当门不用栽荆棘。免得人来惹着衣。

　　风穴因僧问如何是清净法身。师曰金沙滩头马郎妇。

　　金沙滩里马郎妇。宗匠临机发一言。自笑箭穿红日影。孰云斫水不成痕。(正觉逸)

　　相逢尽道归山去。林下何曾见一人。回首面南看北斗。金鸡早报五更春。(浮山远)

　　何年嫁事马家郎。凤枕同欢碧玉床。回首画桥离别苦。落花流水泪千行。(张无尽)

　　十分美丽谁家女。百倍聪明是马郎。堪笑金沙滩畔约。始终姻娅不成双。(或庵体)

　　风穴因僧问。九夏赏劳请师言荐。师曰。出袖拂开龙洞雨。泛杯波涌钵囊华。

　　昭觉勤云。风穴用得当阳事。不妨风流儒雅。要且祇道得途中句。或有问道林。九夏赏劳请师言荐。向道四绝堂边腾瑞气。三湘江畔夺高标。

　　风穴因僧问如何是佛。师曰如何不是佛。曰学人未晓乞师再指。师曰。家住海门东。扶桑最先照。

　　法林音云。射穿杨箭。风穴不无好手。若是和光同尘。犹较三步。

　　眉间一道白毫光。历劫知将甚处藏。永夜寥寥天未晓。更须斫额望扶桑。(保宁勇)

　　截铁之言贵直当。回头何止隔扶桑。最怜宣德门前过。更去从人觅汴梁。(祖庵锐)

　　风穴到黄龙。龙曰。石角穿云路垂条。意若何。师曰。红霞笼玉像。拥嶂照川原。曰恁么则相随去也。师曰和尚低声。

　　无价明珠暗处悬。夜深将把木人穿。谁知却被泥牛见。吞入红霞碧浪渊。(投子青)

　　风穴因真园头同念法华问讯次。师问。真如何是。世尊不说说。迦叶不闻闻。真曰。鹁鸠树上啼。意在麻畬里。师曰。你作许多痴福作么。何不体究言句。乃问念法华。你作么生。念曰。动容扬古路。不堕悄然机。师却顾真曰。你何不看念法华下语。

　　高峰妙云。山僧昔年侍立先师次。亦尝被问此话。拟下语间。遂遭一顿热棒打出。直得三日忍痛不已。大众端要见二老优劣。但将妙上座吃棒处看。

　　风穴因僧问如何是道。师曰五凤楼前。曰如何是道中人。师曰问取城隍使。

　　投子青云。然指道由人行之在己。问穷决悟。答以提宗。不是当人。徒劳进步。何故。盖向上一路千圣不游。拟议之间长途万里。是以龙楼迎瑞紫。殿笼烟苔砌。深闱烛香人静。正当恁么时。许人喘气么。若喘息之间。长途万里。复颂。

　　深宫禁殿隔重围。帘静檐楹紫气垂。苔地不通朝请近。家人指路莫迟疑。

　　风穴因僧问如何是学人自己。师曰是汝自己。僧礼拜。师便打。

　　天宝枢云。是汝自己。以水浇水。劈脊便棒。彻骨彻髓。

　　风穴因僧问。尘鹿成群。如何射得麈中主。师曰。钓船载到潇湘岸。气咽无聊问白鸥。

　　禁殿重闱视听危。侧思偏立绛纶垂。汉乡云断汀洲迥。岭暮猿啼孤月随。(投子青)

　　帝远天高骂至尊。偶逢国士降丝纶。诏宣率土归皇化。羽族衔芦过雁门。(尔密澓)

　　风穴因僧问。古曲无音韵如何和得齐。师曰。木鸡啼子夜。刍狗吠天明。

　　径山杲云。恁么答话。做临济儿孙未得在。今日或有问径山。古曲无音韵如何和得齐。祇向它道。木鸡啼子夜刍狗吠天明。　南堂欲云。先行不到。末后太过。要见条理始终。须是金声玉振。　磬山修云。妙喜老人亦未做得风穴儿孙在。有人问磬山。古曲无音韵如何和得齐。祇向它道。天明刍犬吠。子夜木鸡啼。

　　古岩月色锁重云。枯木迎芳晚带春。昨夜星河隔南斗。金乌随凤过天轮。(投子青)

　　明暗双双杀活机。碧油风冷绝高低。霜前古调千峰晓。月里嫦娥带露迷。不是知音徒侧耳。谩听黄鸟落溪西。(伴我侣)

　　梅花六月吐清香。三九天中柳絮狂。若解无中能唱出。方知元不在宫商。(浃水洽)

　　风穴因僧问如何是学人亲切处。师曰。须弥南畔齐打鼓。贺兰山前筑皮毬。

　　亲切曾伸问老翁。东山歌唱北山吟。弄潮须是吴江客。别语还他汉地人。(投子青)

　　风穴在郢州李使君衙内升座。乃曰。祖师心印状似铁牛之机。去即印住。住即印破。祇如不去不住。印即是不印即是。还有人道得么。时有卢陂长老出问。学人有铁牛之机。请师不搭印。师曰。惯钓鲸鲵澄巨浸。却嗟蛙步𩥇泥沙陂。伫思。师喝曰长老何不进语。陂拟议。师便打一拂子曰。还记得话头么。试举看。陂拟开口。师又打一拂子。牧主曰信知佛法与王法一般。师曰见甚么道理。牧曰当断不断反招其乱。师便下座。

　　昭觉勤云。风穴擐三玄戈甲。施四种宾主。明立信旗密排阵敌。及至卢陂才跨铁牛。划时擒下。遂令牧主知归。所谓龙骧虎骤凤翥鸾翔。虽然如是。崇宁待伊道有铁牛之机。劈脊便棒。何故。杀人刀活人剑。　报恩秀云。风穴道太守见个什么道理。者里便好与卢陂雪屈。　天宁琦云。击石火闪电光。构得构不得未免丧身失命。风穴壁立千仞。坐断卢陂舌头。卢陂若是个人。未致牧主检责。才见他道。祖师心印状似铁牛之机。呵呵大笑。他若拟议。拍一拍便行。无端请师不搭印。倚他门户傍他墙。刚被时人唤作郎。如今有人与风穴作主。我要问他。心印在什么处。　磬山修云。决战者不顾其首。卢陂也是一员猛将。敢来夺令搀旗。怎奈风穴阵势排定。教你无门可入无路可出。自非披三玄戈甲七事随身者。孰能如是。虽然。当时不得牧主。争生收煞。　博山来云。风穴泥印子在手。印住也得印破也得。卢陂不搭印。正是铁牛机。可惜干爆爆地。若带些水头。管取他泥印子烂去。　平阳忞云。风穴据令。牧主知归。可谓龙骧虎骤凤翥鸾翔。旦暮一时。千秋或遇。祇如卢陂落节过在什么处。　大觉升云。风穴正令全行。卢陂退身卖阵。总让牧主一筹。何故。伯牙纵有高山调。不遇知音也是闲。

　　擒得卢陂跨铁牛。三玄戈甲未轻酬。楚王城畔朝宗水。喝下曾令却倒流。(翠峰显)

　　锋头壁立铁牛机。十字纵横宝剑挥。一阵贼军俱粉碎。凯歌齐和太平归。(保宁勇)

　　列圣风规。初不放过。拟跨铁牛。蓦头印破。卢陂当断却沉吟。电转星飞被活擒。喝下机锋如霹雳。三玄戈甲振丛林。(圆悟勤)

　　铁牛之机。印住印破。透出毗卢顶𩕳行。却来化佛舌头坐。风穴当衡。卢陂负堕。棒头喝下。电光石火。历历分明珠在盘。眨起眉毛还蹉过。(天童觉)

　　亘天红𦦨。石烁金流。近者远者。总教焦头。不禁天风更作处。伤残耐见遍沧洲。(显圣澄)

　　风穴上堂。若立一尘。家国兴盛野老颦蹙。不立一尘。家国丧亡野老安怗。于此明得。阇黎无分全是老僧。于此不明。老僧却是阇黎。阇黎与老僧。亦能悟却天下人。亦能瞎却天下人。欲识阇黎么。右边一拍曰者里是。欲识老僧么。左边一拍曰者里是。

　　云门偃云。者里即易。那里即难。　琅玡觉云。杓卜听虚声。　白云端云。立即是不立即是。良久云。心不负人。面无惭色。拍禅床一下。　五祖演举了云。太平即不然。若立一尘。法堂前草深一丈。不立一尘。锦上铺花。何也。不见道九九八十一。穷汉受罪毕。才拟展脚眠。蚊虫獦蚤出。　天童华云。大小风穴不会转身句。　灵隐岳云。大小风穴酢气犹在。　报恩秀云。云门矢上加尖。琅玡脑后拔楔。此亦一尘废立家国兴亡也。其实中心树子何曾少动。　乌石道云。风穴大似个卖卜汉。未抛卦钱时。吉凶祸福尽在自身。掷下卦钱。祸福吉凶尽在他人分上。且道他以手左边拍一拍。右边拍一拍。意作么生。

　　野老从教不展眉。且图家国立雄基。谋臣猛将今何在。万里清风独自知。(翠峰显)

　　立国仍教野老欣。威行阃外不扬尘。纵横莫测文兼武。宇宙茫茫有几人。(白云端)

　　皤然渭水起垂纶。何似首阳清饿人。祇在一尘分变态。高名勋业两难泯。(天童觉二)

　　几许欢心几许愁。好看野老两眉头。家邦平怗清如镜。水瘦山空一㨾秋。

　　且看双放更双收。有底欢声有底愁。一切圣贤如电拂。大千沙界海中沤。(雪岩钦)

　　家国分明得自由。盛衰全在一尘收。将军战马眠方熟。野草从教满地愁。(竹屋简)

　　门户江山费讨量。一尘空自较兴亡。何如青嶂茅庵底。白昼松风入梦香。(位中符)

　　两岸芙蕖斗彩霞。一天风月属渔家。钓竿收拾雨蓑冷。寂寂秋江滚浪花。(法林音)

　　风穴参南院。院问近离甚处。师曰南方。曰南方一棒一喝如何商量。师曰作奇特商量。曰我者里不然。师曰未审此间如何商量。曰。棒下无生忍。临机不见师。师便省。

　　径山杲云。风穴当时好大展坐具。礼他三拜。不然。便与掀倒禅床。乃回谓侍者云。你道当时风穴礼拜是。掀倒禅床是。者云草贼大败。杲云你看者瞎汉乱统。便打。　磬山修云。风穴悟则不无。怎奈落在第二头。山僧若作南院。待问此间作么生商量。劈脊便棒。管教伊七通八达。

　　有喝端如探竿草。无师血脉通红线。当阳不识李将军。徒学穿杨一枝箭。(南岩胜)

　　师子教儿返踯方。临机一着展锋铓。却悲混沌再三凿。野鹿标枝忆古皇。(古南门)

　　师资合处芥投针。岳未为高海未深。看取作家炉韛在。能消跃冶不祥金。(汝风杲)

　　风穴因僧问。语默涉离微。如何通不犯。师曰。常忆江南三月里。鹧鸪啼处百花香。

　　翠峰显云。曾有人问。我对他道劈腹剜心。又且如何。复云。因风吹火别是一家。伤鳖恕龟必应有主。　沩山秀云。江南佳景诚合如之。千载观光添人性懆。倘或不尔。来年更有新条在。恼乱春风卒未休。　鼓山圭云。且道是犯不犯。　南华昺云。风穴入林不动草。入水不动波。眼睛里倒卓须弥。眉毛里横安世界。毕竟落在甚处。祇许老胡知。不许老胡会。　云居元云。且喜天下太平。　西禅需举雪窦语了云。一人如三春和煦。一人如雪上加霜。虽则来机不昧纵夺可观。其奈未出者僧所问。曾有僧问祥云。向伊道泥牛吼处千峰秀。木马嘶时万木秋。复云。狮子颦呻象王回顾。三十年后和泥合水。莫道见祥云来。　东林颜举翠峰语了云。寰中天子敕。塞外将军令。　天童觉云。露裸裸。圆陀陀。直是无棱缝。且道风穴无棱缝。翠峰无棱缝。还会么。和光惹事。刮笃成家。　天童杰云。风穴老祖将白面和麸壳粜了。引得后来人。徒向百花深处作道理。成群作队外边打之绕。径山则不然。有问语默涉离微如何通不犯。即向他道。置将一问来。　中峰本云。者僧问处如大浸稽天。无物不在波澜之内。风穴固是入水不溺。怎奈全身在里许。

　　鹧鸪啼处百花香。抚掌呵呵笑一场。因忆旧年游历处。送人云坞入斜阳。(海印信)

　　鹧鸪啼处百花鲜。江国从来路坦然。为报途中未归客。谢家人不在渔船。(宝峰明)

　　彩云影里神仙现。手把红罗扇遮面。急须着眼看仙人。莫看仙人手中扇。(佛鉴勤)

　　忽尔出门先见路。才方下脚便登船。神仙秘诀真堪惜。父子虽亲不可传。(妙喜杲)

　　风穴因僧问。从上古人印印相契。如何是相契底眼。师曰。轻嚣道者知机变。拈却招魂拭泪巾。

　　至鉴当轩丑莫逃。一机垂示胆魂消。相逢若是超宗略。便得风流盖世饶。(汉雷见)

　　风穴因僧问如何是佛。师曰杖林山下竹筋鞭。

　　道峰清云。道山控千里马。发穿杨箭。争奈劳而无功。

　　杖林山下竹筋鞭。枝节萧疏古涧边。要会宗师开正眼。满轮午夜照秋天。(海印信)

　　杖林山下竹筋鞭。水在深溪月在天。良马不知何处去。阿难依旧世尊前。(真净文)

　　杖林山下竹筋鞭。拈出寒岩尚带烟。扶过断桥曾得力。而今不直半文钱。(上方益)

　　汝州颖桥铁胡安禅师(南院颙嗣)

　　向火次。因钟司徒问三界焚烧如何出得。师以香匙拨开火。钟拟议。师召曰司徒。司徒钟有省。

　　高声拨火召司徒。火𦦨炎天蓦面驱。祇向此间能稳坐。任教门外雪盈衢。(冶父川)

　　三界焚烧要出离。见春来了见春归。是他不见春来去。日出东方夜落西。(闲极云)

　　郢州兴阳归静禅师(西院明嗣)

　　参西院便问。拟问不问时如何。院便打。师良久。院曰。若唤作棒。眉须堕落。师言下大悟。

　　保福展云。虽然如是。你眉毛有几茎。　开福宁云。兴阳却有陷虎之机。西院不觉投他深阱。若人辨得。亲佩毗卢印。当阳捋虎须。其如见解未圆。棒头有眼明如日。要识真金火里看。

　　大鉴下九世

　　汝州首山省念禅师(风穴沼嗣)

　　因僧问如何是佛。师曰新妇骑驴阿家牵。曰未审此语甚么句中收。师曰。三玄收不得。四句岂能该。曰此意如何。师曰天长地久日月齐明。师又因僧问。新妇骑驴阿家牵。意旨如何。师曰百岁翁翁失却父。曰百岁翁翁岂有父耶。师曰汝会也。又曰。此是独坐无尊卑。从上无一法与人。

　　愚庵盂云。钦深渊默漆鸡头。大将军除壁虱。　光相得云。应机接物不妨迅捷。未免旁观者哂。

　　手提巴鼻脚蹋尾。仰面看天听流水。天明送出路旁边。夜静还归茅屋里。(道吾真)

　　新妇骑驴阿家牵。王老空中驾铁船。井底挂帆风势恶。须弥顶上浪滔天。(海印信)

　　新妇骑驴阿家牵。面如满月目如莲。更将罗袖相牵挽。一段风流遍大千。(慈受深)

　　新妇骑驴阿家牵。体段风流得自然。堪笑效颦邻舍女。向人添丑不成妍。(天童觉)

　　新妇骑驴阿家牵。万里沧溟驾铁船。参差岛屿分诸国。仿佛星河共一天。(南华昺)

　　阿家新妇两同条。咫尺家乡路不遥。可笑骑驴觅驴者。一生错认马鞍桥。(鼓山圭)

　　蹇驴须是阿家牵。媳妇娇痴懒着鞭。在舍祇知七十士。出门方见化三千。(简堂机)

　　有响无声没奈何。阳关三叠为君歌。男儿一去不回顾。冷落柔肠烟雨多。(三峰藏)

　　紫罗抹额绣裙腰。涉水登山语笑高。未尽平生刚半面。拟将绸缪隔迢遥。(天章玉)

　　天子刈荒草。林花发火藻。江山旧主人。觌面谁知道。(绪庵缵)

　　首山因僧问如何是佛法大意。师曰楚王城畔汝水东流。

　　楚王城畔水东流。逐浪随波早晚休。谁谓谢郎生计在。夜深明月上孤舟。(佛慧泉)

　　楚王城畔水东流。树倒藤枯笑不休。好是自从投子去。更无人解道油油。(真净文)

　　千波万浪曾无尽。去浆来帆浩莫穷。谢客睡醒孤月白。闲吹一笛渡头风。(普融平)

　　楚王城畔水东流。独脚山魈踢气毬。贪着六幺花十八。断头船子下扬州。(瞎堂远)

　　首山因僧问如何是祖师西来意。师曰风吹日炙。

　　日炙风吹不计年。行人尘路辨应难。拟心早已深三尺。更教谁问个中玄。(洞山聪)

　　日炙风吹问祖来。红尘亘野眼难抬。忙忙役役知多少。二月春深动地雷。(翠岩真)

　　日炙风吹也大奇。根枪疋马将家儿。皇图自古元无事。拨动烟尘更是谁。(三祖宗)

　　日炙风吹当路头。衲僧见后莫迟留。我今到此堪惆怅。叶落花红经几秋。(云溪恭)

　　首山拈竹篦示众曰。汝诸人若唤作竹篦则触。不唤作竹篦则背。且道毕竟唤作什么。速道速道。时叶县省在会下。乃近前掣得。折作两截抛向阶前。却曰是什么。师曰瞎。省于言下大悟。

　　广慧琏云。省瞎驴悟则太煞悟。要且未尽先师意旨。　天宁琦云。广慧恁么道。先师实有意旨那。将一把火照看面皮厚多少。下坡不走快便难逢。若是向上提持。还我竹篦子师兄始得。　云居庄云。脱体风流须是首山。当机抗敌还他叶县。一向与么去。临济佛法扫土而尽。　瓯峰承云。我王库内无如是刀。　明招补云。我当时若在。待道汝诸人唤作什么。但嘘两嘘。管取首山者汉瓦解冰消。

　　竹篦举起成生杀。岂更容人乱扎锥。劈脊一挥如荐得。银山铁壁也光辉。(照堂一)

　　背触非遮护。明明为举扬。吹毛元不动。遍地是刀枪。(径山杲)

　　骂他还自骂。瞋他还自瞋。戒之慎之。出乎尔者。返乎尔者也。(卍庵颜)

　　辨龙蛇眼定乾坤。粲粲一天星斗分。拈起竹篦言背触。明明刺脑入胶盆。(笑翁堪)

　　离中虚。坎中满。兑上缺。巽下断。是甚么章句。忠清里巷马回子。诸人还会么。休休。三十六条花柳巷。向来曾不禁人游。(雪峤信)

　　触背二途俱不得。言前有路最条直。马无千里谩追风。鹤有九皋难翥翼。且翥翼。好事也要大家识。复把住云。道道。(梅谷悦)

　　可是铁轮天子寰中旨。又道帝释宫中放赦书。人言端阳符一道。呢喃满口诵消除。衲僧面前用不得。尺固可量丈难测。为我寄语当年念法华。冤哉将谓拨龙蛇。(无可智)

　　吹倦林风冷次园。百年钓月断香魂。不因栗冽衣裳薄。谁见微茫烟水痕。(雪僧嗣)

　　首山示众。诸上座。不得盲喝乱喝。寻常向你道。宾则始终宾。主则始终主。宾无二宾。主无二主。若有二宾二主。两个即成瞎汉。所以道。我若立。你须坐。我若坐。你须立。坐则同你坐。立则共你立。虽然如是。急着眼始得。

　　宾主有无俱遣外。行藏须要出常情。无栖泊处开门户。月到中霄不敢明。(虚堂愚)

　　七里村王大嫂。东话西话自起自倒。说到伤心欲断肠。满地残红还自扫。(融会理)

　　失同得。言若嘿。历历一天星斗弋。良主佳宾两无私。一贱一贵谁辨惑。(铁容玄)

　　首山因僧问如何是学人用心处。师曰怪你一问迟也。

　　未语难明迷悟情。发言方表赤心人。祇贪进步求名玉。争信灵苗不受春。(投子青)

　　首山因僧问如何是学人亲切处。师曰五九尽日又逢春。曰毕竟如何。师曰冬到寒食一百五。

　　日暮阴云郊野深。重阳到后菊花新。不因西峤残冰尽。争得东山一带春。(投子青)

　　师矌虽聪失正音。高山流水总无人。穿云白发离岩岫。半夜乌鸡丧比邻。(伴我侣)

　　首山因僧问如何是菩提路。师曰襄县五里。曰向上事若何。师曰来往不易。

　　问路穷途拟进程。绿杨莺语送行人。牌标五里向君说。莫道当年不指陈。(投子青)

　　首山举古。第一句荐得。堪与佛祖为师。第二句荐得。堪与人天为师。第三句荐得。自救不了。有僧问和尚是第几句荐得。师曰月落三更穿市过。

　　佛祖髑髅穿一串。宫漏沉沉密传箭。人天机要发千钧。云阵辉辉急飞电。个中人。看转变。遇贱则贵贵则贱。得珠罔象兮至道绵绵。游刃亡牛兮赤心片片。(天童觉)

　　雨过春山翠欲浮。佳人乘兴上琼楼。无端三弄关情笛。铁铸心肝亦泪流。(山容波)

　　首山示众。咄哉巧女儿。撺梭不解织。贪看斗鸡人。水牛也不识。又曰。咄哉拙郎君。巧妙无人识。打破凤林关。着靴水上立。

　　此庵元云。总有来处。拈拄杖云。上大人。丘乙己。化三千。七十士。　月江印云。二人同心。其义断金。

　　汝州广慧真禅师(风穴沼嗣)

　　风穴问。会昌沙汰时。护法善神向什么处去。师曰。常在阛阓中。要且无人见。穴曰汝彻也。

　　径山杲云。汝道风穴自彻也未。

　　东街东巷风流子。南陌南溪抱瓮郎。日出同来花底坐。一般眉目有精光。(频吉祥)

　　长沙府灵泉院禅师(风穴沼嗣)

　　因僧问。先师道金沙滩头马郎妇。意旨如何。师曰上东门外人无数。曰便恁么会时如何。师曰天津桥上往来多。

　　胡笳曲子楼头唱。白雪琵琶月下弹。音律几多人共听。静看花影在阑干。(频吉祥)

　　宗鉴法林卷二十八
卍新纂续藏经第 66 册 No. 1297 宗鉴法林


　　宗鉴法林卷二十九

　　集云堂　编

　　大鉴下十世

　　汾州太子院善昭禅师(首山念嗣)

　　僧问如何是祖师西来意。师曰青绢扇子足风凉。

　　中峰本云。拈得便用。道出平常。山高水阔。地久天长。青绢扇子足风凉。是拈得便用耶。道出常情耶。谁人知此意。令我忆汾阳。

　　祖意宗师先漏泄。团团青扇足风凉。禅人未晓重相问。独自凄凄过洛阳。(佛鉴勤)

　　青绢扇子足风凉。日用何曾有覆藏。堪笑尘中无限客。手遮西日汗如汤。(慈受深)

　　亲得摇来始息狂。风动荷花满座香。自从一得真归趣。无意凉人人自凉。(楚方安)

　　呷酢咬陈姜。波斯鼻孔长。得些滋味子。婆是阿爷娘。(肯堂充)

　　汾阳示众。夫学般若菩萨。当参活句。莫参死句。

　　平阳忞云。有般汉商量道。有意味是死句。无意味是活句。似则固似。争奈波斯吒心肝不在树头上。此去弥勒下生时尚隔五十六亿七千万岁在。然则毕竟作么生是活句。靠拄杖云。强中强。吉中吉。波罗会上有殊利。当门不用栽荆棘。急力敕。明州城内近来少贼。顾侍者云。有人守方丈么。云有。自云。今秋防失脱。

　　汾阳示众。识得拄杖子。行脚事毕。

　　云峰悦拈拄杖云。者个岂不是拄杖。那个是你行脚事。复云。楖栗横担不顾人。直入千峰万峰去。　沩山喆拈拄杖云。者个是拄杖。那个是行脚事。直饶向者里荐得。于衲僧门下祇是脱白沙弥。若也不识。且向三家村里东卜西卜。忽然卜着也不定。　泐潭澄云。识得拄杖子。入地狱如箭射。　灵隐岳云。汾阳虽则开口见胆。未免落在第二头。蓦拈拄杖云。者个不得唤作拄杖子漆桶。参。　妙峰善云。识得拄杖子行脚事毕。错。识得拄杖子入地狱如箭。错。老僧则不然。识得拄杖子。错。复云。妙峰三个错。不是无病药。庞公卖笊篱。清平道木杓。　径山琇拈拄杖云。者个唤作拄杖子。早是头上安头。那堪更云识得行脚事毕。大小汾阳话作两橛。　伏龙长云。识得拄杖子。更买草鞋行脚三十年。　云居庄云。汾阳一条拄杖。换却天下人眼睛。

　　蓦地平空立话端。揭天声撼怒涛寒。直饶识得拄杖子。也是封皮作信看。(笑翁堪)

　　汗漫学屠龙。人言枉费工。自非亲到者。谁与论穷通。(虚堂愚)

　　汾阳示众。拈拄杖曰。三世诸佛在者里。为汝诸人无孔窍。遂走向山僧拄杖里去强生节目。

　　净因成云。汾阳老人大似担雪填井。旁若无人。山僧今日为汝诸人出气。拈拄杖云。三世诸佛不敢强生节目。却向山僧拄杖里走出。向诸人道。我不敢轻于汝等。汝等皆当作佛。　平阳忞云。呼来遣去许他二老死蛇活弄。虽然如是。向上一窍未曾动着。山僧今日为诸人拈掇去也。拈起拄杖云。识得者个。三世诸佛被诸人穿却鼻孔。若也未识。诸人鼻孔被三世诸佛穿却。掷下拄杖云。是什么。

　　汾阳示众。夫说法者须具十智同真。若不具十智同真。邪正不辨缁素不分。不能与人天为眼目。决断是非。如鸟飞空而折翼。如箭射的而断弦。弦断故射的不中。翼折故空不可飞。弦壮翼牢空的俱彻。作么生是十智同真。与诸上座点出。一同一质。二同大事。三总同参。四同真智。五同遍普。六同具足。七同得失。八同生杀。九同音㖃。十同得入。又曰。与甚么人同得入。与阿谁同音㖃。作么生是同生杀。甚么物同得失。阿那个同具足。是甚么同遍普。何人同真智。孰能总同参。那个同大事。何物同一质。有点得出者。不吝慈悲。点不出者。未有参学眼在。切须辨取。要识是非。面目现在。

　　径山杲云。汾阳末后若无个面目现在。一场败阙。虽然如是。丧我儿孙。喝一喝。复颂。

　　兔角龟毛眼里栽。铁山当面势崔嵬。东面南北无门入。旷劫无明当下灰。

　　十智同真面目全。于中一智是根源。若人要识汾阳老。劈破三玄作两边。(洪觉范)

　　十年湖海觅冤仇。不得冤仇未肯休。芍药花开菩萨面。棕榈叶长夜叉头。(鼓山圭)

　　画得真如活。花间试展开。黄莺偷眼觑。不敢下枝来。(正堂辨)

　　阳春白雪人难和。藻鉴冰壶岂易观。一把柳丝收不得。和烟搭在玉阑干。(或庵体)

　　碧玉妆成一树高。条条垂下绿丝绦。不知细叶谁裁出。二月春风似箭刀。(平阳忞)

　　汾阳因僧问如何是接初机句。师曰汝是行脚僧。曰如何是辨衲僧句。师曰西方日出卯。曰如何是正令行句。师曰千里特来呈旧面。曰如何是立乾坤句。师曰。北俱卢洲长粳米。食者无瞋亦无喜。又曰。祇将此四转语验天下衲僧。才见汝出来。验得了也。

　　翠岩芝云。先师将此四句语验天下衲僧。仔细思量。却被天下衲僧一时勘破。

　　汾阳参首山。问百丈卷席意旨如何。山曰龙袖拂开全体现。师曰师意如何。山曰象王行处绝狐踪。于言下大悟。拜起曰。万古碧潭空界月。再三捞捷始应知。

　　保宁茂云。大小首山龙头蛇尾。有底便道真不掩伪曲不藏直。拍禅床云。毗婆尸佛早留心。直至如今不得妙。

　　卷席机锋问若何。拂开龙袖象王过。分明有月潭中取。放倒旗枪唱哩啰。(古南门)

　　诸方蹋遍气吞牛。万仞龙门啖直钩。翻转碧潭身命放。波涛平地起汾州。(晦山显)

　　多年蛊毒实难堪。一语相投堕影寒。梅萼相传孤韵远。夜和钟韵出林端。(自余弘)

　　汉州叶县广教院归省禅师(首山念嗣)

　　问僧日暮投林朝离何处。曰新戒不曾学禅。师曰生身入地狱。下去。

　　智门宽代僧云。钥匙在和尚手里。　洞山聪云。者僧言中有响。许你是个作家。怎奈有前无后。当时若是个俊俏衲僧。待道生身入地狱。何不向道却烦和尚引导。

　　叶县因僧问。诸余即不问。如何是今日施设。师曰有你者瞎驴在。曰与么则打鼓弄琵琶。师曰捺胃放屁声。

　　云峰悦云。然则一期以势欺人。其奈事不孤起。叶县老人失却一只眼。检点得出。云峰分半院与你。检点不出。良久云。横按镆鎁全正令。太平寰宇斩痴顽。

　　叶县因僧问如何是学人密用心处。师曰闹市辊毬子。曰意旨如何。师曰普请众人看。

　　辊毬闹市众人看。一阵清风吹面寒。定乱不须双刃剑。活人何必九还丹。(即庵觉)

　　叶县上堂。广教有验人关截人机活人句。还有人道得么。若道不得。孤负平生。

　　呆庵庄云。云居也无验人关也无截人几也无活人句。还有道得者么。若道不得。孤负山僧。且道古人底是。老僧底是。

　　叶县因僧问柏树子话。师曰。我不辞与汝说。汝还信么。曰。和尚重言。争敢不信。师曰。汝还闻檐头雨滴声么。僧失声曰㖿。师曰汝见甚么道理。僧颂曰。檐头雨滴。分明历历。打破乾坤。当下心息。

　　庭前柏树子。檐头雨滴声。风来荷折柄。千古意分明。(□□□)

　　潭洲神鼎洪諲禅师(首山念嗣)

　　因僧问拨尘见佛时如何。师曰佛亦是尘。

　　元庵慈因卍庵举问。慈随声便喝。以手拨胸云。佛亦是尘。　用彰俊云。好语。只是未彻当。你道者僧三身中问那一身。若是法身。神鼎不应答佛亦是尘。若是报化身。者僧何必问拨尘见佛。检点将来。直是好笑。今日忽有问龙峰。拨尘见佛时如何。只对他道。待汝拨得尘尽。许汝见。如斯剖判还彻当否。久参上士试辩看。

　　拨尘见佛。佛亦是尘。问了答了。直下翻身。劝君更尽一杯酒。西出阳关无故人。(元庵慈)

　　襄州谷隐山石门蕴聪禅师(首山念嗣)

　　上堂。十五日已前诸佛生。十五日已后诸佛灭。十五日已前诸佛生。你不得离我者里。若离我者里。我有钩子钩你。十五日以后诸佛灭。你不得住我者里。若住我者里我有锥子锥你。且道正当十五日。用钩即是。用锥即是。正当十五日。钩锥一时息。更拟问如何。回头日又出。

　　昭觉勤云。放行处把住。把住处放行。虽是为人钳锤。争奈伤风犯手。若是崇宁则不然。十五日已前不得住我者里。若住我者里。我放火烧你。十五日已后你不得离我者里。你若离我者里。我放火烧你。正当十五日。化为万斛明珠。撒在大千沙界。处处尽放光明。各各急着眼看。　径山杲云。恢张三玄三要。扶竖临济正宗。须是恁么人始得。虽然如是。云门即不然。十五日已前诸佛本不曾生。十五日已后诸佛本不曾灭。十五日已前你若离我者里。我也不用钩钩你。一任横担拄杖紧捎草鞋。十五日已后你若住我者里。我也不用锥锥你。一任拗折拄杖高挂钵囊。正当十五日合作么生。十五日前后。钩锥徒尔为。今朝十五日。正好用钩锥。作么生用。路逢死蛇莫打杀。无底篮儿盛将归。　天宁琦云。用尽自己心。笑破他人口。　报恩秀云。妙喜向石门放行处把定。把定处放行。终是撞头磕额。赖有末后句与天童同参。且道同参底事作么生。石女夜裁无缝锦。死蛇多出放生篮。　伏龙长云。二大老把手上高山。怎奈旁观者哂。且道无明有甚长处。十五日已前诸佛生。以不生生为生。十五日已后诸佛灭。以不灭灭为灭。十五日已前你若住我者里。我却用锥锥你。直须尸横万里血溅梵天。十五日已后你若离我者里。我却用钩钩你直须眉毛撕结鼻孔相拄。十五日前后。钩锥常在手。正当十五日。大家要知有。一任面南看北斗。草木丛林狮子㖃。

　　谷隐因僧问。日往月来迁。不觉年衰老。还有不老者么。师曰有。曰如何是不老者。师曰。虬龙筋力高声叫。晚后精灵转更多。

　　洞里无云别有天。桃花如锦柳如烟。仙家不会论冬夏。石烂松枯是一年。(无量寿)

　　谷隐入州看官。路逢延庆长老问。中路相逢。一句作么生道。师曰某甲礼拜和尚有分。明日到院茶话次。庆曰。昨日闻学士说新石门和尚。和尚久在石门。为什么却新去。师曰脑后合掌。

　　天宁琦云。石门道某甲礼拜和尚有分。延庆着贼也不知。要识石门么。李靖三兄久经行阵。虽然如是。未免倚势欺人。

　　谷隐因僧问。一阳才起天地咸知。依时及节事如何。师曰午夜灯光连夕照。曰照后如何。师曰茶烟香篆一时清。

　　平阳忞云。有问一阳才起天地咸知依时及节事如何。但向道长至来朝贺。昏钟此夜参。参后如何。大众归单打坐。两序寝堂茶汤。　广教玉云。有问依时及节事如何。便棒。更问如何若何。连棒趁出。倘或是个衲僧。必有转身一路。

　　谷隐因僧问如何是道。师曰腊月三十日。

　　腊月三十日。开口便为敕。更拟问如何。明朝正月一。(无准范)

　　腊月三十日。真个好消息。戴帽空山行。穿靴水上立。(云衲庆)

　　谷隐因僧问。一处火发任从你救。八方齐发时如何。师曰快。僧曰还求出也无。师曰若求出即烧杀你。僧礼拜。师曰直饶你不求出也烧杀你。

　　仁王教云。我不似谷隐𦆆纤。八方火发时如何。合掌云。诸行无常是生灭法。生灭灭已寂灭为乐。

　　谷隐因僧问如何是夜半正明天晓不露。师曰牡丹花下睡猫儿。

　　广胤标云。花明无月夜。声急正秋天。今人动辄以理事功位会他家里事。却似捧土培泰山。掬水沃东海。直是未在。且毕竟如何即是。竿头丝线从君弄。不犯清波意自殊。

　　照尽体无依功。终位亦忘。浑然理不昧。卓卓事宁彰。烟月那知人世改。春风依旧上长杨。(平阳忞)

　　牡丹花下睡猫儿。石女菱花夜半窥。绝国风流浑不艳。倒拈秃帚画蛾眉。(远庵僼)

　　汝州广慧元琏禅师(首山念嗣)

　　参首山。问学人亲到宝山空手回时如何。山曰家家门前火把子。师曰某甲从今不疑天下老和尚舌头也。山曰。汝会处作么。与我说来看。师曰祇是地上水碙砂山。曰汝会也。师便礼拜。

　　径山杲云。你道首山还肯他广慧也无。若道肯他。何故不与一棒。若道不肯他。何故不与一棒。有人于此道得。妙喜与他一棒。

　　家家门前火把子。今古分明须记取。五更钟后听鸡鸣。失晓朝官不戴帽。(石门聪)

　　门前火把宝山回。玄学之徒遍九垓。南海岸头波浪起。西番毡帽㨾时裁。(翠岩真)

　　空手归时谁肯信。驴驼马载入门来。家家举起火把子。半夜天如白日开。(白云端)

　　宝山到日事如何。空手回时所得多。家家门前火把子。明如日月照山河。(佛鉴勤)

　　家家门前火把子。散作天涯照夜灯。叵耐连宵风雨急。几多吹灭暗中行。(越鉴彻)

　　广慧初到首山。山问近离甚处。师曰汉上。山竖拳曰汉上还有者个么。师曰者个是甚么碗鸣声。山曰瞎。师曰恰是。拍一拍便出。

　　十里秋江驾叶舟。芦花深处得优游。丝纶舒卷乘风惯。虾蟹金鳞一钓收。(涧庵怡)

　　天际无云燕子飞。临池剪水自离披。虽然翠羽无涓滴。未免旁观皱断眉。(粟庵鼎)

　　并州承天三交智嵩禅师(首山念嗣)

　　示众。第一单枪甲马。第二甲马单枪。第三攃星排阵。第四衣锦还乡。僧问如何是单枪甲马。师曰。不是金牙作。怎能射尉迟。曰如何是甲马单枪。师曰。金镞马前落。娄樊丧胆魂。曰如何是攃星排阵。师曰。阵云横海上。未辨圣明君。曰如何是衣锦还乡。师曰。四海无消息。回奉圣明君。

　　天宁琦云。三交幸是太平时节。何得干戈相待。报恩今日也不用甲马单枪。也不用单枪甲马。也不用撒星排阵。也不用衣锦还乡。寒来向火热则乘凉。撒手到家人不识。了无一物献尊堂。　大觉升云。三交虽有图王定霸之谋。不免为太平奸贼。大觉无者许多般去就。却能坐致太平。乃竖拂子云。会么。吾宁斗智不斗力。一纸贤于十万师。

　　三交问僧。你是迦叶门前客。祇园会里人。僧曰今日特来礼拜和尚。师曰洎合不问阇黎。僧便喝。师曰错。僧又喝。师曰放你三十棒。曰许和尚具一只眼。师曰吃棒了呈款。

　　永宁鼎云。若要约法三章。二俱好与二十。因甚如此。重赏之下。复颂。

　　绕株利镞难𢌞避。就地横眠丧胆魂。瞠得眼时皮骨绽。华冠扑落可怜生。

　　三交与李驸马杨内翰问答次。李曰。弥陀演化于西方。达磨传心于东土。胡来汉现水到渠成。五岳镇静以峥嵘。百谷朝宗而浩渺。一灵之性托境现形。三有之中凭谁立命。师曰。仙人无妇。石女无夫。杨曰。尼剃头不复生子。师曰陕府铁牛能哮㖃。嘉州大象念摩诃。李曰侧跳上山巅。师曰骑牛不着靴。

　　元叟端云。大小唐明。墙堑不坚。扃鐍不固。致令他俗人有入室操戈之举。是你诸人且作么生会。击拂子云。白鹭下田千点雪。黄鹂上树一枝花。

　　三交问僧甚处来。曰潞府。师曰潞府米作么价。曰和尚试道看。师曰。不解作客。劳烦主人。库下吃茶去。

　　承天怡云。三交祇知者僧不解作客。不知自己亦不会为主。库下吃茶虽则随家丰俭。争奈恭而无礼。

　　大鉴下十一世

　　潭州石霜慈明楚圆禅师(汾阳昭嗣)

　　参汾阳经二年。一日诉曰。自至法席。不蒙指示。但念岁月飘忽。己事未明。失出家利。语未卒。阳熟视骂曰。是恶知识。敢稗贩我。怒举杖逐之。师拟伸救。阳掩师口。师乃大悟曰。是知临济。道出寻常。

　　晓庵昱云。驱耕夫牛。夺饥人食。从上宗门爪牙。还他汾阳好手。然而鹅王择乳素非鸭类。不是其人大难承当。蓦掷拄杖云。达磨大师无当门齿。

　　寻常舟楫利旋回。刬地飓风黑雨雷。崖石浪奔船破尽。恶龙颔下得珠来。(汉月藏)

　　万钧劲弩藏深毒。赚杀英雄暗地惊。捱到角尖机迅发。西河恶浪过崩霆。(晦山显)

　　迅雷一发众皆惊。且喜英灵拶入深。掩口勒回千里骥。方知有道出常情。(密传镕)

　　慈明谒神鼎諲。发长不剪。敝衣楚音。通谒称法侄。一众大笑。鼎遣童子问。长老谁之嗣。师仰视屋曰亲见汾阳来。鼎杖而出。顾见颀然。问曰汾州有西河师子是否。师指其后绝叫曰屋倒矣。童子返走。鼎回顾。相矍铄。师地坐脱只履而视之。鼎老忘所问。又失师所在。师徐起整衣且行且语曰。见面不如闻名。遂去。鼎叹曰。汾州乃有此儿耶。

　　屋倒陈鞋未足奇。闻名见面有斯儿。纵然师子能翻踯。莫道文殊老不知。(三峰藏)

　　掣电之机更撒沙。回头雾锁眼迷𥉵。虽然得个便宜了。未免遭它脑后叉。(德庵心)

　　慈明因僧问如何是佛。师曰水出高原。复自颂曰。水出高原也大奇。禅人不会眼𥉵眯。若也未明泥水句。镫笼露柱笑嘻嘻。

　　冲断云根迸石来。冷冷千古下崔嵬。未明的的朝宗意。听取春深动地雷。(沩山秀)

　　高原水出晓晴天。对答临机岂偶然。衲子不知流落处。一寻寒木破溪烟。(地藏恩)

　　穿云迸石不辞劳。大抵还他出处高。溪涧岂能留得住。终归大海作波涛。(雪岩钦)

　　水出高原浪拍天。四维上下绝尘烟。分明好个真消息。未必时人到那边。(高峰妙)

　　慈明室中插剑一口。以一緉草鞋。水一盆。置剑边。每见入室即曰看看。僧拟议。师曰丧身失命了也。便喝出。

　　天童华云。我当时若见。便去左耳边低声下一转语。待他贪观天上。却与一指。拟议。㧞剑便斩。蓦拈拄杖下座。一时打散。　高峰妙云。大小慈明劳而无功。西峰不动一枪一旗。从教𠒎短鹤长。何故。年年九月九。遍地菊花香。　栖霞成云。慈明如汉高之歌大风相似。若寝食不能一日去诸怀也。岂其终身以干戈待天下乎。何恐惧如此。

　　暑往寒来春复秋。夕阳西去水东流。将军战马今何在。野草闲花满地愁。(瞎堂远)

　　家山指出路非遥。万仞嵯峨插碧霄。一片白云横谷口。几多归鸟尽迷巢。(水庵一)

　　百花丛里跃鞭过。俊逸风流有许多。未第儒生偷眼觑。满怀无奈旧愁何。(断桥伦)

　　尽堪歌又不堪歌。茎草金身没奈何。博地凡夫诚薄福。徒劳四面与张罗。(圣可玉)

　　寻常说话懒开口。祇使家童左右走。不是蓝田射虎客。相逢谁不遭毒手。(寒松操)

　　弹指相逢已二三。锋铓才露更何堪。于今四海平如砥。不动针车为指南。(御之龙)

　　慈明到芝和尚寮中。芝坐间开盒子取香在手欲烧次。师问曰作么生烧。芝便放炉中。师曰牙郎当汉又恁么去也。

　　千人万人行一路。几个移身不移步。对面拈香炉上烧。牙郎当汉又恁去。(白云端)

　　慈明问真点胸。如何是佛法大意。真曰。无云生岭上。有月落波心。师呵之曰。头白齿黄作者般见解。真却问如何是佛法大意。师曰。无云生岭上。有月落波心。真大悟。

　　中峰本云。驱耕夫牛。夺饥人食。慈明老人未为好手。真点胸虽则向者里悬岩撒手绝后再苏。若要知佛法大意。更参三十年始得。　翠岩喆云。慈明用向上钳锤。敲出凤凰五色髓。真老于言下吐气。扑碎骊龙明月珠。虽则师资妙叶啐啄同时。捡点将来。未免吃翠岩手中棒。何故。无云生岭上。有月落波心。

　　华阳春树号新丰。行入新都若旧宫。柳色未饶秦地绿。花光不减上阳红。(铁容玄)

　　慈明因僧问如何是古佛家风。师曰。银蟾初出海。何处不分明。

　　银蟾出海照无私。处处分明是阿谁。见面不须重问讯。从教日炙与风吹。(高峰妙)

　　古岩无路草离离。拾得寒山总不知。竟日孤行行不到。寒猿祇听叫嵚𡾟。(古岩莞)

　　慈明冬日榜僧堂作此字[(○*○*○)/＝]二[一/一]三[┘*└][(┐@三)*(田/?)][水-?+(曲-曰+口)]。其下注曰。若人识得。不离四威仪中。首座见曰。和尚今日放参。师闻而笑。

　　龙翔欣云。众中尽作奇特商量。其奈傍观者哂。龙翔则不然。慈明如虫御木。首座偶尔成文。昆仑来处无涓滴。流出黄河九曲浑。　芙蓉觉云。大小慈明向威音已前拈出个胶盆子。首座随邪逐恶。便向他机境上点模画㨾。山僧当日若在。直向道草本不劳拈出。　神鼎僼云。一人肘后符灵。一人顶门眼正。检点将来。各有差池。天童今晚不可空过。拈拄杖空中打圆相云。若有人跳得出来。朝与他一腰玉泉布裈。

　　选佛堂前光𦦨𦦨。分明一柄道士剑。果然堂头放晚参。首座之言有神见。(野云南)

　　我从南方来。路逢一池水。水内一条龙。九头十八尾。不吃凡间食。专吃疟疾鬼。(三峰藏)

　　梵语唐言一片成。僧繇描邈费精神。人间翻译何相似。五色云中捧玉麟。(天章玉)

　　二八娇娥巧画眉。茜分香翠试罗衣。锦丝绾就同心结。祇许檀郎独自知。(芥隐现)

　　万象潜消久绝邻。百凡举止恰相应。自从钻破君平卦。龟壳于今更不灵。(雪庵如)

　　慈明因僧问如何是不动尊。师曰提不起。

　　不动尊。提不起。茫茫宇宙谁能委。秋江清夜月澄鲜。鹭鸶飞入芦花里。(高峰妙)

　　慈明因僧问行脚不逢人时如何。师曰钓丝绞水。

　　潦倒慈明为指迷。钓丝绞水出群机。时人贪看芦花白。不见沙鸥隔岸飞。(石田熏)

　　慈明因僧问闹中取静时如何。师曰头枕布袋。

　　报恩琇云。山僧若在。管教先南源不祇恁么休去。何不进云。和尚莫世谛流布。且道先南源又且如何。

　　枕袋安眠得自由。任他人物闹啾啾。粗衣粝食犹无念。谁管扶桑出日头。(海印信)

　　慈明问杨岐。马祖见让师便悟去。且道迷却在什么处。岐曰。要悟即易。要迷即难。

　　神鼎揆云。者个陷人坑子。天下不奈何。致使祖祢不了殃及儿孙。杨岐虽善机宜。未免烂泥有刺。神鼎则不然。迷却在甚么处。但云迷即且置。把将悟底来看。饶慈明具广长舌。祇好道一半。

　　要悟即易。要迷即难。丝毫透不尽。咫尺隔千山。说食终不饱。着衣方免寒。忆昔五台曾有语。前三三与后三三。(圆悟勤)

　　衲僧悟易要迷难。无限渔翁失钓竿。点铁成金犹自可。点金成铁大无端。(别峰印)

　　草堂春暖日初红。堂上辛勤睡正浓。梦里一声天地老。残花又逐五更风。(夫山储)

　　悟却易。迷却难。眨上眉毛君自看。迷悟两头俱坐断。月移花影上栏杆。(神鼎揆)

　　慈明因李驸马问。我闻西河有金毛狮子是否。师曰驸马甚处得者消息来。李喝一喝。师曰野干鸣。李又喝。师曰狮子㖃。

　　逆风吹又顺风吹。铁眼铜睛孰敢窥。万古碧潭空界月。再三捞捷始应知。(高峰妙)

　　慈明问显英上座近离甚处。曰金鸾。师曰夏在甚处。曰金鸾。师曰去夏在甚处。曰金鸾。师曰前夏在甚处。曰金鸾。师曰先前夏在甚么处。曰何不领话。师曰。我也不能勘得你。教库下奴子勘你。且点一盏茶与你湿㭰。

　　愚庵盂云。石霜不奈者担板汉何。祇得打个悬空筋斗。何不与渠本分草料赶出山门。免教渠一世向金鸾坐着。

　　焦砖打着连底冻。赤眼撞着火柴头。将军但有嘉声在。何必荣封万户侯。(石田熏)

　　问穷频应四金銮。谁会三玄见不堪。须点一瓯茶湿口。致无言处到平安。(幻有传)

　　硬似绵团。软犹铁橛。曲之不弯。拗之不折。虚玄不犯。龙得水而兴波。左右逢源。虎插翼而出穴。笑作悲。巧如拙。话尽云山无限情。依然露出珊瑚月。(百愚斯)

　　慈明颂。黑黑黑。道道道。明明明。得得得。

　　八十翁翁着绣鞋。蹋开幽洞笑呵呵。旁人指点忘归路。不觉腰间烂斧柯。(无庵全)

　　慈明因僧问如何是佛法大意。师曰。一亩之地。三蛇九鼠。

　　一亩之地。三蛇九鼠。物是定价。钱是足数。(印空叟)

　　慈明示众。一切圣贤皆以无为法而有差别。前是案山。后是主山。那个是无为法。良久曰。向下文长。付在来日。

　　天童华云。天童也着一只眼。一切圣贤皆以无为法而有差别。东弗于逮。西瞿耶尼。南阎浮提。北郁单越。到处去来。不如在此。　平阳忞云。山僧也着一只眼。一切圣贤皆以无为法而有差别。翻身趯倒剑门关。大地山河无寸地。　广教玉云。慈明应庵二大老若有转身处。佛法到今日不致扫地。广教别资一路。一切圣贤皆以无为法而有差别。盏子扑落地。碟子成七片。相骂饶你接㭰。相唾饶你泼水。还会么。击拂子云。大海若知足。百川应倒流。

　　慈明与永首座同辞汾阳后。相从二十年终不脱洒。一夕围炉夜深。师以火箸敲炭曰。永首座。永咄曰野狐精。师以手指曰。牙郎当汉又恁么去也。永言下顿悟。

　　高峰妙云。慈明无端坑陷平人。合吃三十棒。永首座不合随风倒柁。亦当代吃十棒。或有抱不平底出来道西峰𠰒。祇向道。心不负人面无惭色。　龙池微云。永公虽然悟去。却被火炉勘破。慈明虽有起死回生手段。要且不出野狐见解。好与一坑埋却。

　　相呼相唤已多年。此夜相呼出偶然。肝胆平生倾尽处。一天明月落前川。(粟如浣)

　　慈明因僧问一得永得时如何。师曰抱石投河。

　　神鼎揆云。者僧向太虚空里觅得个系驴橛。向洪波浩渺中没头浸却。殊不知金屑虽贵落眼成翳。饶他出得头来。除非铁船水上浮。　天宁弘云。慈明虽有起生回死底手段。大似棺材瞠眼。复颂。

　　把定函关过楚营。将军一镞破重城。而今四海清如洗。万里歌谣贺太平。

　　宗鉴法林卷二十九
卍新纂续藏经第 66 册 No. 1297 宗鉴法林


　　宗鉴法林卷三十

　　集云堂　编

　　　　大鉴下十一世

　　滁州琅玡山慧觉禅师(汾阳昭嗣)

　　上堂。拈拄杖曰。盘山道。向上一路滑。南院道。壁立千仞险。临济道。石火电光钝。琅玡有定乾坤底句。各各高着眼。卓拄杖下座。

　　白岩符云。三大老被琅玡各与一杓恶水泼了也。更道我有定乾坤句。祇如他卓拄杖下座。是定乾坤句不是定乾坤句。良久云。者杓恶水却是琅玡自泼了也。　元一融云。琅玡与么拈提。将谓出他三老一头地。未免起模画㨾。好与三老一状领过。屏山有定乾坤句。便下座。

　　琅玡上堂。汝等诸人在我者里过夏。与你点出五般病。一不得向万里无寸草处去。二不得孤峰独宿。三不得张弓架箭。四不得物外安身。五不得滞于生杀。何故。一处有滞。自救难为。五处若通。方名导师。汝等诸人若到诸方遇明眼作者。与我通个消息。贵得祖风不坠。若是常徒即便寝息。何故。裸形国里夸服饰。想君太煞不知时。

　　曲蟺蹋着两头𢳆。哑子得梦自家笑。笑到天明说向谁。乌鸦解作麒麟叫。(正堂辩)

　　琅玡指出五般病。举世良医发药难。直下为君俱击碎。延龄何必九还丹。(少室睦)

　　琅玡因长水法师问。清净本然。云何忽生山河大地。师厉声曰。清净本然。云何忽生山河大地。

　　荐福信云。先行不到。末后太过。　五祖演云。金屑虽贵。落眼成翳。　灵隐岳云。日长夜短。诸人还猛省么。　理安问云。琅玡祇知转身句。不识出身句。

　　混混玲珑无背面。拈起有时成两片。且从依旧欲相当。免被旁人来觑见。(白云端)

　　当明不犯体全彰。进步刚然要论量。妍丑祇因逢古镜。回头满面负惭惶。(大洪遂)

　　青天复青天。打失髑髅前。看看日又夜。争教人少年。(灵隐岳)

　　不设陷阱。不挥雪刃。一箭穿杨。神目不瞬。翻思昔日李将军。射虎之机犹是钝。(虚堂愚)

　　婴儿为食苦飘零。陌路逢亲唤一声。知得阿娘肠断处。从教铁汉泪如倾。(紫柏可)

　　琅玡示众。与么来者。上间安排。不与么来者。下间挂搭。向上人来。独自凄凄暗渡江。

　　国清灯云。买帽相头。看孔着楔。琅玡固是作家。未免有分别在。国清则不然。今岁未留门外客。上下何妨安分居。

　　琅玡示众。进前即死。退后即亡。不进不退。落在无事之乡。何故如此。长安虽乐。不是久居。

　　径山杲云。啼得血流无用处。不如缄口过残春。

　　琅玡因僧问。拈椎竖拂即不问。瞚目扬眉事若何。师曰。赵州曾见南泉来。曰学人未晓。师曰今冬多雨雪。贫家怎奈何。

　　宝寿方云。琅玡与么答话。可谓宝藏大开。怎奈不遇高鉴。功成浪施。虽然。不因夜来雁。争见海门秋。

　　琅玡示众。记得僧问老宿如何是佛。宿曰不封不树。大众会么。若不会。重下注脚去也。不封不树以棘栾。

　　不封不树。厕以棘栾。乾天为盖。厚地为盘。聚敛兮魂魄。贤愚兮一棺。日炙风吹无障闭。千古万古长漫漫。(平阳忞)

　　瑞州大愚守芝禅师(汾阳昭嗣)

　　示众。三世诸佛不知有。狸奴白牯却知有。乃拈起拂子曰。狸奴白牯总在者里放光动地。何谓如此。两段不同。

　　径山杲云。大愚若无后语。洎合被狸奴白牯换却眼睛。虽然如此。也未免秤锤蘸酢。　愚庵盂云。大愚拈个狸奴白牯。还曾梦见么。

　　大愚因僧问通身是眼口在什么处。师曰三跳。曰不会。师曰。章底词秋罢。歌韵向春生。

　　愚庵盂云。大愚果有悬河之辩。怎奈者僧无眼。

　　大愚示众。大家相聚吃茎齑。若唤作一茎齑。入地狱如箭射。

　　应庵华云。好语要且无来处。有人辨得出。与你一两金。　古鼎铭云。宗师为人。如蛊毒之家置毒于饮食中。未尝不欲断人命根。虽然。是冤者能有几人。　能仁鉴云。若不唤作一茎齑。亦入地狱如箭射。毕竟如何。但能饭向无心碗。自有人提折脚铛。

　　杀活全机觌面提。大家相聚吃茎齑。后人不省者个意。祇管茫茫打野榸。(松源岳)

　　硬如绵。软如铁。诸人饮水须防噎。堪笑滩头老大愚。至今弄巧反成䂐。(枯禅镜)

　　觚棱金碧照山高。万国圭璋捧赭袍。四海一家无一事。将军把镜泣霜毫。(铁容一)

　　大愚示众。竖穷三际。横亘十方。拈起也帝释心惊。放下也地神胆战。不拈不放。唤作什么。自云。虾蟆。

　　灵岩储云。祥符则不然。竖穷三际。横亘十方。拈起也至简至易。放下也同天同地。不拈不放。唤作什么。自云。阿嚏。　雪巢松云。大愚老汉提唱个事。可谓竭尽玄微。祇得玉凤金鸾分疏不下。今日松上座敢将狗尾续貂。竖穷三际。横亘十方。拈起也纵横自在。放下也自在纵横。不拈不放。唤作甚么。呵呵大笑云。是甚乾矢橛。

　　大愚问侍者曰。你问讯了一边立地。是什么道理。曰不会。师曰过者边立。者便过。师曰无端无端。

　　天宁琦云。成人者少。败人者多。　广胤标云。侍者却难得。何以见得。不因夜来雁。怎见海门秋。

　　大愚因僧问如何是佛。师曰锯解秤锤。

　　锯解秤锤无缝罅。风吹日炙朝复夜。虽然不许乱商量。一任称提四天下。(白云端)

　　手把金鞭击铁牛。大千世界任遨游。恒沙岸上相逢着。默识无言自点头。(保宁勇)

　　锯解秤锤。出老杜诗。香稻啄残鹦鹉粒。碧梧栖老凤凰枝。(怀玉宣)

　　锯解秤锤两分明。触着犹能碎眼睛。个是红炉亲炼出。古今能有几人醒。(广焰灯)

　　舒州法华全举禅师(汾阳昭嗣)

　　到琅玡觉处。琅问近离甚处。师曰两浙。曰船来陆来。师曰船来。曰船在甚处。师曰步下。曰不涉程途一句作么生道。师以坐具摵一摵曰杜撰长老如麻似粟。拂袖而出。琅问侍者此是甚么人。者曰举上座。琅曰莫是举师叔么。先师教我寻见伊。遂下。旦过堂问。上座莫是举师叔么。莫怪适来相触忤。师喝。复问。长老何时到汾阳。琅曰某时到。师曰我在浙江早闻你名。元来见解祇如此。何得名播寰宇。琅遂作礼曰。某甲罪过。

　　径山杲云。宾则始终宾。主则始终主。二大老蓦劄相逢。主宾互换。直下发明临济心髓。苟非彻证向上巴鼻。具出常情正眼。未免作得失论量。　云门信云。拳来脚去本分钳锤。若将破篮盛水救火。笑杀旁观。三十年后有人说破。　东山澓云。向二尊宿舌头上打得个秋千过来。方得道出常情。非特不被是非绊却。抑且即是非而作佛事。不然。君向西秦。我之东鲁。　云岩学云。举上座可谓竿木随身逢场作戏。虽然。若无琅玡唱拍相随。那能阳春白雪。

　　相骂无好言。相打无好拳。何似风恬并浪静。一江明月满溪船。(大洪恩)

　　夺得骊龙珠便回。小根魔子尽疑猜。拈来抛向洪波里。攃手大家归去来。(径山杲)

　　渔翁潇洒任东西。芦管横吹韵不齐。夜静月明鱼不食。扁舟卧入武陵溪。(梦庵信)

　　水不洗水。金不博金。昧毛色而得马。靡丝弦而乐琴。结绳画卦有许事。丧尽真淳盘古心。(心闻贲)

　　揭天犪鼓噪红尘。遍地刀枪解出身。结角罗纹随处入。银山铁壁是通津。(伊庵权)

　　黑雾纷纷泼面来。手持玉笏叹悠哉。电光影里穿针眼。线脚重重挑不开。(语风信)

　　尽谓当关逢敌手。更惊纳款竖降旗。明修栈道人皆见。暗度陈仓却不知。(理安问)

　　云从龙。风从虎。北山晴兮南山雨。放行也皓魄腾空。擒住也须弥倒拄。明暗交参敲唱双举。无限鱼虾努眼睛。扶摇赢得播寰宇。(百愚斯)

　　倒握灵符悬肘后。横抽宝剑挂眉端。大家抛出当阳看。佛口蛇心辊一团。(峨月朗)

　　后琅玡举似慈明。明曰。举公见处才能自了。而汝负堕。何以为人。

　　纪功叙殿老谭兵。却要将渠此话行。一夜秋风动乡思。八千子弟共归耕。(理安问)

　　法华示众。释迦不出世。达磨不西来。佛法遍天下。谭玄口不开。

　　径山杲云。做贼人心虚。　愚庵盂云。大小法华龙头蛇尾。　一指海云。既云谭玄。为什么又道口不开。乃以如意击案云。若将耳听终难会。眼里闻来方始亲。

　　法华因僧问。生死事大请师相救。师曰洞庭湖里失却船。

　　洞庭湖里失却船。赤脚波斯水底眠。尽大地人呼不起。春风吹入杏花村。(雪庵瑾)

　　南岳芭蕉大道谷泉禅师(汾阳昭嗣)

　　同慈明山行。遇一毒龙湫。师捉明同浴。明掣肘去。师解衣跳入。霹雳随至。腥风吹雨。林木震摇。明蹲草中。意师死矣。须臾睛霁。师乃引颈出波间曰㘞。

　　理安问云。谷泉拌得一条穷性命。要验天下衲僧。却被慈明老汉勘破。　道峰珍云。一人死中得活。一人草里蹲身。总被天下衲僧勘破。　资福广云。谷泉卖弄。若无慈明证据。不免徒劳。

　　谷泉到慈明。明问。白云横谷口。道人何处来。师左右顾视曰。夜来何处火。烧出古人坟。明曰未在更道。师作虎声。明以坐具便摵。师接住推明置禅床上。明却作虎声。师大笑曰。我见七十余员善知识。今日始遇作家。

　　天童华云。二老汉当时若蹋着临济向上底。我等今日饭也无吃。还知荐福落处么。　龙翔欣云。一人得体不得用。一人得用不得体。如何敢称临济儿孙。你若检点得出。非惟圆他古人旧话。亦免今日钝置我无传和尚。拈拄杖卓一卓云。棒头有眼明如日。要识真金火里看。　天宁琦云。错下名言。当时慈明怎容得者风颠汉恁么道。更与一坐具。看他作个什么伎俩。才眼目定动。便连棒趁出。临济法道未致寂寥。

　　两阵交锋出战时。旗枪倒卓鼓无槌。丝毫不犯将军令。独脚机关各自提。(瞎堂远)

　　一文一武偶相逢。说尽英雄各不同。俱往长安朝圣主。姓名终是达天聪。(虚堂愚)

　　好看两虎上高山。头角低昂不等闲。夺去搀来多意气。清风明月动人寰。(福严容)

　　安吉州天圣皓泰禅师(汾阳昭嗣)

　　僧问如何是佛。师曰黑漆圣僧。

　　圣僧黑漆实希奇。莫把丹青点污伊。合掌烧香人不敬。寒山拾得笑攒眉。(海印信)

　　天圣到琅玡。玡问埋兵挑斗未是作家。匹马单枪便请相见。师指玡曰将头不猛带累三军。玡打师一坐具。师亦打玡一坐具。玡接住曰。适来一坐具是山僧令行。上座一坐具落在甚么处。师曰伏惟尚飨。玡拓开曰五更侵早起更有夜行人。师曰贼过后张弓。玡曰且坐吃茶。

　　白岩符云。二老相见。可谓遇故乡人说故乡话。然本色固是本色。未免俱带些客气。

　　舒州浮山法远圆鉴禅师(叶县省嗣)

　　僧问如何是祖师西来意。师曰平地起骨堆。

　　嫩草疏斜径。山泉带碧流。文曾要渭水。耻任列庄周。(投子青)

　　平地起骨堆。三春震地雷。祇闻千里去。不见一人回。(本觉一)

　　平地起骨堆。金毛狮子吼。谁知无味谭。塞断众人口。(地藏恩)

　　滞货不入市。行情何足论。有期酬价者。天远自临门。(元初诞)

　　浮山因僧问。师唱谁家曲。宗风嗣阿谁。师曰八十翁翁辊绣毬。曰。与么则一句迥然开祖胄。三玄戈甲振丛林。师曰李陵元是汉朝臣。

　　投子青云。水深鱼隐。叶落巢疏。复颂。

　　月里无根草。山前枯木花。雁回沙塞后。砧杵落谁家。

　　古殿莓苔满。天河斗柄垂。金鸡才报晓。玉女下阶迟。(天宁琏)

　　舜目重瞳禅帝尧。嘉声千载奏萧韶。闻音忘味成何事。草莽无由帝力骄。(伴我侣)

　　浮山示众。汾阳有三种师子句。一超宗异目。二齐眉共躅。三影响音闻。若超宗异目。见过于师。可为种草。方堪传授。若齐眉共躅。见与师齐。减师半德。若影响音闻。野干倚势。异类何分。所以先德付嘱曰。若当相见。切须仔细。穷勘不得卤莽。

　　豹略龙韬妙有权。超师宁复假师。传虎须倒捋浑闲事。鳖鼻生揩恣便嬛。敌胜果然全胜概。输机还却占机先。天生迈种何人共。独许滹沱得一玄。(平阳忞)

　　浮山因僧问如何是向上一路。师曰正月孟春犹寒。

　　正月孟春犹寒。从头万种千般。昨夜虚空落地。和风搭在栏杆。(别峰印)

　　润州金山昙颖达观禅师(石门聪嗣)

　　曰。七佛是性隶。万法是心奴。且道主人翁在甚么处。自喝曰。七佛已下出头。又自诺曰。各自祇候。

　　断桥伦云。唤七佛为性隶。指万法是心奴。达观自谓有出身之路。及乎自喝自诺。又是奴隶边事。主人翁何曾梦见。大众要见么。以拂子拂一拂云。晓来一阵春风动。开遍园林百样花。

　　金山因僧问如何是长法身。师曰拄杖六尺。曰如何是短法身。师曰算子三寸。曰恁么则法身有二也。师曰更有方圆在。

　　理安问云。古人一期施设。可谓四棱蹋地。检点将来。也是随语脉展演。或有问山僧如何是长法身。拄杖六尺。如何是短法身。劈脊便打。恁么则法身有二也。掷拄杖云。兵随印转。将逐符行。且道与古人是同是别。复颂。

　　万叠长江浪里游。月随渔父上扁舟。钓竿收放凭吾手。不计工程得便休。

　　都尉李遵勖(见石门聪)

　　因坚上座来辞次。尉问曰近离上党。得届中都。方接尘谭。遽回虎锡。指云屏之翠峤。访雪岭之清流。未审此处彼处的的事作么生。坚曰。利剑拂开天地净。霜刀才举斗牛寒。尉曰恰值今日耳聩。坚曰一箭落双雕。尉曰上座为什么着草鞋睡。坚以衣袖一拂。尉低头曰今日可谓降伏也。坚曰普化出僧堂。

　　芙蕖浴浪澄江浅。红蓼夭风雁影斜。独自晚来江上望。无边秋色属谁家。(粟庵鼎)

　　宋内翰杨文公亿(见广慧琏)

　　公字大年。问广慧曰。某曾问云岩谅监寺。两个大虫相咬时如何。寺曰一合相。某曰我祇管看。未审恁么道还得么。慧曰者里即不然。公曰请和尚别一转语。慧以手作曳鼻势曰。者畜生更𨁝跳在。公有省。有偈曰。八角磨盘空里走。金毛师子变作狗。拟欲将身北斗藏。应须合掌南辰后。

　　梅翁杲云。看者一道真言。直得天左旋地右转。虽然。是处池中有月。谁家灶里无烟。任他大年说得悟得。向太虚空里之乎者也。争似你诸人识取一句子好。且道是那一句。喝一喝。

　　内翰攀南斗倚北辰。广慧转天关翻地轴。寥寥千古许谁知。断弦须是鸾胶续。(石岩琏)

　　白石凿凿。韫尔美璞。君子道晦。君子斯乐。(虚堂愚)

　　文公问广慧。承和尚有言。一切罪业因财宝所生。劝人疏于财宝。而况阎浮提众生以财为命。邦国以财聚人。教中有财法二施。何得劝人疏于财宝。慧曰幡竿头上铁笼头。公曰海坛马子似驴大。慧曰楚鸡不是丹山凤。公曰。佛灭二千年。比丘少惭愧。

　　夜叉头。菩萨面。鬼捣谷。佛跳墙。同门共户不相识。迈古超今无寸长。灯心[翟*支]破石头脚。扁鹊卢医争主张。(或庵体)

　　已知客梦烟霞里。肯厌猿鸣夜雨中。谩谓衡湘音信断。年余雁阵过巴东。(铁容元)

　　文公问慈明。如何是上座为人一句。慈曰切。公曰长裙媳妇拖泥走。曰谁得似学士。公曰作家作家。曰放你三十棒。公以手拍膝曰者里是甚么所在。慈拍手曰也不得放过。公呵呵大笑。

　　风和日暖正春浓。柳色如金花影重。入到桃源旧游处。一层峰锁一层峰。(柏庭永)

　　全身拶入苍龙窟。㧞得珊瑚几树来。打落寻常柴草价。换钱沽酒醉花街。(啸月朗)

　　大鉴下十二世

　　袁州杨岐方会禅师(慈明圆嗣)

　　因僧问如何是佛。师曰三脚驴子弄蹄行。曰莫祇者便是么。师曰湖南长老。

　　天童华云。大小杨岐话作两橛。且道荐福为人眼在什么处。　径山琇云。大小杨岐被者僧一问。未免手脚俱露。　云门信云。要会三脚驴子落处。须向驴胎马腹里走一遍来。见杨岐始不难。

　　三脚驴子弄蹄行。两浙江南秋复热。西北风霜怯早寒。闭门愁见杨花落。(卍庵颜)

　　法出奸生。垛生招箭。三脚驴子。是谁亲见。若亲见。释迦老子那吒面。(佛照光)

　　三脚驴子弄蹄行。鼓动清风入骨寒。蹋破毗卢光影断。不须平地起波澜。(月庵果)

　　一箭射落天边雁。千人万人着眼看。不知此箭自何来。湖南长老何曾见。(中庵空)

　　东风花暖色依依。在处墙头蝴蝶飞。灶妇不闻天子敕。太平昼夜不关扉。(语风信)

　　强饮沽来酒。羞看读了书。闲花更满地。惆怅复何如。(铁容玄)

　　杨岐因慈明忌设斋。众集。师于真前以两手掜拳安头上。以坐具画一画打一圆相便烧香。退身三步作女人拜。首座曰休掜怪。师曰首座作么生。曰和尚休掜怪。师曰兔子吃牛奶。第二座近前打一圆相便烧香。亦退身三步作女人拜。师近前作听势。座拟议。师与一掌曰者漆桶也乱做。

　　法林音云。当断不断。反招其乱。

　　一棚傀儡木雕成。半是神形半鬼形。歌鼓歇时天未晓。尚余寒月挂疏棂。(虚堂愚)

　　杨岐听势印千差。今古令人爱作家。但握祖师三印在。不妨掜怪乱如麻。(圭堂居士)

　　杨岐上堂。天得一以清。地得一以宁。君王得一以治天下。衲僧得一堪作甚么。良久云。钵盂口向天。

　　妙喜杲云。杨岐老汉大似溺却一船麻却来戽斗里扫。　伏龙长云。大小杨岐熟处难忘。衲僧得一且作么生。以拄杖卓一卓。喝一喝下座。

　　钵盂向天底时节。十方世界一团铁。少林面壁谩多年。衲僧眼里重添屑。(白云端)

　　衲僧一拶。钵盂口阔。天下杨岐。望梅止渴。(松源岳)

　　杨岐因僧问少林面壁意旨如何。师曰西天人不会唐言。

　　西天人不会唐言。端坐巍巍少室前。刚被流支打齿缺。至今有理不能宣。(佛性泰)

　　西天人不会唐言。旱地雷声彻大千。九年面壁无人会。玉兔金乌火里旋。(无庵全)

　　杨岐因慈明上堂。师出问。幽鸟语喃喃。辞云入乱峰时如何。明曰。我行荒草里。你又入深邨。师曰官不容针更借一问。明便喝。师曰好喝。明又喝。师亦喝。明连喝两喝。师礼拜。明曰此事是个人方能担荷。师拂袖便行。

　　起纲宗云。作家相见纵夺可观。检点将来。不无渗漏。发明临济四喝。仿佛依俙者多。四喝之余为之乱喝。且道慈明是乱喝不是乱喝。

　　将出骊珠遇大商。金盘拨动有余光。无烦一句论高价。把手归家笑几场。(白云端)

　　试问人间有底忙。好将春事报春光。直饶日日花前醉。一季都来九十场。(正堂辨)

　　猫全插血功。虎备起尸德。无奈阿勇何。不传上树诀。(南岩胜)

　　马转牛回岂是夸。烂泥中刺当行家。霜刃一挥全意气。坐令千载定龙蛇。(无庵全)

　　璨若骊珠出匣辉。铁牛机印印全机。桃花浪里春雷疾。逴得风云满路归。(理安问)

　　电掣雷奔作者酬。相将辊入角尖头。同心绣就鸳鸯谱。把手高歌上玉楼。(㨗庵敏)

　　杨岐上堂。杨岐乍住屋壁疏。满床尽攃雪珍珠。缩却项暗嗟吁。良久曰。反忆古人树下居。

　　破庵先云。杨岐斗胜不斗劣。秀峰斗劣不斗胜。秀峰乍住没亲疏。个个尽怀沧海珠。满眼湖山看不足。释迦弥勒是他奴。

　　枯柳残杨雪片轻。草堂坠落两三楹。板门久不关风月。赵老葫芦挂不成。(径山信)

　　杨岐因僧问拨云见日时如何。师曰东方来者东方坐。

　　尧舜垂衣万国宾。拨云见日意休陈。东方来者东方坐。草木重沾雨露新。(白云端)

　　杨岐因白云端参乃问受业师为谁。曰茶陵郁和尚。师曰。吾闻伊过桥遭跌有省。作偈甚奇。能记否。端诵曰。我有明珠一颗。久被尘劳关锁。今朝尘尽光生。照破山河万朵。师笑而趋起。端愕然。通夕不寐。黎明咨询之。适岁暮。师曰汝见昨日打殴傩者么。曰见。师曰汝一筹不及渠。端复骇曰意旨如何。师曰渠爱人笑汝怕人笑。端大悟。

　　护国元云。杨岐大笑。眼观东南。意在西北。白云悟去。听事不真。唤钟作瓮。检点将来。和杨岐老汉都在架子上将错就错。若是南明则不然。我有明珠一颗。切忌当头蹉过。虽然觌面相呈。也须一槌打破。举拂子云。还会么。棋逢敌手难藏兴。诗到重吟始见工。

　　江上贪观浪势高。被人夺却手中桡。随风飘荡浑无主。幸得渔翁借一舠。(紫柏可)

　　杀活机筹格外操。寻常那识笑中刀。明珠晃晃形山上。共鉴春风放碧桃。(古南门)

　　鸩毒潜藏游宴中。杀人性命疾如风。丝头截断圣凡路。马腹驴胎灭正宗。(默庵慧)

　　杨岐入院升座毕下座。九峰勤把住曰今日喜得个同参。师曰作么生是同参底事。曰九峰牵犁杨岐曳耙。师曰。正恁么时。杨岐在前。九峰在前。勤拟议。师拓开曰。将谓同参。元来不是。

　　天宁琦于拟议处代峰便喝。　龙翔欣云。二老埙篪迭奏今古罕闻。龙翔今日对众举扬。贵要大家知有。且道知有个什么。祖翁田地无多子。努力同心两弟兄。　南涧谦代云。念兄今日新做长老。

　　一曳耙。二牵犁。平田浅草且相随。恰到饥时无草料。放开头角便东西。老杨岐。老杨岐。尽道从来解弄蹄。(上方益)

　　金刚圈上生毛刺。栗棘蓬抛热𦦨腾。百万铁骑冲不破。风规从此擅纵横。(山夫正)

　　杨岐上堂。薄福住杨岐。年来气力衰。寒风凋败叶。犹喜故人归。啰啰哩。拈却死柴头。且向无烟火。

　　天目礼云。净慈亦有一颂。自住南山寺。年荒遇水灾。风凄蒲柳变。不见故人来。正恁么时如何。相思黄叶落。白露点苍苔。

　　杨岐问僧。栗棘蓬你作么生吞。金刚圈你作么生跳。

　　昨夜发新雷。毒蛇离窟穴。居常口不开。蹋着迸鲜血。(或庵体)

　　肘后蓦生闲落索。风前忽布闹叉撑。那吒八臂空惆怅。夜半三更白昼行。(天童净)

　　杨岐金圈与栗蓬。吞跳依前事不同。大海都来一口吸。更无南北与西东。(照堂一)

　　巨海垂香饵。漫天布网罗。从他吞跳者。我祇笑呵呵。(天童悟)

　　东十八鬲。西十八鬲。南十八鬲。北十八鬲。无救无遮。八寒八热。当堕畜生。地狱罪毕。(汉关喻)

　　杨岐问僧。云深路僻高驾何来。曰天无四壁。师曰蹋破多少草鞋。僧便喝。师曰一喝两喝又作么生。曰你看者老和尚。师曰。拄杖不在。且坐吃茶。

　　高驾何来钓象犀。翻身全不带纤泥。蓦然一喝高千丈。劫外相看谁得知。(圭堂居士)

　　宗鉴法林卷三十
卍新纂续藏经第 66 册 No. 1297 宗鉴法林


　　宗鉴法林卷三十一

　　集云堂　编

　　　　大鉴下十二世

　　隆兴府黄龙慧南禅师(慈明圆嗣)

　　室中常问僧曰。人人尽有生缘在。上座生缘在何处。正问答时却伸手曰。我手何似佛手。又问诸方参请宗师所得。复垂脚曰。我脚何似驴脚。三十余年示此三问。罕有契其旨者。因目之为黄龙三关。

　　龙翔欣云。黄龙三关如商君立法。法虽行而先王之道废矣。故当时出其门者甚多。得其传者益寡。使其恪守慈明家法。子孙未致断绝。　瑞鹿信云。我手何似佛手。上大人丘乙己。我脚何似驴脚。化三千七十士。人人有个生缘。尔小生八九子。上座生缘在什么处。佳作仁可知礼也。复云。黄龙设三关。捞捷四海英灵。大似布漫天网。被山僧一时收下了也。现前大众还委悉么。鸳鸯绣出从君看。不把金针度与人。　庐山圆通旻古佛云。昔见广辩首座收南禅师亲笔三关颂。讽诵无遗。近见诸方传写不全。又多讹舛。故兹录出。

　　我手佛手兼举。禅人直下荐取。不动干戈道出。当处超佛越祖。

　　我脚驴脚并行。步步蹋着无生。会得云收日卷。方知此道纵横。

　　生缘有语人皆识。水母何曾离得虾。但见日头东畔上。谁能更吃赵州茶。

　　长江云散水滔滔。忽尔狂风浪便高。不识渔家玄妙意。偏于浪里飐风涛。(景福顺三)

　　南海波斯入大唐。有人别宝便商量。或时遇贱或时贵。日到西峰影渐长。

　　黄龙老和尚有个生缘语。山僧承嗣伊。今日为君举。为君举。猫儿偏解捉老鼠。

　　佛手才开古鉴明。森罗无得隐纤形。朝朝日日东边出。多少行人问丙丁。(照觉总三)

　　驴脚伸时动地轮。大洋海底播红尘。惟余庭际青青柏。一度年来一度春。

　　垂问生缘何处来。到家禅客绝纤埃。毗卢刹海周游也。休说峨嵋与五台。

　　我手佛手。十八十九。云散月圆。痴人夜走。(湛堂准三)

　　我脚驴脚。放过一着。庞老笊篱。清平木杓。

　　人人生缘。北律南禅。道吾舞笏。华亭撑船。

　　我手何似佛手。天下衲僧无口。纵然撩起便行。也是鬼窟里走。讳不得。(张无垢三)

　　我脚何似驴脚。又被缡胶黏着。翻身直上兜率天。已自遭他老鼠药。吐不得。

　　人人有个生缘。铁围山下几千年。三灾烧到四禅天。者驴犹自在旁边。杀得工夫。

　　佛手驴脚容易见。最难道处是生缘。黄梅不是周家子。七岁传衣便会禅。(横川珙)

　　黄龙参慈明于福严。明曰书记参云门禅。必善其旨。如放洞山三顿棒。是有吃棒分无吃棒分。师曰有吃棒分。明色庄曰。从朝至暮。鸦鸣鹊噪皆应吃棒。师乃炷香作礼。复问。赵州道台山婆子我与汝勘破了也。那里是它勘破处。师汗下不能答。次日又诣室。明诟骂不已。师曰骂岂慈悲法施耶。明曰你作骂会那。师大悟。述颂曰。杰出丛林是赵州。老婆勘破有来由。如今四海清如镜。行人莫与路为仇。明始颔之。

　　错错。戏海狞龙。冲霄辽鹤。老慈明无著摸。笑里重重露拴索。佛手一展日月昏。大江从此风涛恶。(石林巩)

　　死水如何养活龙。终归大海鼓腥风。天教一霎风云变。送出台山烟雨中。(竹屋简)

　　黄龙因僧问。不去不来时如何。师曰华岳三峰头倒卓。曰却去却来时如何。师曰风吹柳絮毛毬走。

　　冰雪肌肤西舍女。梳妆巧巧画双眉。傍人笔力强传写。户外如何见得伊。(本寂观)

　　黄龙住黄檗时。室中每举钟楼上念赞。床脚下种菜。众皆下语不契。一日胜首座曰猛虎当路坐。师退黄檗与胜住。

　　道峰珍云。钟楼上念赞。南斗七。床脚下种菜。北斗八。直饶道个猛虎当涂踞。未免犹涉离微。喝一喝。去却七拈却八。无㭰波斯吹觱篥。

　　钟楼上念赞。床脚下种菜。猛虎当路蹲。时人俱不会。黄檗花开自有时。明州有个憨布袋。(照堂一)

　　直出直入。当面不识。更拟如何。着甚死急。(径山杲)

　　黄龙因化主归。上堂。世间有五种不易。一化者不易。二施者不易。三变生作熟者不易。四端坐吃者不易。更有一种不易是甚么人。良久曰。𠰒。下座。

　　翠岩真因藏主问。和尚道第五种不易是什么人。岩云脑后见腮莫与往来。　天童杰云。一手不独鸣。两手鸣掴掴。豁开三玄三要。捏碎佛祖标格。村歌社舞得人憎。胜似当年白拈贼。　天宁琦云。山僧则不然。第五种不易是什么人。莫怪坐来频劝酒。自从别后见君稀。　五磊权云。山僧则不然。第五种不易是什么人。无漏国中留不住。浮幢王刹任分身。

　　黄龙因僧问。滴水滴冻时如何。师曰未是衲僧分上事。曰如何是衲僧分上事。师曰滴水滴冻。

　　翻手云。覆手雨。与夺更谁可相许。丈夫行履合如斯。那管春寒并秋暑。(粟如翰)

　　黄龙因僧问。德山棒临济喝直至如今少人拈掇。请师拈掇。师曰千钧之弩不为鼷鼠而发机。曰作家宗师今朝犹在。师便喝。僧礼拜。师曰。五湖衲子一锡禅人。未到同安不妨疑着。

　　百丈泐云。黄龙一向具咬猪狗底手脚。今日被者僧折倒。既是千钧之弩不发鼷机。为甚破的。

　　黄龙因禾山普参。山善经论。两川号为义虎。问曰阿难问迦叶。世尊传金襕外更传何物。因缘意旨如何。师曰上人出蜀曾到玉泉否。曰曾到。师曰曾挂搭否。曰一夕便发。师曰。智者道场关王打供。结缘住几时何妨。山良久再理前问。师俯首。山趋出大惊曰。两川义虎不消此老一唾。

　　黄龙一唾绝迟疑。笑杀旁观又可悲。姹女已归霄汉去。呆郎犹向火边栖。(遁庵演)

　　雾里塔如梦。树中山欲行。草溪停泊处。隐约见孤城。(童求昱)

　　黄龙示众。一人朝看华严暮观般若。昼夜精勤无有暂暇。有一人不参禅不论义。把个破席日里睡。如是二人同到黄龙。一人有为一人无为。安下那一个即是。良久曰。功德天。黑暗女。有智主人二俱不受。

　　平阳忞云。山僧不比黄龙小家子禅。如是二人同到能仁。一齐安下。何故。海阔从鱼跃。天空任鸟飞。

　　洪州翠岩可真禅师(慈明圆嗣)

　　在金銮同善侍者度夏。师自负亲见慈明。天下无可意者。善知其未彻。一日同山行次。拈一片瓦砾置磐石上谓师曰。若向者里下得一转语。许你亲见慈明。师左右视拟对之。善叱曰。伫思停机。情识未透。何曾梦见。

　　洪涛怒㖃渡头生。棹短舟横截未能。若解离钩施返踯。管教四海浪清平。(独超方)

　　翠岩因首座不安。问曰色身病法身病。座曰早来承侍者相问。师曰泥里洗土块。曰和尚惯用此机。师曰。夜来帝释冠。为甚么落地。座无语。师曰。南山起云。北山下雨。

　　一重烟水一重云。水没横塘路不分。堪笑途中流浪客。茫茫忘却故园春。(圣仪)

　　梧桐一叶着霜烧。化得琴来尾半焦。争怪没弦声断曲。惹添风雨奏江涛。(汉关枢)

　　潭州道吾悟真禅师(慈明圆嗣)

　　僧问凝然便会时如何。师曰老鼠尾上带研槌。

　　神鼎揆云。凝然便会去。澄潭不许苍龙蟠。言下觅端由。早成不快漆桶。直饶万里无云。青天也须吃棒。毕竟如何。自是不归归便得。五湖烟景有谁争。复颂　道人去住总无家。何累渠侬画足蛇。幸自一身轻似箭。那堪杻上又添枷。

　　作客曾经北地苦。行人谩唱鹧鸪词。分明月在梅花上。看到梅花早已迟。(元庵征)

　　俊鹞高翔极尽空。白云深入缈无穷。万牛挽得清风转。犹涉乡关路几重。(缘止缘)

　　越州姜山方禅师(琅玡觉嗣)

　　因僧问如何是不动尊。师曰单着布衫穿市过。曰学人未晓。师曰骑驴蹋破洞庭波。曰。透过三级浪。专听一声雷。师曰伸手不见掌。曰还许学人进向也无。师曰特地告虚空。曰雷鸣之下布鼓难鸣。师曰八花毬子上不用绣红旗。曰三十年后此话大行。师便打。

　　宾则始终宾。主则始终主。如何不动尊。触着无停处。明明闹市头。深深海底渡。铁鹞无毛掠月昏。俊鹘穿云天正曙。机蹋机。箭锋拄。何如天外展双眸。莫把是非来入耳。(天岸升)

　　不动尊。活鱍鱍。珠盘宛转春回壑。去留皓月印寒潭。舒卷彩霞飘碧落。云垂万里鹏。翅展千年鹤。错错。清风八面何寥廓。(远庵僼)

　　宣州兴教院坦禅师(琅玡觉嗣)

　　上堂。有雪窦化主省宗出问。诸佛未出世人人鼻孔撩天。出世后为甚么杳无消息。师曰鸡足峰前风悄然。宗曰未在更道。师曰大雪满长安。宗曰。谁人知此意。令我忆南泉。拂袖归众更不礼拜。师曰新兴教今日失利。便归方丈。令人请至。师曰。适来错抵对一转语。人天众前何不礼拜。盖覆却。宗曰。大丈夫膝下有黄金。争肯礼拜无眼长老。师曰我别有语在。宗乃理前语。至未在更道处。师曰我有三十棒寄你打雪窦。宗乃礼拜。

　　理安问云。宾则始终宾。主则始终主。忽然宾主互换。未免有得有失。若道兴教是主。怎奈被省宗不肯。若道省宗是宾。因甚却寄棒打雪窦。还委悉么。不因夜来雁。争见海门秋。　颐石圆云。兴教放去较危。者僧收来太速。祇如三十棒寄打雪窦。意旨如何。羚羊才挂角。猎犬觅无踪。

　　当阳不断奈伊何。好语翻令落第多。理得丝纶重下钓。禹门三级起风波。(三峰藏)

　　悄悄寒风深雪夜。虎啸猿哀声不借。东土西天齐乞命。谁更人前夸重价。使乎使乎知未知。年年花落乳峰下。(夫山储)

　　龙门大启纳英流。且喜他人踞虎头。放去太赊收太速。还看片月海门秋。(天章玉)

　　雁来空布云中字。鱼去徒翻水上花。此夜月明人尽望。不知明月落谁家。(铁帆舟)

　　南岳云峰文悦禅师(大愚芝嗣)

　　上堂。汝等诸人与么上来。大似刺脑入胶盆。与么下去。也是平地吃交。直饶不来不去。朝打三千暮打八百。

　　宝寿方云。云峰老汉大似当台镜子。祇会照人。殊不知自己未出方丈时。早已吃交了也。

　　云峰因僧问。巅山岩崖还有佛法也无。师曰有。曰如何是巅山岩崖佛法。师曰猢狲倒上树。

　　径山杲云。若人信受奉行。一生参学事毕。

　　云峰因僧问。如何是心地法门。师曰不从人得。曰不从人得时如何。师曰此去衡阳不远。

　　径山杲云。云门即不然。如何是心地法门。不从人得。不得人得时如何。看脚下。法林音云。借人箸吃饭。　金明进云。金明即不然。如何是心地法门。不从人得。不从人得时如何。劈脊便棒。

　　安吉州西余师子净端禅师(谷隐聪下龙华岳嗣)

　　因尼参。师曰待来日五更三点入来。师侵早红粉搽面而坐。尼入见惊而遂悟。

　　僧中女子满面惭惶。女中丈夫一笑承当。从今丑态难回护。不必胭脂红粉妆。(朝宗忍)

　　老觉情闲似太孤。五更妆点接师姑。虽然已中烽烟计。粉面脂唇洗得无。(山茨际)

　　大鉴下十三世

　　舒州白云守端禅师(杨岐会嗣)

　　示众。此事如万仞崖头相似。总知道放着手便扑到底。祇是舍命不得。法华今日不动一毫头。教诸人到底去也。掷下拄杖。

　　拟从险处放身时。那个商量不皱眉。不动毫芒亲到底。眼睛皮绽盖须弥。(虚堂愚)

　　说尽荔枝滋味好。怜儿不觉伤华藻。更将剥净置人唇。到口便宜谁解讨。(六也雪)

　　白云上堂。若端的得一回汗出。便向一茎草上现琼楼玉殿。若未端的得一回汗出。虽有琼楼玉殿却被一茎草盖却。作么生得汗出去。自有一双穷相手。未曾容易舞三台。

　　径山杲云。一茎草上现琼楼玉殿。决定可信。琼楼玉殿被一茎草盖却。莫被他热瞒。径山恁么道。为已得一回汗出者说。未得一回汗出者切不得动着。　天宁琦云。拈却一茎草。琼楼玉殿在什么处。到江吴地尽。隔岸越山多。　笑岩宝云。白云大慧俱善抑扬。当时则不无。怎奈扑鼻汗臭气在。　佛日晰云。隆安即不然。不须汝诸人汗出。但祇饥来吃饭困来打眠。

　　金谷年年烟雨中。一茎谁解舞春风。庭花引起愁无限。泣杀江蓠两岸红。(天水广)

　　九变将成曲。三终必尽仪。国风由是正。王化自雍熙。(觉圆胤)

　　白云上堂。古人留下一言半语。未透时撞着铁壁相似。忽然一日觑破。方知自己原是铁壁。如今作么生透。复曰。铁壁铁壁。

　　狮林则云。白云被铁壁觑透。打失一双眼睛。　伏龙长喝一喝云。用铁壁作么。　宝掌白弹指一声云。百杂碎。

　　白云谓东山演曰。有数禅客从庐山来。教伊说亦说得。明亦明得。颂古亦作得。祇是未在。演疑久之。乃悟曰。从此出一身白汗。明得下载清风。

　　佛眼远云。某甲侍。先师举此因缘谓某甲云。参学须是一时放下方得安乐。大众。还见得否。乃颂。

　　放得下。好脱洒。放不下。牛拽耙。堪笑诸方老古锥。打鼓说禅无尾𣠽。无尾𣠽。不惊怕。可嗟讶。解蹋毗卢顶上行。不言亦自传天下。好大哥。

　　寻得桃源欲避秦。无端又被贼来侵。而今匹马风前过。败国亡家恨转深。(素弘理)

　　白云因提刑郭公甫谒。示众。夜来枕上作得个山偈。谢功甫大儒。说与大众。请已后分明举似诸方。此偈非惟谢功甫大儒。直要与天下有鼻孔衲僧脱却着肉汗衫。乃曰。上大人。丘乙己。化三千。七十士。尔小生。八九子。佳作仁可知礼也。

　　晦昙承云。白云老人要与天下衲僧脱却着肉汗衫。殊不知更为天下衲僧加上鹘臭布衫。

　　白云上堂。举一则公案布施大众。良久曰。口祇堪吃饭。

　　白云举古。直是希奇。口堪吃饭。少有人知。诸禅老。莫迟疑。一饱自然忘百饥。(遁庵演)

　　白云因僧问。一喝分宾主。照用一时行。去此二途请师别道。师便喝。僧曰从来疑着和尚。师便打。僧曰作家宗师。师曰也不消得。僧礼拜。

　　伏龙长云。者僧道从来疑着和尚。是肯语是不肯语。白云便打是赏伊是罚伊。选佛若无如是眼。直饶千载亦奚为。

　　白云上堂。乾坤之内。宇宙之间。中有一宝。秘在形山。大众。眼在鼻上。脚在肚下。且道□□□么处。良久曰。人面不知何处去。桃花依旧□□□。

　　清溪流过碧山头。空水澄鲜一色秋。□□□尘三十里。白云红叶两悠悠。(拳石沃)

　　神仙初不住西东。祇在空蒙紫雾中。灵迹深知不可觅。拟相寻即隔千峰。(林间遁)

　　白云上堂。一句道得尽。与佛祖为师。一句道不尽。与人天为师。今日作么生道。乃曰。有水皆含月。无山不带云。

　　南岳际云。山僧则不然。一句道尽与人天为师。一句道不尽与佛祖为师。且即今作么生道。乃云。家家门前火把子。　晦昙承云。若有一句孤负佛祖。若无一句落赚人天。道尽道不尽自救不了。诸人又作么生。良久云。掬水月在手。弄花香满衣。

　　白云上堂。见众集乃拈拄杖曰。大众会么。复卓一下曰。珊瑚枕上两行泪。半是思君半恨君。

　　几回沾水又拖泥。年老心孤不自知。游子不归空怅望。一溪流水落花随。(无庵全)

　　从欹金莲出画堂。懒搽脂粉岂涂香。春风一曲无人会。倦倚阑干欲断肠。(仁趾麟)

　　白云住圆通示众。难难难是遣情难。情尽圆明一颗寒。方便遣情犹不是。更除方便太无端。大众。情作么生遣。下座。背包竟去。

　　礼敬□云。端祖可谓去国一身轻似叶。高名千古重如山。山僧虽做他脚下儿孙。却又同途不同辙。移步不移身。何故。他人住处我不住。他人行处我不行。不是与人难共住。大都缁素要分明。大众。且道端祖底是山僧底是。喝一喝云。放教冷来看。

　　白云因僧问。旧岁已去。新岁到来。如何是不迁义。师曰眉毛在眼上。

　　罢钓归来不系船。江村月落正堪眠。纵饶一夜风吹去。祇在芦花浅水边。(月庭忠二)

　　落叶已随流水去。春风未放百花舒。青山面目依然在。尽日横陈对落晖。

　　条风布暖弄晴沙。郊外乌衣点翠霞。漠漠烟凝千嶂寂。画楼箫鼓有人家。(䂐锋铦)

　　白云示众。金药丛丛带露新。采来熹茗赏佳辰。浮杯何必须宜酒。但有清香自醉人。

　　了庵欲云。白云老人大似巧媳妇做出无面馎饦。惜乎知味者少。开福效颦亦有一偈。重阳黄菊未成花。落帽无劳忆孟嘉。但得青山常在眼。不妨流水去无涯。　愚庵及云。白云开福大似徐六担板。各见一边。径山见处也要诸人共知。时移节换是寻常。过了重阳又一阳。人事自生今日意。黄花只作去年香。

　　金陵保宁仁勇禅师(杨岐会嗣)

　　示众。释迦老子四十九年说法。不曾道着一字。优波鞠多丈室盈筹。不曾度得一人。达磨不居少室。六祖不住曹溪。谁是后昆谁为先觉。既然如是。彼自无疮勿伤之也。拍膝顾众曰。且喜天下太平。

　　宝寿方云。保宁道彼自无疮勿伤之也。不知早自剜肉了也。又道天下太平。不知早自作乱了也。

　　烟暖土膏农事勤。一犁新雨破春耕。郊原渺渺青无际。野草闲花次第生。(虚堂愚)

　　保宁上堂。风鸣条。雨破块。晓来枕上莺声碎。虾蟆蚯蚓一时鸣。妙德空生都不会。都不会。三个成群四个作队。窈窈窕窕飘飘飖飖。向前村后村。折得犁花李花一佩两佩。

　　南堂欲云。保宁大似二八少年风流才子。一向卖俏于唱。教门中足可观光。衲僧门下正好吃棒。何故。禾黍不阳焰。竞栽桃李春。翻令力耕者。半作卖花人。　能仁鉴拈拄杖云。者里则不然。白云为盖。流水作琴。一曲两曲无人会。雨过夜塘春水深。　愚庵及云。右军笔画入石三分。李杜文章光𦦨万丈。老保宁可谓尽善尽美。检点将来。未免笑破衲僧鼻孔。何故。要且无佛法道理。普慈又作么生。蒲团上端坐。针眼里穿线。西风一阵来。落叶两三片。　龙池微云。保宁恁么道。虽则风流逸格事理双彰。未免向百花争艳处着脚。若是秋空皎月木落飘金。千山露骨万水澄渟。总未知消息在。

　　保宁示众。大方无外。大圆无内。无内无外。圣凡普会。瓦砾生光须弥粉碎。无量法门百千三昧。拈拄杖曰。总在者里。还会么。苏噜苏噜。悉哩悉哩。

　　灵隐岳云。老汉大似业识茫茫。无奈船何。打破戽斗。　古林茂云。灵隐搂出心肝。要且未见先保宁在。山僧今日重为拈出。会尽万法一如。拈却金圈栗棘。也是泗州见大圣。

　　保宁上堂。若说佛法供养大众。未免眉须堕落。若说世法供养大众。入地狱如箭射。去此二途。且道当说什么。三寸舌头无用处。一双空手不成拳。

　　石霜尊云。大小保宁元来胆小。山僧即不然。若说佛法供养大众。如龙得水。若说世法供养大众。似虎靠山。去此二途又作么生。从前汗马无人识。祇要重论盖代功。

　　保宁上堂。有僧礼拜起。以手向怀中作取物呈似势。师左顾。僧又作献势。师右顾。僧复作接物势。师以手直下指。僧拟议。师曰祇有者个更无那个。僧以手画一画。师曰果然。僧归众。师呵呵大笑。

　　玉得荆山价倍高。逢人犹欲把光韬。珷玞徒自区区献。终殒楚王笑里刀。(涧庵怡)

　　保宁上堂。以手指上以手指下曰者是释迦。擎拳曰者个是迦叶。合掌曰者个是阿难。展手曰者个是甚么。羞惭杀人。

　　雪庵嵩云。保宁固乃如是。未免汗马徒劳。若据盘山则不然。以手指上指下曰者个不是释迦。擎拳曰者个不是迦叶。合掌曰者个不是阿难。展手曰且道是甚么。复摇手曰。说话不投机。尽是闲言语。

　　保宁示众。三界惟心。万法惟识。槛外云生。檐前雨滴。涧水湛如蓝。山花开似锦。此时若不究根源。直待当来问弥勒。

　　灵然不涉去来今。三界都卢一点心。槛外春风春蜨舞。门前杨柳晓莺吟。(丹霞淳)

　　潭州茶陵郁山主(杨岐会嗣)

　　因庐山有化士至。教令看僧问法镫。百尺竿头如何进步。镫曰恶。凡三年。一日乘驴过桥。一蹋桥板而堕。忽然大悟。遂有颂曰。我有明珠一颗。久被尘劳关锁。今朝尘尽光生。照破山河万朵。因此更不游方。

　　荐福璨云。郁山主向驴前马后逴得些些。便乃夸张炫耀。以当平生参学。拈拄杖卓一下云。开先今日为伊一锤击碎了也。顾左右云。莫有不甘者么。靠拄杖下座。

　　失脚溪桥两眼枯。错将鱼目作明珠。直饶尘尽光生也。照破山河梦见无。(无准范)

　　斗笠骑驴过水西。莓苔朝雨滑如泥。不妨一蹋溪桥断。回首青山天际低。(大巍伦)

　　一跌成狼藉。茶陵路转迂。却将泥弹子。认作夜明珠。(葛庐覃)

　　比部孙居士(见杨岐会)

　　一日杨岐来值视断次。公曰某为王事所牵何由免离。歧指曰委悉得么。公曰望师点破。曰此是比部宏愿深广利济群生。公曰未审如何。岐示以偈曰。应现宰官身。广弘悲愿深。为人重指处。棒下血淋淋。公有省。

　　棒下血淋淋。真鍮不博金。鸳鸯亲绣出。休更觅金针。(雪堂行)

　　宗鉴法林卷三十一
卍新纂续藏经第 66 册 No. 1297 宗鉴法林


　　宗鉴法林卷三十二

　　集云堂　编

　　　　大鉴下十三世

　　隆兴府黄龙晦堂祖心禅师(黄龙南嗣)

　　因黄山谷乞指径截处。师曰。祇如仲尼道二三子以我为隐乎。吾无隐乎尔。如何理论。公拟对。师曰不是不是。一日山行次。时岩桂盛放。师曰闻木樨花香么。曰闻。师曰吾无隐乎尔。公释然。即拜之曰和尚得恁么老婆心。师曰祇要公到家耳。

　　渠侬家住白云乡。南北东西路渺茫。几度欲归归未得。忽闻岩桂送幽香。(石溪月)

　　学海波澜卷未干。几烦仙履上林峦。天香吹落秋风老。不觉相𢹂到广寒。(石林巩)

　　水边林下旧生涯。梦里还家未是家。昨夜月明归兴动。西风一阵木樨花。(雪机纲)

　　木樨花香吾无隐。一堆火后几曾藏。夜深不用挑灯火。尽有床前明月光。(竺庵成)

　　晦堂与夏倚公立谈肇论。至会万物为自己者及情与无情共一体处。时有狗子卧香桌下。师拈压尺击狗。又击香桌曰。狗有情即去。香桌无情自住。情与无情如何得成一体。公立不能对。师曰。才涉思惟便成剩法。何尝会万物为自己。

　　瑞岩愠云。黄龙老汉伤慈不少。公立如入宝山空手而回。诸人要会万法为自己情与无情共一体么。捶杀有情狗子。碎却无情香桌。尽情收拾将来。与他一团束缚。抛向东洋大海。自然洒洒落落。虽然。更须知有顶门一窍始得。拈拄杖击香桌云。阿喇喇阿喇喇。登山脚膝酸。吃水舌头滑。十字街头石敢当。对月临风吹尺八。　平阳忞云。抽钉拔楔即不无。瑞岩怎奈伤锋犯手。何如有情狗子仍教他守夜。无情香桌且留来使用。诸人要会万法为自己情与无情共一体么。且听拄杖子为你着力。击香桌一下。

　　晦堂室中竖拳示众曰。唤作拳头则触。不唤作拳头则背。未审唤作什么。

　　赤体更无藏隐处。黄龙未语先分付。若将见解上门来。他家自有通霄路。(道场林)

　　背触人难会。凭君仔细看。片云才出洞。遮却面前山。(雪巢一)

　　晦堂一日斋时闻版声。乃唤打版行者打五棒。须臾钟鸣。又唤打钟行者打十棒。却呵呵大笑。众才坐定。师乃入堂白槌曰。大众斋毕。便归方丈。

　　永宁鼎云。行者吃棒自是话行天下。要问黄龙老汉。还得饭吃也未。

　　隆兴府宝峰云庵真净克文禅师(黄龙南嗣)

　　参黄龙不契。见香城顺城问甚处来。师曰黄龙来。曰黄龙近日有何言句。师曰。黄龙近日州府委请。黄檗长老龙垂语曰。钟楼上念赞床。脚下种菜。有人下得语契。便请住持。胜首座曰猛虎当路坐。龙遂令去住。城曰。胜首座祇下得一转语便住。黄檗佛法未梦见在。师大悟。方知黄龙用处。

　　十字街头石敢当。离家日久却忘乡。鲈鱼毕竟江南美。蒪叶浮波橘正黄。(三宜盂)

　　宝峰因黄龙南曰适令侍者卷帘。问渠卷起时如何。渠曰照见天下。放下帘时如何。渠曰水泄不通。不卷不放时如何。渠无语。汝作么生。师曰和尚替侍者下涅槃堂始得。龙喝曰关西人果无头脑。乃顾视旁僧。师却指之曰祇者师僧也未梦见。龙大笑。

　　白岩符云。黄龙道渠无语汝作么生。若是今时学者。十个五双便向他不卷不放时着倒。是他宝峰却不恁么。宝峰道和尚替侍者下涅槃堂始得。若是如今师家。不是蛮骂便是瞎棒。是他黄龙却不恁么。且道他父子节文在甚么处。觌面当机雷电疾。还他家富产儿娇。虽然。总不禁旁僧冷笑。

　　宝峰示众。今朝九月一。夜来霜气寒。当知门外路。一一透长安。喝一喝。

　　瑞岩愠云。老真净向净洁地上撒屎撒溺。当时一众甚处去也。山僧敢将狗尾要续其貂。今朝九月一。山风吹面寒。知音千里外。白雁报平安。是则是。未见作家不见道。才有是非纷然失心。

　　宝峰自香城归见黄龙。龙问甚处来。师曰特来礼拜和尚。曰恰值老僧不在。师曰向甚处去。曰天台普请南岳游山。师曰恁么则学人得自在去也。曰脚下鞋甚处得来。师曰庐山七百五十文唱得。曰何尝得自在。师指鞋曰何尝不自在。龙颔之。

　　资福广云。黄龙攻其所不守。宝峰守其所不攻。冲车临埤火箭飘空。敌手相逢胜负难决。余艎蓦唤随声应。夺得荆蛮一个船。且道宾家分上主家分上。

　　宝峰上堂。衲僧门下无非过量境界自在禅定。喝一喝曰。岂不是过量境界。又謦欬一声。岂不是自在禅定。呵呵呵。将此深心奉尘刹。是则名为报佛恩。

　　云居庄云。径山则不然。拈拄杖云。得之于心事事无碍。应之于手法法圆成。靠拄杖云。它家自有通霄路。不向如来行处行。

　　宝峰因诸山聚会。佛印元禅师后至。问曰云居何来迟。印曰为着草鞋从归宗肚里过所以迟。师曰却被归宗吞却了也。印曰争奈吐不出。师曰吐不出即屙出。

　　永宁鼎云。我若作宝峰。待云从归宗肚里过。遂搊住云且道盖胆毛有几茎。直饶佛印尽其伎俩也作手脚不及。

　　宝峰华严六颂。事事无碍颂曰。事事无碍如意自在。手把猪头口诵净戒。趁出淫房未还酒债。十字街头解开布袋。

　　一指海云。者里即不然。事事无碍如意自在。食不论顿睡懒解带。见恶不瞋见好亦爱。一生从来不会捏怪。且道山僧底是宝峰底是。

　　宝峰示众。头陀石被莓苔裹。掷笔峰遭萝薛缠。罗汉院里一年度三个行者。归宗寺里参退吃茶。

　　天童华因僧问此理如何。童云他是关西子爱说川僧话。

　　宝峰上堂。洞山门下要行便行要坐便坐。钵盂里屙矢净瓶中吐唾。执法修行如驴曳磨。

　　镜堂清云。闻说关西子没头脑。原来祇在者里无端。将世尊三大阿僧祇劫所立禁戒一一灭裂殆尽。乃喝一喝。当时若有人下得者一喝。不惟表参学眼正。且使洞山向去做个本色宗师。不敢向净白地上胡屙乱唾。蓦拈拄杖。莫有为洞山抱不平者么。靠拄杖。比拟张麔兔亦不遇。

　　隆兴泐潭洪英禅师(黄龙南嗣)

　　僧参拜起便垂下袈裟角曰脱衣卸甲时如何。师曰。喜得狼烟息。弓弰壁上悬。僧却揽上袈裟曰重整衣甲时如何。师曰。不到乌江畔。知君不肯休。僧便喝。师曰惊杀我。僧拍一拍。师曰也是死中得活。僧礼拜。师曰。将谓是收燕破赵之才。元来是贩私盐汉。

　　瀛山訚云。将军节制屈杀偏裨。当时者僧何不道贼贼便出。　如庵彰云。者僧冲锋抗敌。不觉脑后着戈。泐潭虽能布长蛇大阵。怎奈无生擒活捉之机。顾左右云。者里还有不顾危亡单刀直入者么。如无。看山僧向饿虎口中夺食去也。拈拄杖一齐趁出。

　　破赵收燕主阃才。输机夺转胜筹来。通身是胆冲锋便。战出重围又被围。(雪关訚)

　　吉安龙庆庆闲禅师(黄龙南嗣)

　　因问讯次。龙曰。据汝知见。祇得上梢不得下梢。师曰某甲上梢亦得下梢亦得。龙曰如何是上梢。师曰风过树头摇。龙曰如何是下梢。师曰刀斫斧凿。龙曰老僧即不然。师曰如何是上梢。龙曰头鬅鬙耳卓朔。师曰如何是下梢。龙曰紧捎草鞋。师曰谢师答话。龙便喝。

　　时人祇见芦花白。不见蓼花开又红。若问树头的的意。西风昨夜到梧桐。(铁机信)

　　龙庆因黄龙问得座披衣向后如何施设。师曰遇方即方遇圆即圆。龙曰你与么说话犹带唇齿在。师曰。某甲祇如是。和尚又作么生。龙曰近前来与汝仔细说。师抚掌曰三十年用底今日捉败。龙呵呵大笑曰一等是个精灵。

　　三昧真云。龙庆只知捉败黄龙。不知被黄龙捉败。三昧恁么也带唇齿。此便是三十年底施设。也请勘之。

　　福州玄沙合文明慧禅师(黄龙南嗣)

　　僧问如何是道。师曰私通车马。僧进一步。师曰官不容针。

　　酬机也祇看来机。善打围兮脱得围。拟骋骅骝千里步。金鞭被我掣将归。(六雪訚)

　　黄檗积翠永庵主(黄龙南嗣)

　　问僧审奇。汝久不见何所为。曰近见伟藏主有个安乐处。师曰试举似看。奇乃叙所得。师曰汝是伟未是。奇莫测。归以告伟。伟曰汝非永不非。奇愈疑。走积翠质之南公。公大笑之。师闻作偈曰。明暗相参杀活机。大人境界普贤知。同条生不同条死。笑倒庵中老古锥。

　　阳山顶云。三个老汉绵里有针泥中有刺。明赏暗罚则不无。若是衲僧巴鼻。天地悬隔。何故。不合说是说非。

　　福州长庆惠暹文慧禅师(浮山远下净因臻嗣)

　　僧问。离上座之宝刹。登延庆之道场。如何是不动尊。师曰孤舟载月明。曰忽遇橹棹俱停又作么生。师曰渔人偏爱宿芦花。

　　瀛山訚别云。或有问山僧如何是不动尊。祇向道烧香礼拜着。

　　大鉴下十四世

　　蕲州东山法演禅师(白云端嗣)

　　参白云遂。举僧问南泉摩尼珠话请问。云叱之。师领悟。献投机偈曰。山前一片闲田地。叉手丁宁问祖翁。几度卖来还自买。为怜松竹引清风。云印可之。

　　妙喜杲云。山前一片闲田地。元来记得在。叉手丁宁问祖翁。祇为契券不分明。几度卖来还自买。难为牙保人。为怜松竹引清风。喝一喝云。乞儿见小利。　文峰玉征云。卖来还自买即不问。诸人且道。毕竟唤什么作一片闲田地。直饶你道得分明。我更要问你讨契券在。

　　山前田地卖还买。松竹清风痛自怜。堪笑梦中夸富贵。觉来那值半文钱。(遁庵演)

　　忍死丁宁见白云。一杯鸩酒十分斟。若教不饮空归去。田地无由被陆沉。(竹屋简)

　　人情得富便称强。松竹清风不掩藏。何似羲皇北牕下。解衣高卧纳余凉。(理安问)

　　爱他风雪耐他寒。独自凄凄把钓竿。夜静云开孤月露。不堪看处也堪看。清风下载。月色将阑。抛纶假寐倚阑干。(天水广)

　　东山曰。老僧游方十余年。参数十员善知识。将谓了当。及到浮山圆鉴会下。更开口不得。后又到白云。因咬破一个铁酸馅。真是百味具足。且道馅子一句作么生道。花发鸡冠媚早秋。何人能染紫丝头。有时风动频相倚。似向阶前斗不休。

　　灵隐岳云。东山恁么说话犹欠悟在。

　　白云铁酸馅。衲僧难下口。忽然咬得破。大作狮子吼。(月庵果)

　　东山出队归示众。出队半个月。眼不见鼻孔。失却祖师禅。拾得个骨董。且道向甚处着。一分奉释迦牟尼佛。一分奉多宝佛塔。

　　峰顶𨛱云。山僧出队五个月。眼睛鼻孔无差别。有人问我祖师禅。劈头拄杖要见血。祇如遇释迦牟尼佛多宝佛塔又作么生。乃和南云。恭惟合山头首。久别众慈。万福万福　径山杲云。径山出队八十余日。鼻孔常与眼睛相见。亦无祖师禅可失。亦不曾拾得骨董。则无以奉释迦牟尼佛。亦无以奉多宝佛塔。毕竟得个甚么。夜静水寒鱼不食。满船空载月明归。

　　东山因僧问如何是佛。师曰口是祸门。

　　的的当阳句。明明箭后路。着靴人吃肉。赤脚人趁兔。(径山杲)

　　口是祸门。电掣雷奔。娑竭出海。震动乾坤。(鼓山圭)

　　东山因僧问。一大藏教是个切脚。未审切阿那个字。师曰钵啰娘。曰。学人祇问一字。为什么却答许多。师曰七字八字。

　　昭觉勤云。迅雷不及掩耳。　仰山钦举毕卓拄杖云。十卜千千。　甄峰承云。利似倚天长剑。钝如无孔铁锤。　天目律云。者僧问个切脚。东山乃恁么答。且道是什么义。红尘堆中。花街柳巷。僻谷穷山。白云澹荡。

　　唇上必并班豹剥。舌头当的帝都丁。自古上贤犹不识。造次凡流岂可明。(石庵玿)

　　一大藏教是切脚。东山切得钵啰娘。胸中愤气盘不得。忽作虹霓万丈长。(即庵觉)

　　谁家画阁露娇娘。满额梅花别㨾妆。着眼且须亲看破。莫闻声外唤檀郎。(夹山豫)

　　子晋庙前山月明。人闻往往夜吹笙。鸾吟凤唱听无拍。多少霓裳散序声。(铁容元)

　　东山示众。四五百担麦。二三千担稻。好个休粮方。耆婆不得妙。

　　灵隐岳云。东山老人好语。祇是探头太过。香山有个方便。也要诸人共知。透得金刚圈。细嚼铁酸馅。一饱忘百饥。始信不相赚。　伏龙长云。管取有钱常住。不无演祖。若是将无作有拔贫助富。还他无明老汉始得。米不蓄一粒。菜不栽一茎。任渠往来者。吃得饱膨脝。

　　东山因僧问如何是佛。师曰肥从口入。

　　老去眉须似雪霜。元来习气尚难忘。少年无限伤心事。一度思量一断肠。(佛鉴勤)

　　牙根烂嚼真弥勒。腹里横吞老释迦。大地虚空皆得饱。者回不到负檀家。(心闻贲)

　　东山示众。释迦弥勒犹是它奴。且道它是阿谁。便下座。

　　开圣觉因东山举问。答云胡张三黑李四。山然之。时圆悟为首座。乃云。好则好。恐未实。次日入室。山仍举前话。觉云昨日向和尚道了也。山云道什么。云胡张三黑李四。山云不是不是。云和尚为甚昨日道是。山云昨日是今日不是。觉大悟。　万峰蔚云。你还识他么。不离者个即者个。我是阿谁谁是我。不审不审。蹉过蹉过。　平阳忞云。大小东山将常住果子私自受用。天童则不然。释迦弥勒犹是他奴。且道他是阿谁。高声召云。大众。今晚小尽二十九。普请大众吃茶去。拈拄杖骤步下应供堂。　铁佛原云。诸人要知东山端的么。问取古庙里中央第一尊泥塑土地位下黑将军。　隐明纶云。大小祖师原来胆小道不得。何不问我。炭墼子。复云。炭墼子。莫泼水。拟抬头。千万里。

　　老年经节腊。乐事甚悠悠。不及儿童日。都来不解愁。(南堂静)

　　释迦弥勒是他奴。古今禅流知也无。好酒不须悬望子。酢酸何必挂葫芦。(野牛平)

　　孤峰高卧且忘身。那管亲王与重臣。自有一双青白眼。未曾轻视等闲人。(翠霞宁)

　　寂寂帘垂无影象。六街月锁不逢人。怪来九五尊严甚。祇为从来不对宾。(眉浪沧)

　　东山因僧问如何是临济下事。师曰忤逆闻雷。

　　从前忤逆怕闻雷。不似大虫看水磨。孤峰顶上要同行。十字街头还共坐。(鼓山圭)

　　者僧苦下打斧拳。霹雳声中宇宙昏。惊起无明金翅鸟。劈开沧海取龙吞。(东山空)

　　东山示众。我有一物。不属凡不属圣。不属邪不属正。万事临时。自然号令。

　　瑞岩愠云。大小五祖何异宋人以死鼠为璞。山僧则不然。世有一物。在凡属凡在圣属圣。在邪属邪在正属正。万事纷纷。何须号令。拈拄杖卓一下。　拙庵朴云。清溜溜。白滴滴。描不成。画不出。觑着则眼睛瞎。撞着则脑门裂。且道与演和尚道底是同是别。

　　东山问僧曰。倩女离魂。那个是真底。

　　二女合为一媳妇。机轮截断难回互。从来往返绝踪由。行人莫问来时路。(普融藏主)

　　祇是旧时行履处。等闲举着便誵讹。夜来一阵狂风起。吹落桃花知几多。(慈受深)

　　纵使百千劫。所作业不忘。因缘会遇时。果报还自受。(或庵体)

　　良宵爱月上危楼。几处笙歌几处愁。歌管未阑愁未歇。忽然天晓一时休。(且庵仁)

　　忆昔春风上苑行。烂窥红紫厌平生。如今再到曾行处。寂寂无人草自青。(万庵柔)

　　南枝向暖北枝寒。何事春风作两般。凭仗高楼莫吹笛。大家留取倚阑看。(雪庵瑾)

　　数声羌笛最关情。去路遥遥恨不胜。仿佛暮云归未合。远山无限碧崚嶒。(惟庵然)

　　惯𢹂书剑走江湖。白手成家事岂孤。曾忆当年作客处。也听人前唱鹧鸪。(济水洸)

　　初三初四月朦胧。不似金钩不似弓。谁把玉环敲两段。半沉沧海半悬空。(大咸咸)

　　无端凿壁暗偷光。春气纷纷意渺茫。蝴蝶空余魂梦冷。枝头狼藉不成香。(慧昱)

　　翩翻黄鸟叫关关。洞口云深草木寒。一阵和风吹晓嶂。满庭花露泣阑干。(蟠溪广)

　　斗柄初回日渐长。罗浮春色十分香。一枝横亚清波上。引得游蜂上下忙。(慧鉴融)

　　与郎分袂侍郎行。一对鸳鸯画不成。枕上梦回春漏寂。透帘斜月照孤衾。(侣岩荷)

　　东山示众。前回底今日使不着。今日底后回使不着。使不着。重遭扑。自古至于今。谁错谁不错。忽有个汉出来道。白云不是今日错。自曰错。

　　保宁茂云。扶竖临济正宗。揭示杨岐奥旨。还他东山始得。虽然。也是泥里洗土块。山僧即不然。去年底今年用得着。今日底后日用得着。用得着。重拈却。一步阔一步。一着高一着。或有个汉出来道。长老与么说话也是无孔铁锤。祇向他道。若是无孔铁锤。正用得着。

　　东山垂语。路逢达道人。不将语默对。且将什么对。

　　来说是非者。便是是非人。诚哉是言也。弄物不知名。(月林观)

　　路逢达道人。不将语默对。拦腮劈面拳。直下会便会。(无门开)

　　东山示众。譬如水牯牛过牕棂。头角四蹄都过了。因甚尾巴过不得。

　　天童华云。者样说话多年在肚皮里。信知天下无人理会。所以密之三寸。今日拈出。敢问诸仁者。既是大底俱过了。为甚尾巴过不得。　狮林则云。者个是东山演祖不了事处。老汉参方三十年。也有两件不了底事。是那两件事。饥来要吃饭。困来要打眠。　虎丘森云。今为诸人说个譬喻。如蟭螟虫能向火𦦨上作窠。因甚阎浮大地无他栖泊处。良久云。一曲两曲无人会。雨过夜塘秋水深。　天花悦云。诸人还会也无。若也会得。未免白日见鬼。若也不会。亦未免白日见鬼。　大梅帜云。过得过不得则且置。毕竟唤什么作牛尾巴。良久云。遍界不藏全体露。丝毫有见事还差。喝一喝。

　　龟本真灵物。都缘不自知。一朝亲脱壳。直透九天飞。(如庵用)

　　浪静风恬意转殊。满天星斗月轮孤。时人休恋一湖水。来上扁舟泛五湖。(铁关枢)

　　功齐功化何曾了。已到家乡未彻头。直须翻转乾坤也。杨子江心水倒流。(瑞白雪)

　　髑髅谩说遇知音。天上人间亦浪寻。敲到第三双眼直。谁知枯木有龙吟。(豁堂岩)

　　玉人梦暖不知春。转棹芦洲雪月倾。耕破扶桑云万里。等闲换步丧通身。通身丧。绝伎俩。尾巴不在牕棂上。南山云起北山雨。平地滔天翻白浪。(宁远地)

　　神龙脱骨跃天飞。尚忆寒潭春水湄。霹雳一声魂胆落。九霄从此去无依。(隐含敷)

　　块雨条风三月天。暖风何处不陶然。途中多少寻芳客。误听黄鹂作杜䳌。(敏学圣)

　　贼贼。何故。牕棂过不得。曾遭毒手堕深坑。尾巴尖上酬恩德。报君知。重击节。鹞子不在新罗国。(卓灵常)

　　风敲月户扆同冷。雨打茅堂暑亦寒。高卧懒寻人事俗。诗肠仅比酒肠宽。(自闻宣)

　　陈年心事总消磨。老去光阴白发多。高阁凌烟名不挂。风前慵听太平歌。(莹章玠)

　　风雨无端妒落梅。纸牕竹榻乱声来。一场好梦都惊散。蓬户无人门自开。(绿雨蕉)

　　东山因僧问。牛头未见四祖时如何。师曰头上戴累垂。曰见后如何。师曰青布遮前。曰未见时因甚百鸟衔花献。师曰富与贵是人之所欲。曰见后为什么不衔花。师曰贫与贱是人之所恶。

　　径山杲云。师翁虽则善赴来机。怎奈语惊时听。径山今日有两语要与师翁相见。牛头未见四祖因甚百鸟衔花献。茅屋上安鸱吻。见后因甚不衔花献。佛殿里掘东司。　灵岩储云。径山固是别展旗枪。未免分作两处。国清亦有一语要与径山相见。牛头未见四祖因甚百鸟衔花献。不快漆桶。见后因甚不衔花献。不快漆桶。且道东山底是径山底是国清底是。一僧才出。清云。不快漆桶。

　　玉花金草满篱东。翠竹苍松趣更浓。杜宇一声清梦断。月明寂寂万山空。(大善𡼕)

　　宗鉴法林卷三十二
卍新纂续藏经第 66 册 No. 1297 宗鉴法林


　　宗鉴法林卷三十三

　　集云堂　编

　　　　大鉴下十四世

　　东山一日持锡绕廊曰。莫有属牛人问命么。众无语。自曰。孙膑今日开铺。更无一人垂顾。可怜三尺龙须。唤作寻常破布。

　　无端平地起干戈。争似属牛人更多。满面惭惶无著处。低头依旧入烟萝。(高峰妙)

　　忽然平地掘深坑。埋没良家多少人。大似飏灰空里去。归来不觉一身尘。(径庭宗)

　　芦花深处静垂纶。雨夕烟朝春复春。放遍扁舟几寒水。竟难逢个独醒人。(铁容元)

　　东山示众。今夏无可管顾。诸人近作得一家宴。遂抬手曰。啰啰招。啰啰摇。啰啰送。莫怪空疏。伏惟珍重。

　　荐福璨云。老东山龙肝凤髓百味具足。怎奈美食不中饱人餐。　伏龙长云。一个铁酸馅百味具足。知他祭了多少闲神野鬼。直饶一咬百杂碎。到者里急须吐却。

　　东山谢监收上堂。人之性命。第一须是○。欲得成此○。先须防于○。若是真○人。○○。

　　理安问云。大小五祖弄巧成拙。　宝掌白云。会么。山僧今日不惜舌头与诸人略为道破。良久云。摩斯吒心肝。要且不在树头上。　宝峰弁云。贼不打贫家。　法林音云。人之性命。第一离却○。若要离却○。先须识得○。若是真○人。摇手云。断不○○。

　　一二三四五六圈。心肝粉碎髑髅穿。若将方木投圆窍。丑姥争教得少年。(高峰妙)

　　鬼争漆桶显颟顸。掷去抛来细自看。匝地一声箍爆折。六花迸裂不成团。(古帆楫)

　　弟兄五六像娘生。声气相同总一门。黑漆昆仑须着眼。莫将名字错评论。(剑关范)

　　上山下山入山谷。溪中落日留我宿。本意逃名入市廛。那知名落今人目。鸟喃喃。花蔟蔟。几片闲云挂松竹。咄君子哉若人。慎幽独。(云壑弁)

　　蒲芦衔青虫。终朝咒类我。青虫皮肤脱。飞出尽蒲芦。(止谷声)

　　东山示众。白云不会说禅。山门开向两边。有人动着关棙。两片东扇西扇。

　　月江印云。五祖老人盖为慈悲之故。有落草之谈。育王不会说禅。破屋觑见青天。等闲从头盖覆。宁免纸裹麻缠。但愿有钱留客醉。也胜骑马傍人门。

　　东山上堂。山僧昨日入城见一棚傀儡。不免近前看。或见端严奇特。或见丑陋不堪。动转行坐青黄赤白。一一见了。仔细看来。元来青布幔里有人。山僧忍俊不禁乃问。长史高姓。它道。老和尚看便了。问甚么姓。大众。山僧被它一问。直得无言可对无理可伸。还有人为山僧道得么。昨日那里落节。今日者里拔本。

　　天宁琦云。谁家别馆池塘里。一对鸳鸯画不成。　白岩符云。五祖是从那边过来底人。胸次间要禅道佛法气息一点也无。故能向虚空中建城雉。海面上架楼台。虽然。尚有一人呵呵大笑。若识得此人。许你具透关眼。

　　东山举昔有秀才着无鬼论。一日鬼现身曰。你道无。我𠰒。秀才无语。师曰。当时祇以手作鹁鸠㭰曰。谷谷孤。

　　说有道无徒费力。现身无语强分疏。祇消一个鹁鸠㭰。百怪千妖尽扫除。(此山应)

　　东山示众。祖师说不着。佛眼看不见。四面老婆心。为君通一线。便下座。

　　径山及云。若教频下泪。沧海也须干。　全室泐云。者老汉大似灵龟拽尾。拂迹成痕。天界即不与么。卓拄杖下座。

　　东山因僧问如何是为人一句。师曰门前石塔子。

　　门前石塔子。八白与九紫。方道既分明。免被巡官使。(雪堂行)

　　东山因僧问如何是佛。师曰露胸跣足。曰如何是法。师曰大赦不原。曰如何是僧。师曰钓鱼船上谢三郎。

　　径山杲云。此三语中。一语具三玄三要。四料拣。四宾主。洞山五位。云门三句。百千法门无量妙义。若检得出。许你具一只眼。　天宁琦云。三玄三要。四料拣。四宾主。洞山五位。云门三句。百千法门无量妙义。大似头上安头。天宁今日为诸人抽却钉㧞却楔。做一个洒洒落落大丈夫儿岂不好。何故。吃他残羹馊饭。随他脚后跟转。被他唤作无地头汉。惭惶杀人。　起纲宗云。语不离窠臼。焉能出盖缠。有问山僧如何是佛。向道泥猪癞狗。如何是法。激浊扬清。如何是僧。驴腮马面。且道与演祖是同是别。

　　东山每遇僧来请益。祇曰无者闲工夫。

　　彼此且无相负累。行人莫不失钩锥。虽然不瞎众生眼。也好拳头劈口椎。(龙门远)

　　东山因诸寺长老入山上堂。临济入门便喝。是什么热碗鸣声。德山入门便棒。拗曲作直。云门三句洞山五位。大开眼了作梦。何故如此。国清才子贵。家富小儿娇。

　　云居庄云。五祖老人大似将常住物作自己人情。径山见处也要诸人共知。乃竖起拂子云。德山临济洞山云门。祇今在拂子头上。各说不二法门了。一时走入净瓶里澡浴去也。何故如此。水流原在海。月落不离天。

　　东山凡见僧来便曰屈屈。僧曰屈作甚么。师曰如今不屈更待何时。

　　尽力不奈何。按牛头吃草。若无锦绣文。难以论嘉藻。(龙门远)

　　东山上堂。将四大海为砚。须弥山为笔。有人向空中写得祖师西来意五字。老僧大展坐具拜它。

　　长翁净云。当时天童若见。祇对他道款出囚口。今则莫有同款者么。既无。依俙斜去雁。惊破海天秋。　梅源荫以拂子空中画一画云。祖师西来意。写了塞天地。敢问老太平。何处展坐具。众中可有为太平转身吐气者么。若无。莫怪梅源铁笔无情。便掷拂子归方丈。

　　东山上堂。太平不会禅。一向外边走。腊月三十日。赢得一张口。且道那个是太平口。自曰。两片皮也不识。

　　雪窦云云。山僧则不然。雪窦不会禅。一向家里坐。腊月三十日。分明成话堕。扯索底扯索。抬木底抬木。谷应山鸣。声光辘辘。阿呵呵。夜深山寺暖烘烘。个个寮房一炉火。

　　东山问僧。离却四大五蕴。那个是你清净法身。

　　堂堂白日上刀梯。任是昆仑眼亦迷。多谢门前案山子。春来秋去泄天机。(雪堂行)

　　东山示众。如何是禅。阎浮树在海南边。近则不离方寸。远则十万八千。毕竟如何。禅禅。

　　卧龙先云。穹窿也有个道处。如何是禅。阎浮树在海南边。撑天拄地。拄地撑天。巧说不得。祇要心传。毕竟如何。禅禅。　祖灯绍云。二大老同坑无异土。虎丘则不然。禅禅。月落不离天。辉今鉴古。无党无偏。拟心凑泊。地隔天悬。毕竟如何。卓拄杖云。参。

　　东山展手问僧曰因何唤作手。

　　先祖滔滔无固必。后人悱悱有雌雄。巨灵抬手无多子。分破华山千万重。(南岩胜)

　　东山示众。夫为禅客。如出塞将军。你将得云门半片胡饼来。我便与半个须弥山。若不如是。焉敢称禅客。

　　善权贤云。五祖恁么说话。大似倚富欺贫。压良为贱。

　　东山因三佛侍坐亭上夜话。及归镫已灭。令各下一语。勤曰彩凤舞丹霄。远曰铁蛇横古路。勤曰看脚下。师乃曰。灭吾宗者克勤耳。

　　怀璧藏珠夜光辉。家私总被贼偷窥。都来籍没和官送。万户千门一窌埋。(理安问)

　　暗里相将各自猜。是神是鬼得人哀。最怜夜半窥门贼。却被狗儿断送回。(福岩容)

　　摸象盲人说异端。呼牛唤马各般般。枕翻打断华胥梦。莫怪门前倒刹竿。(裒翁盛)

　　三春方赏太平时。杜宇声声唤落晖。没兴一时难就赋。蹋残明月浩歌归。(天资粹)

　　东山一日升座顾众曰。八十翁翁辊绣毬。便下座。宗泰欣然出众曰。和尚试辊看。师作打杖鼓势。操蜀音唱绵州歌曰。豆子山。打瓦鼓。杨平山。攃白雨。白雨下。取龙女。织得绢。二丈五。一半属罗江。一半属玄武。泰闻大悟掩师口曰。祇消唱到者里。师大笑。

　　憨璞聪云。可笑演祖。三十年不改旧乡谈。操蜀音打蜀鼓。知他是佛意是祖意。宗泰好听曲调。不觉浑身堕在声色里以当平生。直至而今转身不得。诸人还肯锦山恁么道么。喝一喝。　法林音云。山自昆仑发来。其势必险。水从孟门源出。其流必峻。东山一番施设。直使千百年后。闻者无不当下消然。可惜末后犹欠剿绝。以致宗泰坐在净白地上无由转身。何不待伊云祇消唱到者里。便与一掌云。又被风吹别调。

　　东山示众。如何是祖师西来意。庭前柏树子。恁么会则不是。如何是祖师西来意。庭前柏树子。恁么会方始是。

　　白岩符云。恁么会则不是。滴泪斩丁公。恁么会方始是。咬牙封雍齿。顾左右云。大小东山为诸人一捏粉碎了也。还会么。　中洲岳云。龙逢比干。吾取其心不取其术。苏秦张仪。吾取其术不取其心。　法林音云。诸人还见东山老人立地处么。良久云。朝三与暮四。喜怒任狙公。

　　良工何必更韛。大冶未曾易林。同是多年滞货。看他点铁成金。(莲峰素)

　　奇谋六出陷英雄。曾被英雄陷圚中。不是一身兼两艺。那来下载有清风。(思懒融)

　　阿娘年少𩯭如霜。剔起双眉丈二长。归到画堂沉醉后。捶胸换手哭穹苍。(独超方)

　　东山示众。狗子无佛性。也胜猫儿十万倍。

　　愚庵盂云。搂破南泉窠窟。掀翻赵老家私。再看东山为什么平白地上分个胜负。为复抑扬之语耶。为复故意扭捏耶。为复一期方便耶。若作恁般见解。不惟不识东山。要见南泉赵州远之远矣。何故。不见道。当时摩竭令。几丧目前机。　梅逢忍云。演和尚前凶后不吉。

　　拨动灵机祸灭门。千钧争肯射蜻蜓。阎浮自惜知恩少。墙堑深埋没路行。(雪逵照)

　　击珠丝断梦魂消。风卷银蟾入海峤。堪笑夜明帘外客。转身无地避招摇。(冰溪融)

　　东山示众。有则奇特因缘举似诸人。欲说又被说碍。不说又被不说碍。

　　大巍伦云。大小演祖大似灵龟曳尾。一言既落人耳。如何讳得。老僧也有一则奇特因缘。索性举似大方。令他倚门傍户者一个个壁立千仞。

　　提刑郭正祥居士字功甫(见白云端)

　　到云居请佛印元升座。公拈香曰。觉地相逢亦何早。鹘臭布衫今脱了。要识云居一句玄。珍重后园驴吃草。大众。此一瓣香薰天炙地去也。印曰。今日不着。便被者汉当面涂糊。便打。乃曰。谢公千里来相访。共话东山竹径深。借与一龙骑出洞。若逢天旱便为霖。掷拄杖下座。公拜起。印曰收得龙么。公曰已在者里。印曰作么生骑。公摆手作舞便行。印抚掌曰祇有者汉犹较些子。

　　白岩符云。功甫龙即骑矣。祇是不能为雨为霖。当时待道收得龙么。便好与他掀倒法座。

　　郭公一日谒白云。云问牛醇乎。公曰醇矣。云厉声叱之。公拱而立。云曰醇乎醇乎。于是为公升堂曰。牛来山中。水足草足。牛出山去。东触西触。

　　瀛山訚云。郭公牛醇则醇矣。惜乎欠些头角。当时待白云叱。便好拽下座痛与一顿。

　　隆兴府黄龙死心悟新禅师(黄龙心嗣)

　　因僧问。承师有言。老僧今夏向黄龙潭内下三百六十个钓。未曾遇着个锦鳞红尾。为复是钩头不妙。为复是香饵难寻。师曰。雨过竹风清。云开山岳露。曰。恁么则已得真人好消息。人间天上更无疑。师曰。是钩头不妙。是香饵难寻。曰。出身犹可易。脱体道应难。师曰乱统禅和如麻似粟。

　　灵岩储喝一喝云。者老汉何异缘木求鱼。天宁今夏抛却丝纶。冷坐巾帻山前。看他鸢飞鱼跃凤走麟奔。总不暇顾着。数尽落霞对明月。拨开松影露青天。偶尔有个蟭螟撞倒面前并。不与他京三卞四。一任越水吴山。何故。若将有意为有意。往往事从有意生。　百愚斯云。可惜黄龙劳而无功。能仁今夏亦向八百里鉴湖上撒个漫天网子。祥麟瑞凤无所不有。岂但锦鳞红尾。诸昆仲。且道用钩是用网是。向者里倜傥分明。不惟自己有出身之路。亦乃坐断天下人舌头去在。若也未能。不免聊资鞭影。挥拂子云见么。且喜秋风云外至。蟾宫桂子带香飘。

　　死心示众。粗言及细语。皆归第一义。你者一队尿床鬼子。三生六十劫也未梦见第一义在。

　　平阳忞云。死心恁么说话。为是眼盖诸人气吞一切耶。为复第一义谛不可图度耶。为复愤启悱发激厉将来耶。

　　死心上堂。行脚高人。解开布袋。放下钵囊。去却药忌。一人所在须到。半人所在须到。无人所在也须亲到。

　　天童杰云。死心有年有德。语不妄发。如大冶精金。千煅万炼始成绕指。然后裁截。并无虚弃。虽然。毕竟意归何处。三边一箭收功后。四海何愁不太平。　古林茂云。者般说话。如黑石蜜。中边皆甜。虽然。不因夜来雁。争见海门秋。　白岩符因僧问。如何是半人所在。岩云未闻梅破腊。云如何是一人所在。岩云尚有菊擎霜。云无人所在还用到也无。岩便喝云。者瞎汉乱撞作么。

　　死心因太史黄庭坚参。师问。死心死。学士死。彼此烧作一堆灰。向甚处相见。坚无语。师曰。晦堂处参得底。用未着在。坚后左迁黔南。忽有省。乃曰。寻常被天下老和尚瞒却多少。惟死心道人不肯。可谓真实相为。

　　瀛山訚云。铁面去皮。晦堂析骨。死心又敲骨出髓矣。山谷始得疑情尽命根断。若到山僧者里。且立一边着。为什么。铁壁从渠透。银山更要通。　石霜尊云。死心舍命从人。太史一死。更不再活。

　　泥沙瓦砾总成金。九转还伊丹性灵。鸡犬亦随仙子去。迢迢佳气入宸庭。(玉岩昆)

　　痛饮酩酊倒卧泥。翻身雨过万峰曦。春归漫作刀头梦。柳色烟笼十里堤。(御之龙)

　　澧州夹山晓纯禅师(黄龙心嗣)

　　以木刻作一兽。狮子头牛足马身。每持出示众曰。唤作狮子又是马身。唤作马身又是牛足。毕竟唤作什么。令僧下语皆不契。师示颂曰。轩昂狮子首。牛足马身材。三道如能入。玄门叠叠开。

　　狡计奸谋度剑门。虎符塞外息烟墩。五丁不凿通牛道。秦惠何由得并吞。(粟庵鼎)

　　隆兴府兜率从悦禅师(真净文嗣)

　　室中设语以验学者。一曰。拨草胆风祇图见性。即今上人。性在什么处。

　　瑞安川云。饿狗吃纤𦃇。

　　阴森夏木杜䳌鸣。日破浮云宇宙清。莫对曾参问曾晰。从来孝子讳爷名。(张无尽)

　　赤脚波斯叩海门。黑风吹浪暗昏昏。三更掣断青霞锁。笑看骊龙戏子孙。(中峰本)

　　二曰。识得自性方脱生死。眼光落地时作么生脱。

　　瑞安川云。鸡寒上树。鸭寒下水。

　　人间鬼使符来取。天上花冠色正萎。好个转身时节子。莫教阎老等闲知。(张无尽)

　　空奋双拳穷滴滴。横担片板赤条条。夜来得个扬州梦。骑鹤腰钱跨九霄。(中峰本)

　　三曰。脱得生死便知去处。四大分离向甚么处去。

　　瑞安川云。合取两片皮。复云。古人一期垂示。可谓老婆心切血滴滴底。竖拂子云。会么。冬不寒。腊后看。

　　鼓合东邨李大妻。西风旷野泪沾衣。碧芦红蓼江南岸。却作张三坐钓矶。(张无尽)

　　铁狗铜蛇正奋瞋。风刀火锯肉成尘。茫茫长夜几经劫。举眼无亲怕杀人。(中峰本)

　　兜率因僧问。提兵统将。须凭帝王虎符。领众匡徒。密佩祖师心印。如何是祖师心印。师曰满口道不得。曰祇者个更别有。师曰。莫将支遁鹤。唤作右军鹅。

　　驱霆走电降丝纶。塞北安南悉已遵。何物痴顽逃法化。乱将鼠伎搅烟尘。(元祚裕)

　　东京法云佛照杲禅师(真净文嗣)

　　师以力参深到。语不入时。每示众。老僧熙宁八年文帐在凤翔府供申。当年崩了华山四十里。压倒八十村人家。汝等后生茄子瓠子。那里知得。或问曰。宝华王座上。因甚么一向世谛。师曰。痴人。佛性岂有二种耶。

　　白岩符云。者汉大似为魅所著。白日见鬼。不知惑乱多少人。山僧今日直贬向铁围里。永不许伊出头。何故。太平天下。那许妖言。　法林音云。法云老人用尽自己心。笑破他人口。吹余向天台石梁桥下。斫得根短拄杖。上至非非想天。下至金刚水际。卓一卓帝释心惊。举一举二乘胆丧。阿修罗王在藕丝孔中扬声大叫云。孔明先生。邵康节先生。刘伯温先生。遂唤侍者。可曾将得龟壳来。

　　隔水何人歌竹枝。动人情思极幽微。夜深转入单于调。月朗风高听者稀。(虚堂愚)

　　法云因一座主曰。禅家流多爱脱空。师乃问承闻座主讲得百法论是否。曰不敢。师曰。昨日晴。今日雨。是什么法中收。主无对。师曰。莫道禅家流多爱脱空好。主抗声曰。和尚且道是什么法中收。师曰。二十四时分。不相应法中收。主乃礼谢。

　　天宁琦云。云自帝乡去。水归江汉流。

　　昨日晴。今日雨。时分不相应。三日后看取。(径山杲)

　　福州九峰希广禅师(宝峰文嗣)

　　游方日谒云盖智。乃问兴化打克宾意旨如何。盖下禅床展两手吐舌示之。师打一坐具。盖曰此是风力所转。又问石霜琳。霜曰你意作么生。师亦打一坐具。霜曰好一坐具。祇是不知落处。又问真净。净曰你意作么生。师复打一坐具。净曰它打你也打。师于言下大悟。

　　理安问云。三大老中有一人堪为佛祖之师。有一人堪为人天之师。有一人自救不了。且那个堪为佛祖之师。那个堪为人天之师。那个自救不了。检点得出。三十棒一棒也不较。若检点不出。三大老为你证明。虽然如是。广道者悟去。又悟个甚么。

　　临江慧力可昌禅师(黄龙南下东林总嗣)

　　因僧问。佛力法力即不问。如何是慧力。师曰。蹋倒人我山。扶起菩提树。曰。菩提无树。向甚处下手。师曰无下手处正好着力。曰今日得闻于未闻。师曰莫把真金唤作鍮。

　　报恩琇云。如何是慧力。向他道。吃官酒。卧官街。当处死。当处埋。　平阳忞云。高高山顶立。还他慧力。深深海底行。须是报恩始得。然从长检点。一人入佛不能入魔。一人入魔不能入佛。平阳又不然。有问如何是慧力。但云。山月如银牵老兴。闲行不觉过峰西。

　　慧力示众。良久曰。十语九中。不如一默。

　　古航舟云。好与维摩大士结个同参。若据我衲僧分上。犹在半途。

　　西江开先行瑛禅师(东林总嗣)

　　因僧问如何是道。师曰良田万顷。曰学人不会。师曰。春不耕。秋无望。曰如何是祖师西来意。师曰君山点破洞庭湖。

　　永宁鼎云。一腔热血。不向净地上呕吐。虽然。负痛男儿能几人。

　　雨过前邨四月天。一重桑柘一重烟。子规啼处斜阳冷。楚水吴山一目连。(子雍如)

　　眉山苏轼居士(见东林总)

　　参东林。论无情说法话有省。乃献投机颂曰。溪声尽是广长舌。山色无非清净身。夜来八万四千偈。它日如何举似人。

　　上竺智谒护国元。举前颂且云。也不易到此田地。国云。尚未见路径。何言到耶。智云。上二句若不到此田地。如何有者个消息。国云是门外汉耳。智致疑。通夕不寐。及晓钟鸣。去其秘蓄。乃别前颂云。东坡居士太饶舌。声色关中欲透身。溪若是声山是色。无山无水好愁人。持以告国。国云向汝道是门外汉。　幻寄稷云。东坡门外汉。上竺犹未及门。此庵云。向汝道是门外汉。且道是赏伊罚伊。

　　洪州泐潭景祥禅师(翠岩真下大沩喆嗣)

　　问僧曰。唯一坚密身。一切尘中现。如何是尘中现底身。僧指香炉曰者个是香炉。师曰。带累三世诸佛。生陷地狱。僧罔措。师便打。

　　佛杲汋云。者僧全身靠倒。景祥满口含霜。末后一个罔措。一个令行。都谓曲不藏直。且道还契古人意么。

　　潭州岳麓智海仁仙禅师(大沩喆嗣)

　　因僧问进前三步时如何。师曰撞头磕额。曰退后三步时如何。师曰堕坑落堑。曰不进不退时如何。师曰立地死汉。

　　白岩符云。海和尚祇知严霜酷暑。不解暖日春风。者里则不然。进前三步时如何。金花满酌。退后三步时如何。紫诰荣归。不进不退时如何。仙翁顾问慵回首。天子呼来不上船。

　　宗鉴法林卷三十三
卍新纂续藏经第 66 册 No. 1297 宗鉴法林


　　宗鉴法林卷三十四

　　集云堂　编

　　大鉴下十五世

　　成都府昭觉圆悟克勤禅师(东山演嗣)

　　一日因部使问道东山。山曰提刑曾读小艳诗否。有两句颇相近。频呼小玉元无事。祇要檀郎认得声。提刑应诺诺。山曰且仔细。师适外归。侍立次。乃问。承闻和尚举小艳诗。提刑会否。山曰它祇认得声。师曰。祇要檀郎认得声。它既认得声。为什么却不是。山曰如何是祖师西来意庭前柏树子𠰒。师有省遽出。见鸡飞上䦨干鼓翅而鸣。复自谓曰。此岂不是声。遂袖香入室。通所得呈偈曰。金鸭香消锦绣帏。笙歌丛里醉扶归。少年一段风流事。祇许佳人独自知。山遍谓山中耆宿曰。勤侍者参得禅也。

　　翠眉银海窥帘影。玉尺金钗隔壁音。坐对落花明月上。几人知此断肠声。(汉月藏)

　　戏水鸳鸯画不成。池边独立始分明。风流彻底难教露。笑卷罗衣一色新。(理安问)

　　半卷珠帘半挂钩。翠眉颦蹙为谁忧。春风舞罢凭䦨睡。花鸟一声破梦幽。(顶目微)

　　一段伤心未敢言。春深莺啭落花前。玉容一见残红面。半掩纱窗半欲眠。(问石乘)

　　奇花潋滟吐香清。丹凤徒将野鸟争。不信梧桐栖鹄隐。朝阳曾听几回鸣。(黎博庵)

　　认着声旹岂是真。鸡鸣荐得更非亲。堪怜掩耳偷铃客。巴鼻浑无诳后人。(素庵仁)

　　蓦指提刑小艳篇。金鸡啼破杏花天。知机不在声前得。别有灵犀跃海渊。(对月经)

　　一声唤醒千秋梦。无限风光更属谁。举目了然非外物。月明依旧照花枝。(孤云鉴)

　　托情北戏离花锋。触着栴檀宝树风。转向庭前春色里。锦鸡啼破太虚空。(季总彻)

　　玉容人醉画楼春。语笑含娇绝比邻。个中一段伤心处。倾尽黄河洗不清。(晦岳旭)

　　锦䌫牙樯次第开。海鸿低度认蓬莱。乾坤终日浮孤棹。风雨千年怨楚才。(化赋美)

　　昭觉示众。古德道结夏已十一日。寒山子作么生。又有道。结夏已十一日。水牯牛作么生。山僧即不然。结夏已十一日。镫笼露柱作么生。若识得镫笼露柱。即识得水牯牛。若识得水牯牛。即识得寒山子。

　　径山琇云。碎金鸾头。出五色髓。固是三大老之手。若是灵岩总无许多事。何故。家家门前赫日月。太平不用将军威。

　　昭觉举僧问云门。如何是诸佛出身处。门曰东山水上行。师曰天宁则不然。如何是诸佛出身处。但曰薰风自南来。殿阁生微凉。

　　竹底生风暑渐消。绿翻轻影有芭蕉。果然会得古人意。独角泥牛被火烧。(雪峤信)

　　玉殿初传左掖开。静鞭击处驾头回。承恩博得龙颜喜。亲捧金茎露一杯。(理安问)

　　拂拂薰风生夜䦨。百千诸佛骨毛寒。归去罢。无处安。长空今古月团圞。(山茨际)

　　昭觉上堂。迥无依倚。超宗越格。非佛非心。万仞壁立。桑树上着箭。柳树上出汁。

　　天井新云。直饶恁么也祇道得一半。且道那一半𠰒。听事不真。唤钟作瓮。

　　昭觉凡垂问。学者拟议。便与一拳。

　　尽力当胸一拳。几个眉须堕落。更欲如何若何。普化空中木铎。(瞎堂远)

　　昭觉示众。通身是眼见不到。通身是耳闻不及。通身是口说不着。通身是心鉴不出。通身即且置。或若无眼作么生见。无耳作么生闻。无口作么生说。无心作么生鉴。若向者里拨得一线路。便与古佛同参。且道参什么人。

　　径山杲云。径山当时若在。点一把火照看者老汉面皮厚多少。即今莫有旁不甘底出来道。和尚也是普州人。即向他道。西天斩头截臂。者里自领出去。

　　昭觉因僧问。西天以蜡人为验。此土以何为验。师曰生铁铸就昆仑儿。

　　生铁铸就昆仑儿。眼耳鼻舌如泥块。西天此土谩纷纭。铁眼铜睛看不破。(别峰印)

　　舒州太平佛鉴慧勤禅师(东山演嗣)

　　上堂。桃花红。李花白。谁道融融祇一色。紫燕语。黄莺鸣。谁道关关祇一声。

　　天王海云。大小太平强生节目。今日地藏收归一处。勿令检择。桃花红。李花白。枝头消息都漏泄。紫燕语。黄鹂鸣。就里生涯觌面呈。但见皇风成一片。不知何处是都城。

　　太平因僧问如何是佛。师曰吃饭咬着砂。

　　吃饭咬着砂。隐落第三牙。春风才过后。拄杖亦开花。(慈受深)

　　舒州龙门佛眼清远禅师(五祖演嗣)

　　常请益五祖。凡有所问即曰。我不如你。你自会得好。师愈疑。咨决于元礼首座。礼以手引师耳绕围炉数匝行。且语曰。你自会得好。师曰。有冀开发。乃尔相戏耶。礼曰。你它后悟去。方知今日曲折耳。

　　我不会兮不如你。达磨当门缺两齿。满堂无限白苹风。明明不自秋江起。(雪堂行)

　　我不会兮不如你。栴檀林里香风起。渔歌一曲过潇湘。搅动沧溟声未已。(呆堂定)

　　龙门一日不安。僧问生死到来时如何。师曰皖公山。曰。为复祇者个。别有在。师曰桐城县有。僧举似礼首座。座曰。远兄不相见三十年。者回彻也。

　　荐福行云。礼首座与先师同参。可怜死在句下。

　　龙门示众。千说万说不若亲见一面。纵不说亦自分明。王子宝刀喻。众盲摸象喻。禅学中隔江招手事。望州亭相见事。深山岩崖处事。此皆亲面而见之。不在说也。

　　宁辨人间是与非。生死淈𣸩眼如眉。不因说着当年事。万古千秋那得知。(虚堂愚)

　　龙门示众。天得一以清。地得一以宁。圣人得一以天下治。衲僧得一祸患临身。

　　石庵琈云。龙门老人得即得。未免胆小。德庆即不然。天得一以清。地得一以宁。圣人得一以治天下。衲僧得一水到渠成。

　　嘉州九顶清素禅师(五祖演嗣)

　　因太守吕公来瞻大像。问既是大像。为什么肩负两楹。师曰船上无散工。守乃作礼。

　　昭觉勤云。疑杀天下人。　荐福行云。将谓无人。又云。本有余力。　大沩果云。全身担荷。

　　文光灿烂照嘉城。未睹幽奇更问人。不是九顶能辨析。几乎错认定盘星。(璇鉴衡)

　　九顶因勤老宿至。师问曰舞剑当咽时如何。勤曰伏惟尚飨。师诟曰老贼死去也。你问我。勤理前问。师叉手揖曰。曳破。

　　资福玉云。勤老宿固不足以勘验。九顶老人还可勘验也无。资福也为它道个伏惟尚飨。

　　元礼首座(五祖演嗣)

　　因僧问。经曰修一切善法。如何是善法。师遽起曰。上是天。下是地。中间坐底坐。立底立。唤什么作善法。僧无对。师便掌。

　　荐福行云。大众道无横径理当即行。敢道礼首座鼻孔落在者僧手里。若人检点得出。天下横行。

　　法閦上座(五祖演嗣)

　　到东林度座下。见其得平实旨。一日拈一枝花。绕林禅床一匝。背手插香炉中曰。和尚且道意作么生。林屡下语皆不契。逾两月林遂问师曰。你试为我说看。师曰。某甲祇将花插香炉中。和尚自疑有什么事。

　　笑岩宝云。閦上座将花插香炉中。虽本没甚事。奈度既开堂聚众。宁免无利害乎。且道什么处是利害处。　理安问于意作么生处代云。者野狐精。我当时若作东林。便与劈脊打趁出。免得递相钝置。于有什么事处乃嘘两嘘云。古今尽道閦上座驱耕夫牛夺饥人食。有纵有夺能杀能活。检点将来。似者般底也是个龙头蛇尾汉。　石庵琈云。赚杀人。

　　出厩良驹俊莫羁。逆风嘶又顺风嘶。好来伯乐重增价。宜有奇名满帝畿。(素岩旼)

　　金陵俞道婆(白云端下见琅玡起)

　　市油糍为业。一日闻丐者唱曰。不因柳毅传书信。何缘得到洞庭湖。忽大悟。以糍盘投地。夫傍视曰你颠耶。婆掌曰非汝境界。往见琅玡。玡望之。知其造诣。问那个是无位真人。婆应声曰。有一无位真人。六臂三头努力瞋。一擘华山分两路。万年流水不知春。由是声名蔼着。

　　歌声传自洞庭春。愁人闻得暗消魂。啼又笑。喜还瞋。倒骑跛鳖趁麒麟。(梅逢忍)

　　凌空明月绝疏亲。动地清风到骨贫。破袖自迷龙洞雨。江湖忍见刻舟人。(童求昱)

　　道婆凡有僧到则曰儿儿。僧拟议。即掩却门。佛镫珣往勘之。婆见如前问。镫曰爷在甚么处。婆转身拜露。柱镫即蹋倒曰。将谓有多少奇特。便出。婆蹶起曰。儿儿。来惜你则个。镫竟不顾。

　　白岩符云。灵龟负图。自取丧身之兆。婆子固为可惜。何山虽铁符在握善扫狼烟。然祇解明击不解暗攻。具眼者为何山别出一只手看。

　　柳毅传书祇自知。得便宜是落便宜。亲夫爱子都抛却。痛惜深怜乞养儿。(笑翁堪)

　　蓦拶相逢铁面皮。浑家丧尽唤孩儿。翻身狮子施牙爪。犹落渠侬第二机。且道渠是何谁。(涂毒策)

　　潭州上封佛心本才禅师(晦堂心下黄龙清嗣)

　　因观邻案僧读曹洞广录。至药山采薪归。有僧问甚处来。山曰讨柴来。僧指腰下刀曰鸣剥剥是个甚么。山㧞刀作斫势。师忽欣然。掴邻案僧一掌。便揭帘趋出。

　　浪山屿云。者僧只知贪观好景。不知身在帝乡。若上封可谓良马见鞭。追风千里。虽然恁么。要与药山相见犹未在。复颂。

　　一闻直下便惊群。信脚蹋翻大地春。从此不消三寸铁。毗卢界内鼓烟尘。

　　福州雪峰东山慧空禅师(泐潭清嗣)

　　因僧问。和尚未见草堂时如何。师曰江南有。曰见后如何。师曰江北无。

　　江南有。江北无。太虚空画老君符。劋除百怪真灵验。吓杀街头李四胡。(雪涧奉)

　　江州圆通道旻圆机禅师(东林总下泐潭干嗣)

　　因左丞范冲字致虚守豫章时过谒。茶罢曰。冲行将老矣。堕在金紫行中。去此事稍远。师呼内翰。公应诺。师曰何远之有。公跃然曰乞师再垂指诲。师曰此去洪都有四程。公伫思。师曰。见即便见。拟思即差。公豁然有省。

　　瀛山訚云。圆通老人囊中有妙药。能起死回生在顷刻。左丞虽于此省入。去此事不远。怎奈乡音犹易识。家国尚茫然。

　　大鉴下十六世

　　平江虎丘绍隆禅师(圆悟勤嗣)

　　参圆悟。悟曰。见见之时。见非是见。见犹离见。见不能及。举拳曰还见么。师曰见。悟曰头上安头。师脱然契证便礼拜。悟叱曰见个什么。师曰竹密不妨流水过。悟颔之。

　　云汉满云。见非是见。头上安头。竹密流水。云飞电舞。虽然如是。满上座犹未肯在。　觉王丘云。佛果拈一束烂葛藤。将谓无人识得。争奈瞌睡虎手亲眼快。当阳截断。虽然。何不待未举已前便与一喝。管教老汉缄口结舌。

　　头上安头着底忙。夸经买纪走诸方。脱然莫道渠无用。睡虎张牙谁敢当。(牧云门)

　　杀人还用杀人刀。铁壁银山当下消。好手不须重按剑。全军蚤已渡临洮。(晓庵昱)

　　一拳筑碎虚空脊。虎啸龙吟满大唐。白日惊翻狮子窟。千妖百怪尽潜藏。(默庵慧)

　　虎丘因僧问九旬禁足此意如何。师曰理长则就。曰。祇如六根不具底。还禁得也无。师曰穿过鼻孔。曰学人今日小出大遇也。师曰降将不斩。曰恁么则和尚放某甲逐便去也。师曰停囚长智。

　　严霜苦雪去还来。片片飞花点石台。分付庵童忙扫却。莫教诗客又囊回。(圣可玉)

　　虎丘到死心处。心问甚么僧。师曰行脚僧。曰。甚么村僧。行什么驴脚马脚。师曰。广南蛮道什么。何不高声道。心曰却有些子衲僧气息。

　　南岳际云。可惜黄龙末后不与本分草料。若与本分草料。临济法道不致寂寥矣。

　　客里谩牢落。天涯多故人。好怀无处写。旧话得重论。残雪未消石。梅英先破春。徘徊殊有约。来此续芳尘。(虚堂愚)

　　邂逅何期笑语新。秋风松馆客边身。凭䦨不语平生事。到老相逢是别人。(宝叶源)

　　临安府径山宗杲大慧普觉禅师(圆悟勤嗣)

　　在云居首众。小参。昭觉元出问。眉端挂剑时如何。师曰血溅梵天。悟于座下以手约曰。住住。问得极好。答得更奇。元乃归众。师由此名著。

　　龙翔欣云。奇哉奇哉。一千七百人善知识。生气凛然。谁知二百年后金陵城中再逢作者。如狮子筋琴一奏而众弦皆绝。如涂毒鼓一击则闻者皆丧。我此一众亲近承事。勿生疲厌。各随根行成就法器。虽然。有际天之云涛。可容吞舟之鱼。有九万里之风。可负垂天之翼。

　　大慧在天宁日。闻圆悟上堂举僧问云门。如何是诸佛出身处。门曰东山水上行。若是天宁即不然。如何是诸佛出身处。祇向它道。薰风自南来。殿阁生微凉。师于言下前后际断。

　　径山琇云。昭觉恁么提持。郑州出曹门。妙喜悟去。真州望长芦。径山见处也要诸人共知。诸佛出身处。浑不用思惟。早晨吃白粥。如今肚又饥。

　　万德不自有。十身何处藏。薰风生殿阁。化日正舒长。(石林巩)

　　诸佛东山水上行。闲中无事日偏长。薰风拂拂来无已。无意凉人人自凉。(葛庐覃)

　　芍药香中风绰约。梨花影里月团圞。主人醉卧羲皇枕。直把珠帘倒影看。(千仞冈)

　　大慧开堂日下座次。少卿冯公楫问。和尚常言。不作者般虫豸。因甚今日败阙。师曰尽大地是个杲上座。你作么生见。冯拟议。师便掌。

　　平阳忞云。冯济川可谓运斤有法。其奈斫垩无功。若是山僧。尽大地是个杲上座你作么生见。但云恁么则世界总被和尚占却。待他动静。随后便喝。岂不增色采僚。虽然。也须扶起大慧。正当今日有问山僧。又当对他个什么。云绽家家月。春来处处花。

　　大慧问僧。道不用修但莫染污。如何是不染污底道。曰某甲不敢道。师曰为甚不敢道。曰怕染污。师高声叫曰行者将粪箕笤帚来。僧茫然。师便打。

　　白岩符云。者僧将成九仞之山。欠进一篑之土。则且置。祇如大慧与么道。还免得无过也未。我若作者僧。待他道如何是不染污底道。但捧水一盆置妙喜前便出。

　　大慧因僧问心法俱忘时如何。师曰卖扇老婆手遮日。

　　卖扇老婆手遮日。一种风流出当家。说与途中未归客。何须向外吃波楂。(月坡明)

　　大慧问妙总曰。古人不出方丈。为甚庄上吃油糍。曰。和尚放某甲过。方敢通消息。师曰我放你过。你试道看。曰某甲亦放和尚过。师曰其奈油糍何。总喝一喝便出。

　　天树植云。大慧老汉也是当断不断。若是山僧。问伊古德不出方丈为甚庄上吃油糍。待云和尚放某甲过方敢通消息。便与劈脊一棒。何故。放过即不可。

　　大慧上堂。毗蓝园里不曾生。双林树下何曾灭。不生不灭见瞿昙。眼中又是重添屑。

　　宝华忍云。径山老人虽然把断要津。大似祇见锥头利。曹溪则不然。毗蓝园里不生生。双林树下不灭灭。生生灭灭见瞿昙。分明恶水当头泼。眼既无屑。又用水泼作么。若是接物利生。打头也少者一杓不得。乃顾左右喝一喝云。你诸人因甚一个个水漉漉地。

　　大慧问僧。不是心不是佛不是物。作么生会。僧曰领。师曰领你屋里七代先灵。僧便喝。师曰。适来领。如今喝。干它不是心不是佛不是物什么事。僧拟议。师便打。

　　瑞岩愠云。大慧老人提持个一着子。纵以太虚空为口。须弥卢为舌。亦难拟其用处。检点将来。未免有得有失。当时者僧若是个人。见他与么问。祇向他道三更过铁围。岂不光前绝后。击拂子云。拄杖化龙去。痴人戽夜塘。

　　大慧谓子韶曰。你祇知格物。不知物格。韶便问如何是物格。师曰。不见小说载。唐人有与安禄山谋叛者。是人先为阆守。有画像在焉。明皇幸蜀见之。怒令侍臣以剑击其像首。阆守居陕西。首忽堕地。公闻顿领深旨。乃曰。子韶格物。妙喜物格。欲识一贯。两个五百。师可之。

　　宝寿方云。妙喜子韶虽则议论风生千古希遘。然祇解依㨾画葫芦。者里则不然。有问如何是物格。向道者枚如意是陶宗伯送底。还会么。红日一轮天外晓。痴人尽向雾中看。喝一喝。

　　格物物格。灯笼着跌。露柱皮穿。遍地流血。披龙鳞兮透龙门。擒虎子兮入虎穴。重关一镞逞全威。笑杀云门倒一说。(万仞壁)

　　雨歇云消霁色幽。游春公子醉春楼。风流无限向谁语。啼鸟一声天地秋。(天愚宝)

　　大慧问僧。香严上树话。你作么生会。曰好对春风唱鹧鸪。师曰。虎头上座道。树上即不问。树下道将一句来。又作么生。曰适来向和尚道了也。师曰好对春风唱鹧鸪。是树上语树下语。僧拟议。师便打。

　　大珠○云。惜乎者僧龙头蛇尾。好对春风唱鹧鸪是树上语树下语。祇消道个疑则别参。敢保径山冰消瓦解。

　　大慧每举竹篦子问学者。唤作竹篦子则触。不唤作竹篦子则背。不得下语。不得无语。速道速道。从之得法者十有三人。

　　云门举起竹篦。凡圣潜踪匿迹。金刚门外生瞋。木马厩中面赤。(尼无著)

　　三尺筠蛇口带腥。曾吞英特十三人。尘蒙四壁灯笼黑。老尾焦黄眼正瞋。(竹屋简)

　　径山竹篦验来参。拟议知君落二三。石火电光犹是钝。休将鼠伎放痴憨。(石庵琈)

　　大慧问僧。五祖演道。赵州狗子无佛性。也胜猫儿十万倍。意旨如何。曰风行草偃。师曰。你也不乱道。却作么生会。僧无语。师曰学语之流。便打出。

　　狗子胜猫十万倍。金毛狮子草里擂。草偃风行不乱说。妙喜大似白拈贼。学语之流正好打。苏噜悉唎吽泮吒。(三宜盂)

　　大慧以有句无句如藤倚树话不明。尝问昭觉曰。和尚当时在五祖曾问此话。不知五祖道什么。觉笑而不答。师再三请问。觉曰我问五祖。祖曰描也描不成。画也画不就。又问树倒藤枯时如何。祖曰相随来也。师当下释然。

　　竹上生花荆棘起。絮飞成蠹篆文深。祢生死后空余恨。鹦鹉洲荒草色阴。(三峰藏)

　　为询祖上传来事。潦倒樽前费语长。克绍堂中虽颇喜。不堪相共话羲皇。(清远达)

　　杭州灵隐瞎堂慧远禅师(昭觉勤嗣)

　　因孝宗问。前日睡梦中忽闻钟遂觉。未知梦觉是如何。师曰。陛下问梦中底觉来底。若问觉来底。如今正是寐语。若问梦中底。梦觉无殊教谁分别。梦即是幻。知幻即离。离幻即觉。觉心不动。所以道若能转物即同如来。帝曰。梦幻既非。且钟声向甚处起。师曰从陛下问处起。帝大悦。

　　南岳际云。瞎堂若无后语。几乎被孝宗勘破。　法林音云。大小瞎堂说得道理好。

　　瞎堂问僧。一大藏教是恶口。如何是本身卢舍那。僧曰天台普请南岳游山。师别曰。阿耨达池。深四十由旬。阔四十由旬。

　　陈年历日拈来用。输胜多从掌上推。阳伏阴升殊有象。先天立法更由谁。(粟庵鼎)

　　瞎堂一日击鼓升堂。却潜坐帐中。侍僧寻不见。僧曰无。师拨开帐曰。祇在者里。因什么不见。僧无对。师曰大斧斫三门。

　　赤潭珠云。帐中潜坐。却许瞎堂祇在者里。唤作入草得么。只如大斧斫三门。三十年后再为理论。

　　金陵华藏安民禅师(圆悟勤嗣)

　　谒佛鉴勤问曰。佛果有不妄为人说底句。曾与汝说么。师曰合取狗口。鉴厉声曰不是者个道理。师曰无人夺你盐茶袋。乱叫唤作么。鉴曰。佛果若不为汝说。我为汝说。师曰和尚疑则别参。鉴乃呵呵大笑。

　　渔翁爱趁浪如雷。铁网漫天撒下来。戏饵金鳞鬐鱍剌。千重百匝尽冲开。(涧庵怡)

　　庆元府育王佛智端裕禅师(昭觉勤嗣)

　　上堂。易填巨壑难满漏卮。若有操持了无难易。拈却大地宽绰有余。放出纤尘碍塞无路。勿若不拈不放。向甚么处履践。同诚共休戚。饮水须知肥。

　　得处孤危用处宽。浑身琢就紫金团。棂蜂想到明年窟。莫向飞尘旧处钻。(频吉祥)

　　台州护国此庵景元禅师(昭觉勤嗣)

　　上堂。威音王已前。者一队汉错七错八。威音王已。后者一队汉落二落三。而今者一队汉坐立俨然。且道是错七错八。是落二落三。还定当得出么。举拂子曰。吽吽。

　　小原丛竹缘阴阴。溪溜清湍响似琴。偶到断桥明月里。凄清夜半老猿吟。(频吉祥)

　　杭州府中天竺[仁-二+(ㄠ*刀)]堂中仁禅师(昭觉勤嗣)

　　上堂。九十春光已过半。酿花天气正融和。海棠枝上莺声好。道与时流见得么。虽然如是。且透声透色一句作么生道。金勒马嘶芳草地。玉楼人醉杏花天。

　　红颜欲较三春富。还掩青毡不见人。佯取金钗㨼飞𩯭。隔帘影出画堂身。(频吉祥)

　　安吉州何山佛镫守珣禅师(太平勤嗣)

　　圆悟因与游山。偶到一水潭。悟乃推师入水。遽问曰牛头未见四祖时如何。师曰潭深鱼聚。曰见后如何。师曰树高招风。曰见与未见时如何。师曰伸脚祇在缩脚里。悟乃称赏之。

　　南堂欲云。何山得即得。未免带水拖泥。圆悟高则高。怎奈使心用行。虽然。不入惊人浪。难逢称意鱼。

　　佛灯因僧问如何是向上事。师曰大海若知足。百川应倒流。僧礼拜。师曰珣上座三十年学得底。

　　不曾肯綮事锋铓。潇散形踪省佩装。短褐㲯𣯶箕踞坐。当风倾尽绮囊香。(频吉祥)

　　安吉州道场正堂明辩禅师(龙门远嗣)

　　室中问学者蚯蚓为甚么化为百合。

　　客舍并州已十霜。归心日夜忆咸阳。无端更渡桑干水。却忆并州是故乡。(圆极岑)

　　土龙百合化当时。试问渠侬初不知。大抵相逢多见妒。人间无怪少蛾眉。(天岳昼)

　　潭州大沩善果月庵禅师(东山演下开福宁嗣)

　　上堂。奚仲造车一百辐。拈却两头除却轴。以拄杖打圆相曰。且莫错认定盘星。卓一卓下座。

　　海神知贵不知价。留与人间光照夜。碧眼胡僧笑点头。谁知用处无缝罅。(月林观)

　　洪州分宁尚书莫将居士(东山演下见大随静)

　　官西蜀。谒南堂咨决心要。堂使其向好处提撕。久无所入。适入厕。忽秽气甚恶。以手掩鼻。遂有省。彻见南堂相为处。乃呈偈曰。从来姿韵爱风流。几笑时人向外求。万别千差无觅处。得来元在鼻尖头。堂可之。

　　瀛山訚云。尚书虽是苦心造到。检点将来。犹带些秽气在。何。故为伊向厕坑头着倒。

　　枢密吴居厚居士(见圆通旻)

　　拥节归钟陵。谒圆通曰。某顷赴省试过此。透赵州关。尝问前住讷老。透关底事如何。讷曰且去做官。今不觉五十余年。通曰曾明得透关底事么。公曰八次径过常存此念。然未甚到洒脱处。通度扇与之曰请使扇。公即挥扇。通曰有甚不洒脱处。公忽有省曰。更请末后句。通却挥扇两下。公曰亲切亲切。通曰吉獠舌头三千里。

　　瀛山訚云。圆通若无后语。未免钝置吴公直向挥扇处弄精魂。有甚了期。祇如道吉獠舌头三千里。是何意旨。

　　大鉴下十七世

　　天童应庵昙华禅师(虎丘隆嗣)

　　于虎丘忌日拈香曰。平生没兴撞著者无意智老和尚。做尽伎俩。凑泊不得。从此卸却干戈。随分着衣吃饭。二十年来坐曲录木。悬羊卖狗。知它有甚凭据。虽然。一年一度烧香日。千古令人恨转深。

　　觉王立云。从来多意气。末后绝商量。应庵老人被虎丘扭穿鼻孔。无处出气。挨到年深月深。向一瓣香上告神告鬼。正是抱赃叫屈。令人可笑。且道笑个什么。悬羊头卖狗肉。

　　狗肉羊头唤祖师。着衣吃饭且随时。沙场血战今忘矣。提起深仇不放伊。(牧云门)

　　话来不入逞仙陀。已是从前借路过。狗肉羊头随处卖。至今天下有誵讹。(密传镕)

　　应庵上堂。九年面壁坏却东土儿孙。只履西归钝置黄面老子。以拄杖画一画曰。石牛拦古路。一马生三寅。

　　云汉满云。石牛古路踞断乾坤。一马三寅蹋翻魔佛。还知者老汉落处么。剑为不平离宝匣。药因救病出金瓶。

　　应庵示众。如世良马见鞭影而行。时佛照光出曰。见鞭影者非良。师休去。

　　疾𦦨过风第二头。不堪惆怅祇堪愁。一声振鬣长鸣后。万马皆喑一战收。(北涧简)

　　真是良驹岂受鞭。腾空跃出绝人前。名标海宇人称贵。惆怅韩文愁向先。(元枢宗)

　　应庵曰。十五日已前提水放火。十五日已后鹊噪鸦鸣。正当十五日风恬浪静国泰民安。有一句到你哑却我口。无一句到你瞎却你眼。十字街头潘四郎。头不梳。面不洗。知它是凡是圣。

　　天真则云。应庵老汉大似倚富欺贫卖弄不少。海门即不然。十五日已前明不离暗。十五日已后暗不离明。正当十五日明暗顿忘古今绝待。你诸人向甚么处体究。击拂子云。闲中不契林泉乐。坐久但闻风雨声。

　　应庵示众。尽力道不得底句。不在天台。定在南岳。

　　相骂饶你接㭰。相唾饶你泼水。蓦然摸着蛇头。拍手啰啰哩哩。(肯堂充)

　　耆婆去后无消息。病者憧憧日扣门。百草自知无识者。丛丛垂泣在篱根。(虚堂愚)

　　应庵示众。禅禅。更不相煎。坐底自坐。眠底自眠。大家安乐。无法可传。禅禅。洞山五位。临济三玄。大年三十夜。脚蹋地。头顶天。禅禅。不直半文钱。海枯终见底。人死脚皮穿。

　　全室泐云。应庵老汉口似悬河。也只说得一半。者一半山僧今日对众举扬。更不囊藏被盖。且要与此老把手共行。禅禅。火着油煎。饥来吃饭。困则打眠。神仙秘诀。父子不传。禅禅。妙中之妙。玄中之玄。达磨不来东土。二祖不往西天。禅禅。黄菊绽金钱。大虫裹纸帽。窦八布衫穿。　奯舟元云。华祖恁么提持。可谓倒腹倾肠。争奈知恩者少。山僧既作脚下儿孙。不免觌面相见。禅禅。茶熟香煎。清风月下。石枕云眠。从无巴鼻。有甚堪传。禅禅。现成一句。劈破三玄。水流到海。月不离天。禅禅。关中使铁钱。若不同床睡。焉知被底穿。

　　明州育王佛照德光禅师(大慧杲嗣)

　　宋孝宗召对。师举灵云颂。直至如今更不疑。奏曰。那里是它不疑处。帝曰空手牵铁牛。

　　万机之暇探禅宗。中路宁堪憩六龙。空手牵牛过天阙。紫宸深在妙高峰。(圭堂居士)

　　佛照因孝宗宣问。释迦佛入山六年所成何事。师曰将谓陛下忘却。

　　六年勤苦竟何如。为问君王记得无。直下虽知难抵讳。到头终不受涂糊。(北涧简)

　　大根大器大薰修。瞥转机轮向上头。万亿斯年惟一佛。雪山元不隔龙楼。(石岩琏)

　　九江东林卍庵颜禅师(大慧杲嗣)

　　示众。坐佛床。斫佛脚。不敬东家孔夫子。却向西乡习礼乐。

　　肯堂充云。入泥入水即不无。先师争奈寒蝉抱枯木。泣尽不回头。卓拄杖云。灼然有不回头底。净慈向升子里礼汝三拜。

　　杭州净慈水庵师一禅师(佛智裕嗣)

　　室中垂问。西天胡子因甚无须。

　　牧童失却破蓑衣。流落年深见者稀。拈来搭在篱头上。引得乌鸦绕树飞。(呆堂定)

　　台州国清简堂行机禅师(护国元嗣)

　　上堂。圆通不开生药铺。单单祇卖死猫头。不知那个无思算。吃着通身冷汗流。

　　盘山嵩云。盘山者里既不开生药铺。也不卖死猫头。祇把一枝无孔笛。临风吹断楚江秋。

　　京口焦山普济或庵师体禅师(护国元嗣)

　　因葛信斋问。夫妻二人相打。通儿子作证。证父即是。证母即是。师曰小出大遇。仍颂。八臂那吒三只眼。双槌擂鼓转船头。巨鳌一吸沧溟竭。宇宙风清四百州。

　　生死自怜同室穴。因何中路隔关山。一朝忽得亲儿证。趯蹋方知盖覆难。(雪堂行)

　　宗鉴法林卷三十四
卍新纂续藏经第 66 册 No. 1297 宗鉴法林


　　宗鉴法林卷三十五

　　集云堂　编

　　大鉴下十八世

　　庆元府天童密庵咸杰禅师(应庵华嗣)

　　一日侍庵。庵问如何是正法眼。师曰破沙盆。

　　觉王立别云。脱箍桶子。

　　五陵公子少年时。得意春风跃马蹄。不惜黄金为弹子。海棠花下打黄鹂。(双杉元)

　　白玉琢成泥弹子。黄金铸就铁昆仑。千年滞货无人买。未免如今累子孙。(大歇谦)

　　千金荡尽一无存。衣食终朝取别人。不是五陵真侠骨。回头犹恋旧头巾。(月涵潜)

　　正法眼曾无此语。破砂盆岂有斯言。一生耽酒难消恨。蹋月穿花过远村。(蔗庵范)

　　愁来一字不堪煮。醉后千杯未惜多。翻转砂盆灭却眼。半窗霜月在烟萝。(理安问)

　　毛头星现在当门。百怪千妖尽转恩。细嚼烂红钢一块。翻成没底破砂盆。(南岳际)

　　大千沙界黑漫漫。法眼年来不中看。掇出破盆敲不破。从教今古竞头钻。(牧云门)

　　密庵因僧问如何是正法眼。师曰草鞋无𦄍。曰祇如和尚道破砂盆。又作么生。师曰老僧不曾动舌头。曰此语已遍天下。师曰杓卜听虚声。

　　南岳际云。一转语安邦定国。一转语失业亡家。若人检点得出。山僧许伊稳坐家堂。

　　密庵示众。一年三百六十日。今宵正是结交头。移身换步无多子。六合清风来未休。

　　祖灯绍云。虎丘霟为脚下儿孙聊亦效颦。百年三万六千朝。逆顺数来无尾头。聚首今宵明岁近。一声爆竹几知休。还有与祖师把臂者么。若有。一只孤鹜扑地高飞。若无。一对鸳鸯池中独立。

　　常州华藏伊庵有权禅师(无庵全嗣)

　　尝夜坐达旦。行粥者至。忘展钵。邻僧以手触之。师感悟。为偈曰。黑漆昆仑把钓竿。古帆高挂下惊湍。芦花影里弄明月。引得盲龟上钓船。

　　云深江绝引帆孤。可惜邻僧拽转渠。方信圆明弹指事。元来此语不传虚。(圭堂居士)

　　杭州净慈肯堂彦充禅师(万庵颜嗣)

　　示众。观方知彼去。去者不至方。草鞋跟忽断。全身在帝乡。

　　孰谓观方不在方。才开臭口便乖张。行人要觅长安路。不觉全身在帝乡。(掩室开)

　　大鉴下十九世

　　夔州卧龙祖先禅师(天童杰嗣)

　　分座灵隐。有道者请益曰。猢狲子捉不住。愿垂开示。师曰。用捉作么。如风吹水。自然成纹。

　　觉王立云。破庵答话不费些力。道者请益自纳败阙。且问诸人。即今猢狲子在甚处。　江天海云。且道风未起时纹在甚么处。咄。洎合停囚长智。

　　至仁天子调玉烛。宇宙风清八百州。寸刃不施王化遍。一人端拱坐龙楼。(平阳忞)

　　人居大国方知贵。水到潇湘一㨾清。蓦地江湖风浩荡。一时吹彻涣春冰。(理安问)

　　把住咽喉据要津。奔流度刃在当人。道来祇是平常语。伎俩浑消父子亲。(牧云门)

　　剑树刀山罗刹域。镬汤炉炭鬼门关。阎王终不受斯考。识破其中总是闲。(资福观)

　　卧龙上堂。不是心不是佛不是物。忍俊不禁为诸人作个撇脱。拈拄杖卓一下曰。流水暗消溪畔石。劝人除却是非难。

　　云汉满云。忍俊不禁。逐块韩獹。作个撇脱。霜上加雪。且道不是心不是佛不是物毕竟是个什么。卓拄杖云。莫把是非来辨我。浮生穿凿不相干。

　　杭州灵隐松源崇岳禅师(密庵杰嗣)

　　垂语曰。大力量人因甚抬脚不起。

　　抬脚蹋翻香水海。低头俯视四禅天。一个浑身无处着。(请续一句　无门开)

　　力难抬起为君宣。神骏何劳更着鞭。一跃洞天三十六。到时凡骨便成仙。(虚堂愚)

　　松源示众。古人道拈起也天回地转。放下也草偃风行。冶父则不然。拈起也乾坤黯黑。放下也瓦砾生光。忽有一个半个蓦然[翟*支]瞎顶门眼。达磨一宗未致寂寥在。

　　了庵欲云。者老汉祇见锥头利不见凿头方。寿山即不然。拈起也南山起云。放下也北山下雨。不拈不放时如何。三汲浪高鱼化龙。痴人犹戽夜塘水。

　　松源垂语曰。开口不在舌头。

　　开口不在舌头上。咬断牙关供死状。莫教吞了大还丹。命根难断空惆怅。(朴翁铦)

　　含糊一世无分晓。开口何尝在舌头。万古业风吹不尽。又随月色过罗浮。(虚堂愚)

　　松源垂语。明眼衲僧因甚脚下红丝线不断。

　　脚跟不断红丝线。掉臂乾坤自在行。塞壑填沟无处着。归来依旧两眉横。(虚堂愚)

　　松源示众。明眼衲僧因甚打失鼻孔有贼无赃⊙。

　　杀人一万损三千。独弄单提机不全。万顷沧波明月夜。一声短笛钓鱼船。(诺庵肇)

　　松源临终示众。久在正路行者有。祇不能用黑豆法。难以荷负正宗。临济佛法到此平沉。痛哉痛哉。

　　云居庄云。松源老祖压良为贱。若是黑豆法用得有甚奇特。直须将断贯索穿过从上佛祖鼻孔方有自由分。时有僧问。断贯索莫在和尚手中么。居云者瞎汉。拈拄杖便打。

　　杭州灵隐径山如珏禅师(焦山体下天童颖嗣)

　　因痴钝问如何是佛。师曰烂冬瓜。仍颂。如何是佛烂冬瓜。咬着冰霜透齿牙。根蒂虽然无窌子。一年一度一开花。

　　如何是佛烂冬瓜。铁额铜头没奈何。万里鸿沟归汉后。八千人恨一声歌。(独木林)

　　大鉴下二十世

　　杭州径山无准师范禅师(卧龙先嗣)

　　初谒育王佛照。照问何处人。师曰剑州。曰□得剑来么。师随声便喝。照笑曰者乌头子也乱作。后至灵隐。第一座同游石笋庵。有道者请益猢狲子话。师于侍傍。忽然大悟。

　　觉王立云。桑树上着箭。柳树上出汁。幸而无准知恩有地。若撞着个无面目汉。唾骂未有了日在。因甚如此。一任疑着。

　　气饮长虹已食牛。血漫漫地照人愁。因风吹火无多力。春满皇都四百州。(理安问)

　　城门失火臭烟熏。殃及池鱼尾尽焚。无处更求三尺水。直看振鬣上青云。(古南门)

　　匕刃深藏气自昂。逢人触着露锋铓。误因吴起论戈甲。袭蕴从前一笑忘。(卓庵元)

　　密用临机兴丧至。祸胎从此出萧墙。一声肠断风前笛。遍地干戈孰抵当。(默庵慧)

　　庆元府天童天目文礼禅师(松源岳嗣)

　　因智虎维那参。师问汝名什么。曰智虎。师退身作怕势。智拟议。师便归方丈。

　　白浪堆中下一钩。锦鳞红尾尚悠悠。渔翁不计竿头事。笑入芦花万顷秋。(石林巩)

　　杭州径山元叟行端禅师(育王光下三世藏叟珍嗣)

　　上堂。冬至月头卖被买牛。冬至月尾卖牛买被。不觉日又夜。争教人少年。

　　祖灯绍云。拆篱补壁则不无。端师可惜俭生。黄昙又不然。冬至月头敲冰觅火。冬至月尾铁树攒花。正当月中时如何。叠足炉头煨榾柮。从他霜上又加霜。

　　杭州中竺空岩有禅师(径山珏嗣)

　　室中垂语曰。黄金铸就铁真人。

　　锦衣公子醉田家。熟睡柴床日未斜。热渴呼浆无所得。便将玉带换瓯茶。(东海涌)

　　大鉴下二十一世

　　袁州仰山祖钦禅师(无准范嗣)

　　参天目礼。令看临济三顿痛棒话。一日上蒲团豁然如地陷相似。后在无准会下。每遇入室举主人公便能𨁝跳。举衲僧巴鼻佛祖爪牙更无下口处。经十年。后过天目。偶佛殿前行。抬眸见一株古柏触着。向来所得境界和底一时飏下。方始见径山老人立地处。

　　觉王立云。掀翻从前宝惜。彻见本地风光。闲茶饭吃了多少。始见径山立地。可悲可笑。检点得出。许你具透关眼。　云汉满云。豁然地陷。死水不藏龙。古柏触翻。脱尽娘生裤。便见径山立地处。更须三十乌藤。即今还有具如是作者么。良久云。苍天苍天。

　　大虫无齿爪牙危。未透玄关祇暗疑。不是脚跟亲点地。此心能有几人知。(理安问)

　　径山牙爪苦难扪。古柏相逢断命根。立地与他三十棒。山青水绿别乾坤。(牧云门)

　　脚下踪由路可行。目前未透总非真。豁然触发浑无碍。任运腾腾廓古今。(资福观)

　　仰山示众。心是根。法是尘。两种犹如镜上痕。镜已破。法不存。疏影横斜水清浅。暗香浮动月黄昏。

　　南岳际云。雪岩好与三十棒。何故。不合窃常住物入方丈用。

　　仰山上堂。道在日用。日用不知。饥祇吃饭。寒祇添衣。晴天爱日拄枯藜。检点溪头梅树。向阳偷放南枝。

　　磬山修云。还灼然会得么。若会。许你识得临济大师人境俱不夺之句。虽然。直须亲到。若不亲到。也是钉桩摇橹。有甚么用处。

　　仰山上堂。解语非干舌。能言不是声。毕般班碧剥。当滴帝都丁。讹闻误听认乌作焉则且置。一真未具已前。如何辨明鼠咬铁钉。

　　慈舟念云。解语全凭舌。能言即是声。二三元四五。一〡像枚丁。随闻即见。合水和泥则且置。一真已具之后。如何辨明伐木丁丁。鸟鸣嘤嘤。　语浪谞云。提持衲僧巴鼻。发明向上宗猷。锦心绣口无出其右。检点将来。未免徐六之见。谞上座今日出一只手推倒担板。不惟使二大老眉毛撕结鼻孔相拄。须要现前一众人人知有。蓦竖拂子云。见么。击拂子云。闻么。即此见闻非见闻。无余声色可呈君。个中若了全无事。体用何妨分不分。复击拂子。

　　杭州净慈断桥妙伦禅师(径山范嗣)

　　参无准。准以狗子因何有业识令下语。凡三十转皆不契。师曰可无方便乎。准乃举真净颂曰。言有业识在。谁云意不深。海枯终见底。人死不知心。示之。师悚然良久。忽闻版声大悟。

　　金明进云。径山养子之缘。不顾脚跟泥水。伦祖白汗通身。要难恩酬罔极。有问金明狗子因何有业识。向道伏惟和尚珍重万福。如更眼目定动。便与掀倒禅床。　龙渊法云。无准老汉惯将死语开人活眼。可谓婆心太切。伦祖虽然瞥地收回劫外风光。要且尤欠一筹。

　　漏屋恰逢连夜雨。更多愁雾锁柴门。忽然云静红轮拥。叠叠青山插远村。(介庵进)

　　顶门一击汗如油。捉败当年老赵州。自是黄河连底浊。一番骤雨一番愁。(一初元)

　　断桥上堂。德山低头。夹山点头。俱胝竖起一指头。玄沙筑破脚指头。拈拄杖曰。都来不出山僧拄杖头。何以见得。卓一下曰。一叶落。天下秋。

　　瓶山谦云。开疆辟土。革故鼎新。固是净慈老汉为人底赤心片片。瓶山今日也要平分风月。拈如意云。德山玄沙夹山俱胝总在瓶山如意头上。各各显扬无量妙义。还委悉么。不因夜来雁。怎见海门秋。

　　千奇与百怪。祇在一毫端。拈却毫端看。霜花六月寒。(牧公谦)

　　几座画阁琼楼。数条花街柳巷。从头说与游人。总在长安市上。(潜夫竣)

　　明州育王横川如珙禅师(天目礼嗣)

　　晚参。少室无门户。如何便得通。夜深宁耐立。听我话西东。

　　保宁茂举毕。召大众云。也有权也有实也有照也有用。祇是不得恁么会。珍重。

　　横川示众。福源今日结制。不得不为诸人议定。第一。从朝至暮举足下足不得蹋着常住地。若蹋着常住地定犯波罗夷罪。第二。十二时中不得向鼻孔里出气。若向鼻孔里出气定犯波罗夷罪。第三件事且莫说。留在七月十五日也未迟。瓮里何曾走却鳖。

　　南岳际云。当时山僧若在。但出众行两步。打个喷嚏。且看福源怎生合煞。

　　临安府径山虚堂智愚禅师(灵隐岳下运庵岩嗣)

　　垂语曰。己眼未明底。因甚么将虚空作布裤着。画地为牢底。因甚透者个不过。入海算沙底。因甚向针锋头上翘足。

　　缝却虚空算尽沙。针头画地是生涯。改头换面无人见。几度春风吹落花。(闲极云)

　　解把虚空作裤单。地牢画出透还难。针锋头上翘双足。犹对春风话岁寒。(葛庐覃)

　　临安府径山石溪心月佛海禅师(灵隐岳下掩室开嗣)

　　因僧问如何是佛。师曰矮子看戏。

　　巍巍丈六紫金容。百戏场中有变通。矮子看来眉卓竖。铁锤无孔舞春风。(葛庐覃)

　　海盐天宁寺楚石梵琦禅师(元叟端嗣)

　　因僧问如何是山里禅。师曰猢狲上树尾连颠。曰如何是城里禅。师曰十字街头一片砖。曰如何是村里禅。师曰扶桑人种陕西田。曰谢师答话。师曰苍天苍天。

　　天目律云。大小楚石若不得后语。大似光影未忘。宝寿则不然。山里禅。虚岩午夜锁轻烟。城里禅。肉案头边唱哩嗹。村里禅。牯牛𨁝跳出猪圈。谢师答话。泼油救燃。祇者末后一句。一任天下衲子钻研。　起纲宗云。随机应变即不无。未免干嚗嚗多香火气。今日忽有人问。如何是山里禅。奇怪石头形似虎。火烧松树势如龙。如何是城里禅。四五百条花柳巷。二三千所管弦楼。如何是村里禅。漠漠水田飞白鹭。阴阴夏木啭黄鹂。若云谢师答话。向道许你领会。用在驴年。

　　天宁一日索面次。有僧来参。师引面示之。僧珍重便去。师召大德。僧应诺回首。师曰有口不得吃面者多。

　　南岳际云。尽道者僧祇合便去不合回首。回首处是天宁看破处。且喜没交涉。殊不知他二人各有把断之机。各有出身之路。虽然山僧与么批判。也是普州人送贼。

　　天宁上堂。通身是眼。为什么看不见。通身是耳。为什么听不闻。通身是口。为什么说不到。通身是心。为什么鉴不出。报恩有一道聪明神咒。布施诸人去也。便下座。

　　大觉升云。山僧即不然。通身是眼。有什么看不见。通身是耳。有什么听不闻。通身是口。有什么说不到。通身是心。有什么鉴不出。也无聪明神咒布施诸人。珍重归堂吃茶去。

　　大鉴下二十二世

　　临安天目高峰原妙禅师(仰山钦嗣)

　　在径山。随众诣三塔讽经次。抬头忽睹五祖真赞曰。百年三万六千朝。反覆元来是者汉。有省。后参雪岩。一日岩问。日间浩浩时作得主么。师曰作得主。曰睡梦中作得主么。师曰作得主。曰正睡着时无梦无想无见无闻主人公在什么处。师无对。遂奋志入龙须。越五年。因友人同宿触枕子堕地始大悟。曰元来祇是旧时人。不改旧时行履处。

　　南北无门路不通。分毫有主贼来攻。直饶主客都星散。大似杨花逐晓风。(雪峤信)

　　沙里淘金金里沙。至亲翻作恶冤家。枕头打破冤家窟。鼻孔辽天是甚么。(闻谷印)

　　沧溟一竭见鲲鳌。陆地波涛万丈高。铁壁银山齐破了。贼身无处可潜韬。(山茨际)

　　昼寝曾惊起。夜深不敢眠。慈母一声唤。犹豫五更天。鸡鸣知漏尽。含笑到床前。(报恩琇)

　　月落霜天夜正寒。锦鳞透网泼天澜。枕头落地何曾悟。返觉从前被悟瞒。(朝宗忍)

　　踢翻大地露阳春。误听莺啼入柳阴。没兴夜阑逢酒醒。笑渠依旧宿深村。(理安问)

　　无梦无想主何处。两刃交锋都不既。堂堂密密没周遮。炜炜煌煌绝覆蔽。衲僧不奈念生何。爱向无生寻活计。念无起。重遭系。全身落在深坑里。(山鸣璐)

　　无梦无想主在么。相随来也没如何。谁家门首无明月。颇奈夜行人更多。(宗宝独)

　　半生活计一渔舟。几度风前为下钩。行向桃花源尽处。归言独自访仙游。武陵守。亲垂叩。兴败无聊方自咎。休自咎。一溪水绿仍如旧。(石雨方)

　　梦想见闻俱坐断。主人面目甚分明。不因枕子敲残月。争得殊方定太平。(古雪喆)

　　一椎击碎摩尼藏。相逢何处不逍遥。枕头有甚闲巴鼻。翻笑从前立处高。(云外泽)

　　已向人间说好媒。冤家活活哄将来。一声长笛宫中起。自悔从前百不该。(五祖蕉)

　　撒手悬岩拌命驰。翻空一跌瞎双眉。三更蹋过铁门限。下载清风说向谁。(湘翁沄)

　　洞庭无尽水云斜。白浪滔空谁见涯。一击骊龙头角碎。山河无处不飞花。(雪逵照)

　　高峰示众。海底泥牛衔月走。岩前石虎抱儿眠。铁蛇钻入金刚眼。昆仑骑象鹭鸶牵。此四句内有一句能纵能夺能杀能活。若人检点得出。一生参学事毕。

　　天童悟云。高峰四句不妨奇特。祇是不经检点。古南门云。检点不妨检点。祇是无甚奇特。复云。山僧亦有四句。五更撞钟脚落地。三通接板狗子吠。二时粥饭湿匙箸。半夜放参霜点被。四句中有一句全用。有一句全体。有一句全体即用全用即体。有一句体用双忘。腾腾任运任运腾腾。若人检点得出。便请归家稳坐。　理安问云。高峰老祖坐断狮子岩。直是天下人没奈伊何。因甚到者里却又忍俊不禁一场败露。山僧既作他不肖儿孙。敢将老祖陈年骨董一时倾攃诸人面前。还有向个里着个眼者么。靠拄杖云。得行便行。得坐便坐。大小高峰。一状领。过　云中峃云。藏春色于壶天。栽兔角于马首。固是高峰作略。若论擒飞龙捉猛虎。犹未可在。

　　最苦参禅未彻头。无闻无见勘来羞。髑髅正睡惊开眼。定国安邦一念休。(牧云门)

　　寻得桃源好避秦。桃红又见一年春。花飞莫遣随流水。怕有渔郎来问津。(具足有)

　　冰肌玉骨巧颦呻。兰佩香飘万点春。雨过巫山云势耸。阳台白日梦迷人。(御之龙)

　　错箭磨弓露贼身。低言细语强惺惺。分明剾却世人眼。更问世人乞眼睛。(湘翁沄)

　　世有南威貌似花。来乘骏马去登车。风流若使时人见。定惹闲非到自家。(紫琈岠)

　　高峰示众。竖拂子曰。大众。到者里进一步也不得。退一步也不得。总不恁么也不得。毕竟如何。不得不得。

　　佛川宗云。野山则不然。乃竖拂子云。大众。到者里进一步也得。退一步也得。恁么不恁么也得。毕竟如何。得得。　慧庆诠云。二老与么提持。直截不妨直截。义学看来。不免被得失进退瞒过。者里则不然。乃蓦竖拂子云。切忌头上安头。便掷下。

　　高峰上堂。门外有一人。用尽机谋要入入不得。门里有一人。做尽伎俩要出出不得。出不得入不得即且置。且道门外人与门里人相见时如何。愁人莫向愁人说。说向愁人愁杀人。

　　理安问云。是何言欤。门外有一人用尽机谋要入入不得。不消咳嗽一声。门里有一人做尽伎俩要出出不得。亦不消弹指一下。门外人与门里人相见时如何。东西十万。南北八千。　腾焕家云。高峰也是观机逗教应病与药。西山则不然。门外有一人不用机谋要入便入。门里有一人不做伎俩要出便出。出得入得且置。且道门外人与门里人相见时如何。以拂子击案云。各逞风流归别浦。从教鸥鹭自疑猜。

　　高峰垂问。大彻底人本脱生死。因甚命根不断。

　　理安问云。疑则别参。复颂。

　　从来迷悟不相干。力尽何曾出盖缠。泥里若教重洗土。累他长劫守驴鞭。

　　自从拽断篷根索。一任虚舟海上帆。数点野萍栽不得。不劳根下更加芟。(三峰藏)

　　将谓别有。暗里乱走。走到天明。依然空手。(梅谷悦)

　　高峰曰。佛祖公案祇是一个道理。因甚有明有不明。

　　理安问云。奴儿婢子爱殷勤。复颂。

　　明投暗合苦难医。誓作群盲走使儿。认影迷头如不荐。甘心活活堕泥犁。

　　山深通塞路逶迤。一夜风雷雨断溪。识得水边苔径险。自甘崖侧结茅栖。(三峰藏)

　　堕坑落堑。鬼得其便。粉碎髑髅。离宫失殿。(梅谷悦)

　　高峰曰。大修行人当遵佛行。因甚不守毗尼。

　　理安问云。谁甘受屈。复颂佛魔齐入是同流。口诵真言上酒楼。三世如来羞客作。让伊赤手把猪头。

　　圣凡忘尽眼馍糊。摸得张郎唤大家。醉后不知天是笠。路傍潦倒倩人扶。(三峰藏)

　　乐则同欢。大海波干。珊瑚枝上。明月团团。(梅谷悦)

　　高峰曰。杲日当空无所不照。因甚被片云遮却。

　　理安问云。波斯脚板阔。复颂。青天吃棒有来由。杲日当空据令酬。昨日正晴今忽雨。半生脚下逞风流。

　　当空赤日顶门高。赫奕翻令目自劳。夜半闭关深睡熟。者回能数背间毛。(三峰藏)

　　相随来也。勘过了打。石火电光。那容汝把。(梅谷悦)

　　高峰曰。人人有个影子寸步不离。因甚蹋不着。

　　理安问云。逢人但恁么举。复颂泥牛吼月却临风。石火难追电影踪。切忌定盘星错认。出门徒惜草茸茸。

　　随身自影不相离。不上平桥反过溪。剩有脚心开只眼。等闲蹋过顶𩕳西。(三峰藏)

　　罪不重科。还甘也无。问取赵州。东壁葫芦。(梅谷悦)

　　高峰曰。尽大地是个火坑。得何三昧不被烧却。

　　理安问云。浑身在里许。复颂避火偏愁火近身。真鍮不更博真金。茫茫大地谁能救。自爱贪杯惜醉人。

　　目前万事𦦨炉红。开眼眉毛燎已空。谁把虚空翻作海。为云为雨梦魂中。(三峰藏)

　　担枷过状。贪观天上。失却手桡。问人觅㨾。(梅谷悦)

　　大鉴下二十三世

　　杭州天目中峰明本禅师(高峰妙嗣)

　　因观流泉有省。白峰。峰打趁。既而民间传有司选童男女甚急。师问。忽有人问和尚讨童男女时如何。峰曰我但度竹篦子与它。师于言下洞然彻法源底。峰乃自题真赞付之曰。我相不思议。佛祖莫能窥。独许不肖儿。得见半边鼻。

　　径山信云。高峰剜肉作疮。赃陷平人。中峰脚跟未稳。一状领过。若依语风判断。两人犯弥天之罪。各罚饡饭一堂。借此供狸奴白牯。何故。与他流水什么相干。虽然。不许夜行。投明须到。

　　讹言日出古风沉。一问当前意自深。却笑作家无眼力。真鍮换去好黄金。(古南门)

　　龙门千仞许谁亲。借个端由问有因。一劄尽情总吐露。竹篦三尺属儿孙。(理安问)

　　险岩偏僻妙高峰。路绝机筹句下通。黑漆竹篦无背面。拈来杀活好玲珑。(晦山显)

　　话堕横身剑刃锋。悬崖壁立路头穷。一回把手高山上。日出扶桑夜半红。(素庵仁)

　　水自冰心流出冷。云从岭上发来高。张公夜半生青女。不待天明嫁与曹。(旭云瑞)

　　忽讨童男是与非。拈来竹篦露真机。悬岩撒手谁窥得。竿木随身祇自依。(拳石沃)

　　同名同号又同音。千里同风万里钦。随句浑无男女相。和身共气是知心。(溟高峰)

　　竹篦拈出药真灵。男女何曾到眼侵。堪笑后来参学者。妄传消息到如今。(妙圆学)

　　杭州西天目山断崖了义禅师(高峰妙嗣)

　　颂曰。大地山河一片雪。太阳一照便无踪。从此不疑诸佛祖。有何南北与西东。

　　径山信喝一喝云。好即好矣美则美。何妨不可是归期。祇为路穷山更杳。可怜堕落作奴儿。

　　台州华顶无见先睹禅师(净慈伦下瑞岩宝嗣)

　　因白云度问西来密意未审如何。师曰待娑罗峰点头即向汝道。

　　无事𢹂琴过翠萝。佳人遥见唤鹦哥。金钗斜插浑忘处。别有心情动客多。(野堂倪)

　　此夜天孙竟渡河。鹊桥南望最情多。成都不隔支机石。宛转临筵发浩歌。(文玉玑)

　　大鉴下二十四世

　　婺州伏龙无明千岩元长禅师(中峰本嗣)

　　参中峰。峰授以狗子无佛性话三年。因往望亭闻雀声有省。峰复斥之。师愤然。夜半忽鼠翻猫食器堕地有声。恍然开悟。复往质峰。峰问赵州何故曰无。师曰鼠食猫饭。峰曰未在。师曰饭器破矣。峰曰破后如何。师曰筑碎方甓。峰乃微笑。

　　觉王立云。福无双至。祸不单行。千岩到者里。眼睛突出撒手归家。一场漏逗顿绝安排。诸仁者。既成漏逗又绝安排。且道明得什么边事。良久云。鸳鸯绣出自金针。

　　祸事临头骨也苏。鼠偷猫饭太无辜。供招一一难翻款。养子之缘一笑符。(牧云门)

　　半途烟雨湿眉端。未获风吹那得闲。归到画堂山色暮。一声玉笛唤开颜。(灵机观)

　　从门入者非家珍。别有壶公天地春。错听两番声色事。耳中添却几多尘。(与庵归)

　　夜半星辉天未晓。灵禽语语啼南斗。乾坤一色玉通津。不染些尘无一有。无一有。大地山河发籁窍。(溟高峰)

　　鼠翻猫碗作声来。千里乌骓忽唤回。不道千岩亲撞着。却如醒梦眼初开。(素庵仁)

　　几番入海采珊瑚。每被逆风打落湖。昨夜船头鼠吃板。天明上岸见王都。(秋山篑)

　　千岩示众。无明者里祇使无明且无佛法。与你一棒太煞慈悲。与你一喝十分直截。你若作棒喝商量。便千里万里也。

　　磬山修云。不作棒喝商量亦千里万里也。且道作无明是佛法是。喝一喝　浮峰承云。既不得作佛法商量。又不得作棒喝商量。亦不得作无明商量。诸人作么生商量。

　　千岩因僧来参乃问甚处人。曰浙西。师曰此间无饭吃来作什么。曰来求和尚佛法。师唤近前。僧近前。师即打一拳曰会么。曰不会。师曰。痴子。拳头也不识。

　　报恩琇云。岩翁何用叨叨来求佛法。打破渠脑袋。倘知惭愧。免见妆村。

　　千岩示众。老僧如猢狲种树。种了便拔看。大众。生根也未。众无语。自代曰。根生也。

　　善权贤云。根生则不无。未免自起自倒。山僧也不种也不拔。祇问大众。如何是无根树子。众无语。乃曰。无根树子也不识。

　　千岩示众。昨日两军出阵两刃交锋。未见输赢难分胜负。老僧祇管看。忍俊不禁未免借邓隐峰底锡杖子出来摇一摇。祇要诸人息战。息战后如何。薰风自南来。殿阁生微凉。

　　磬山修云。千岩老祖也是无风起浪平地生波。自起自倒了也。虽然如是。也为诸人切须照管自家鼻孔。莫把眉毛撕结。何故。成佛作祖易。空人忘我难。

　　千岩上堂。转山河国土归自己则易。转自己归山河国土则难。拈了也。父母未生前。道将一句来。

　　理安问云。千岩老祖高提祖印。向伏龙山中坐断天下人舌头。抛一句语直是难为吞吐。山僧今日不惜眉毛要与老祖相见。卓拄杖云。杀人须是活人刀。活人须是杀人剑。野狐成队觑无门。瞎驴灭却正法眼。复卓一下。

　　千岩因宋景濂学士来谒。师问。闻公阅尽一大藏。有诸。士曰然。师曰耳阅乎目观也。曰亦目观尔。师曰使目之能观者公谓谁耶。士扬眉向之。师相视一笑。

　　林下寻师扣板扉。扬眉相向颇依俙。作家手眼天然别。笑里全韬杀活机。(山茨际)

　　宗鉴法林卷三十五
卍新纂续藏经第 66 册 No. 1297 宗鉴法林


　　宗鉴法林卷三十六

　　集云堂　编

　　大鉴下二十五世

　　苏州邓尉万峰时蔚禅师(千岩长嗣)

　　参千岩。岩问将什么与老僧相见。师竖拳曰者里与和尚相见。岩曰死了烧了向何处安身立命。师曰。沤生沤灭水还在。风息波平月映潭。

　　风高月冷碧天横。倏尔银河泻玉津。陡地都来成一色。一湖水漾一湖春。(慧门开)

　　阳春唱出待知音。白雪相呈意转深。谩说困鱼偏止泺。自来幽鸟悦乔林。(芸庵容)

　　霜风凛凛难回互。未入罗裳骨已寒。不得阳春些子力。争能长啸独𠙥䦨。(全鉴旭)

　　把个拳头相见伊。转身那觉在深泥。纵然跃出莲华藕。不及金刚宝剑随。(秋山篑)

　　万峰因岩问。不是心不是佛不是物是个什么。师以坐具打圆相叉手而立。一日普请斫松。师拈圆石作献珠状曰请师酬价。岩曰不值半文钱。师曰瞎。岩曰我也瞎你也瞎。师曰瞎瞎。

　　卓立孤峰遍九州。呈珠献石瞎双眸。无风白浪掀天地。一喝西江水逆流。(浮山珠)

　　万峰因岩上堂举无风荷叶动必定有鱼行。师一喝拂袖便行。岩示偈曰。郁郁黄花满目秋。白云端坐碧峰头。无宾主句轻拈出。一喝千江水逆流。

　　松下千年有茯苓。如何得似宝珠明。快闻猛虎山中啸。不碍游鱼海底行。(牧云门)

　　廓彻师资尽灭门。擎头戴角气雄奔。昆仑踢转无回互。匝地风雷海岳昏。(资福观)

　　大鉴下二十六世

　　苏州邓尉宝藏普持禅师(万峰蔚嗣)

　　万峰付偈曰。大愚肋下痛还拳。三要三玄绝正偏。临济窟中师子子。镫镫续𦦨古今传。峰临入灭。有人问曰。和尚会中几个得法弟子。峰示偈曰。慈悲无念。花开果熟。因地分明。慧宝致嘱。

　　尿床鬼子眼睛开。肋下三拳实俊哉。要使爷钱非好子。生机一路道将来。(牧云门)

　　正法眼藏都灭却。撑撑拄拄是何宗。谁知无事生多事。鼓弄人家罪莫穷。(资福观)

　　年老垂纶钓赤鳞。闲将一偈作香珍。尿床佛法无多子。杓卜由来赚后人。(南山端)

　　将门自古产英豪。克绍家声展六韬。直得虎符悬肘后。峥嵘头角夺高标。(可达衍)

　　张公吃酒李公颠。肋下还拳绝正偏。狮子窟中无异兽。联芳续𦦨古今传。(浮山珠)

　　一偈传来异世人。灯灯续𦦨万峰身。狮儿代代根荄脉。日月同明耀古春。(溟高峰)

　　临济一只正法眼。拈来付嘱与当人。一轮明月辉今古。万户千灯共一真。(南宗传)

　　凤穴丹雏窥一斑。全机肯诺较灵山。翻飞云外金光现。无尽心灯照夜䦨。(喝崖悟)

　　大鉴下二十七世

　　杭州东明虚白慧旵禅师(宝藏持嗣)

　　因睹松有省。白藏。藏斥之。一日藏问。心不是佛。智不是道。汝如何会。师近前问讯叉手而立。藏呵曰。汝在此许多时。还作者个见解。师乃发愤。至第二日蓦然彻法源底。遂呈偈曰。一拳打破大虚空。百亿须弥不露踪。借问个中谁是主。扶桑涌出一轮红。

　　金粟乘云。大小宝藏虽用恶辣钳锤。直是臭气深重。若是金粟。待他眉毛定动劈脊便棒。直使赤洒洒地快活平生。

　　佛法真真似海深。拟将蠡测枉劳心。尖尖牛角翻身出。解把虚空定一针。(牧云门)

　　曳翻自己闲巴鼻。一掴天轮透顶关。峭峭巍巍孤卓卓。当堂夺出爪牙斑。(资福观)

　　打破虚空活卓卓。全身涌出绝承当。廓然独露无私旨。天上人间没处藏。(孤云鉴)

　　紧把三关岂放松。蓦然拶破太虚空。头头示现娘生面。始信从前费尽工。(溟高峰)

　　万里长风展六韬。破关击节在英豪。虚空拳倒家声振。一喝还同日月高。(与庵归)

　　彻底验人非草草。那许外边打之绕。一机迅发髑髅干。扑落虚空日杲杲。(素庵仁)

　　蓦然扭着娘生鼻。始信今朝力用全。筑碎虚空掀海岳。孤光炯炯出重渊。(灵常奫)

　　大鉴下二十八世

　　金陵东山翼善海舟永慈禅师(东明旵嗣)

　　首谒太初原。初问父母未生前那个是汝本来面目。师从东过西叉手而立。初曰不是不是。师曰两眼对两眼。初颔之。复谒东明旵问无相福田衣何人合得披。明便掌。师曰作么。明又掌。师曰一掌不作一掌用又如何。明复掌。师曰老和尚名不虚传。展具作礼三拜。未几开法翼善。明专僧送衣拂至。有偈曰。分付慈海舟。访我我无酬。明年之明日。西风笑点头。明年东明如期示寂。

　　何处归来宿草庵。老君错认古瞿昙。一番骤雨花容褪。缥缈峰高滴翠岚。(牧云门)

　　见得乾坤大似斗。如何拨着便馍糊。眼光廓落超方外。始信从前不丈夫。(资福观)

　　大鉴下二十九世

　　金陵高峰寺宝峰智瑄禅师(海舟慈嗣)

　　依海舟于翼善亲炙多年。见理精彻履践稳实。舟授以偈曰。迷悟犹如空里云。碧天明净了无痕。历然世界其中露。杀活拈来总现成。

　　天自苍苍水自清。银钩蓦钓渡江人。反流棹转村边岸。得路归来满面春。(资福观)

　　宝峰因天奇瑞参。师问甚处来。曰北京。师曰别有去处么。曰随方潇洒。师曰曾到四川否。曰到。师曰四川境界与此间如何。曰江山虽异风月一般。师竖拳曰还有者个么。曰无。师曰因甚却无。曰非我境界。师曰如何是汝境界。曰诸佛不能识谁敢强定名。师曰汝岂不是着空。曰终不向鬼窟里作活计。师曰西天九十六种外道汝是第一。瑞拂袖便行。

　　金粟乘云。宝峰应机绵密觌面活埋。不是天奇和尚洎合失却一只眼。虽然如是。且如何是九十六种外道底第一。良久云。诸佛不能识。谁敢强安名。

　　何故繁词扫不开。一拳高鉴自能裁。西天外道虽蒙记。透网之鳞唤不来。(牧云门)

　　放开一线针来往。掣断玄津鳞鼓腮。吸尽太湖千万顷。滔天浪涌响如雷。(资福观)

　　随方潇洒大方家。拶着当头便返踯。个中境界阿谁知。诸佛从来不能识。(孤云鉴)

　　一般风月。境界幽深。诸佛不识。谁是知音。桃花烂熳春风远。千里相思动客心。(全鉴旭)

　　临机棒喝当时分。鹘眼龙睛手自亲。触着通身寒彻骨。不惊人处也惊人。(拳石沃)

　　大鉴下三十世

　　竟陵荆门天奇本瑞禅师(宝峰瑄嗣)

　　示众。世间无法。出世间无法。若透得者个无法。归家稳坐。

　　磬山修云。奇祖祇要尽法不顾无民。不肖子孙却不恁么。世间无法。出世间无法。透得者个无法。正好行脚。　晦昙承云。二大老。一人善收不善放。一人善放不善收。不肖土上加泥去也。世间无法。出世间无法。透得者个无法。好与三十棒。何故。杀人刀活人剑。

　　天奇上堂。僧问如何是高峰宗旨。师曰。石马嘶风居物外。金鸡高唱御楼前。曰有何奇特。师曰。不遇知音者。徒劳话岁寒。曰祖祖相传传个甚么。师曰。海底泥牛翻白浪。林中石女播清风。曰大地全彰是甚么人受用。师曰东村李二哥。

　　承天怡云。入理深谈则不无。天奇老祖若要提持高峰宗旨。犹欠一着在。

　　天奇一日为普照太初二上座举曰。不论向上三玄。要了末后一着。太曰如何是末后一着。师曰。风吹墙畔柳。日晒涧边榆。照曰。青山低处见天阔。红藕开时闻水香。太作哕声曰正是弄㭰。师曰你作么生。太曰如人上墙百无所计。师作哕声。遂起身归位。

　　石车乘云。一哕声百无所计。一哕声起身归位。具眼底辩看。

　　秀州天宁法舟道济禅师(华顶睹下七世吉庵祚嗣)

　　因陆五台问画前元有易否。师曰若无将什么画。曰画后如何。师曰元无一画。曰。现有六十四卦。何得言无。师曰居士莫著文字好。曰请师离文字发一爻看。师召五台。台应诺。师曰者一爻从何处起。

　　普明用云。画前画后。论有论无。总与大易无交涉。直饶一唤一诺爻象分明。也未是衲僧极则。画前元有易否。何不便唤五台。待他应诺。却好云元有易否。陆公者里必然别有所入。且免后来许多周遮。

　　倒垣破屋住幽林。彻后通前不掩门。转北面南接影响。可怜咫尺隔千寻。(玉林琇)

　　羲皇殿上话庖氏。夫子庭前毁仲尼。共住都因不相识。却教脑后击金锤。(一初元)

　　大鉴下三十一世

　　随州关子岭龙泉无闻绝学正聪禅师(天奇瑞嗣)

　　参天奇。执侍久之。一日奇问。在世忘世时如何。师曰了物非物。曰在念忘念时如何。师曰于心无心。曰心物俱忘时如何。师曰。华山高突兀。太行峰嵯峨。奇乃付偈曰。破情情破破还情。绝迹无私精内精。知是个中今不惜。尽籯分付与仁行。

　　云汉满云。了物非物。好肉剜疮。于心无心。眼中着楔。若非末后一句。几乎唤作义学沙门。

　　相逢已是暗投机。尽把家私说向伊。心物俱忘天地外。华山岂逐四时移。(拳石沃)

　　无闻因僧问如何是本来面目。师曰石香亭。曰便恁么去时如何。师曰丧却了也。

　　笑岩宝云。放去较危。收来太速。复颂。

　　古云峰顶人难觑。偶被风吹映夕霞。百鸟未归天已晚。夜深依旧宿芦花。

　　无闻因天奇问。苦乐皆心因何外取。师曰祇为不了。曰是非皆事因何妄承。师曰错认定盘星。曰迷悟皆人因何不董。师曰。早知镫是火。岂向四方求。

　　钟声披起郁多罗。大地何人眼不摩。领得分明灯火意。翻云覆雨奈渠何。(牧云门)

　　春园烂熳花浪泼。弄蝶争妍扑鼻香。日落茅檐天色晚。一轮霜月照池塘。(资福观)

　　有水皆含天上月。无山不带岭头云。缘何世逐痴男女。误认张郎作李君。(旭云端)

　　织女夜来机线拙。无端弄巧雀河边。饶将薄雾遮罗袖。未舞春风肘已穿。(全鉴旭)

　　大鉴下三十二世

　　北京笑岩月心德宝禅师(龙泉聪嗣)

　　参绝学于关子岭。因洗菜次。忽一菜叶逐水圆转捉不着。有省。𢹂篮归遇学。学问是什么。师曰一篮菜。曰何不别道一句。师曰请别问来。学休去。一日辞学。学举拂子曰。向者里道得一句。出格可去。师无语。嗣后再参学。学问。人人有个父母。子之父母今在何处。师曰一火焚之。曰恁么则子无父母耶。师曰。有则有。佛眼觑不见。曰子见么。师曰某亦不见。曰子何不见。师曰若见则非真父母。学曰善哉。遂印可。

　　水里拾来火里烧。出头天外自逍遥。翻思未会机前着。有一毫兮是一毫。(平阳忞)

　　一茎菜叶忽随流。喜跃归来尽底酬。父母遍身红烂也。瞎驴端许振宗猷。(理安问)

　　一茎圆转一尖新。𢹂篮归去意休呈。云收雨散江天暮。红炉一点片雪轻。(啸庵本)

　　伸手不及处。见得一茎菜。一火焚之处。通达绝无碍。本来真父母。一口百杂碎。虽然七纵八横。要且浑无缝罅。(孤云鉴)

　　一毫圆转一须弥。就手擎来笑眼归。莫谓家亲无觅处。冰花𦦨里正春肥。(雪轮洁)

　　笑岩因僧问。如何是和尚昔年获益事。师以拂子倒悬视僧曰会么。曰某甲已识得和尚做处也。师曰你道荆州黄四娘礼佛求个甚么。僧无对。师打出。

　　金粟乘云。一问一答彼此分明。谁知末后一拶。如堕万仞深坑。至今起不得。召大众云。还救得么。莫道贼过张弓好。

　　笑岩到熊耳山礼祖塔。寺僧叱曰。空塔汝憨拜何为。师以手指塔问此是空塔耶。曰是。师曰祖师𠰒。曰𢹂履西归去了。师曰苍天苍天。

　　东明际云。者僧且置。祇如笑岩老人见祖师礼拜不见祖师礼拜。若道见。笑岩又恁么道。若道不见。笑岩又恁么道。毕竟如何。良久云。檐头不断前旬雨。电影还连后夜雷。

　　熊耳峰高雁影寒。悲风直得草蔓蔓。三千里外无相识。血溅啼䳌泪未干。(理安问)

　　钩头着饵放丝纶。掷向波心鱼不吞。归去自歌山自绿。回看堪笑水云深。(梅谷悦)

　　笑岩上堂拈拄杖曰。有么有么。时有僧出作礼。师劈脊打曰多口作么。曰某甲一言也未措何为多口。师复打曰。再犯不容。

　　三峰藏云。俊则太煞俊。未免忙在。　艺则忍云。机峻利。令严寒。恁么为人。果是直截。可惜遇着个孟八郎。莫说未开口已前承当。何曾梦见棒头落处。当时若是山僧。待他劈脊便打曰多口作么。便与掀倒禅床。直教者老汉一生开口不得。

　　不须宾主会来亲。占得神机绝法人。雪夜梅花领春早。满园香草不知新。(三峰藏)

　　万仞峰头险峻关。丝毫不尽隔千山。行人不解开门计。满目风光别世间。(寒松操)

　　笑岩因一沙门执锡卓立。朗声问。仁者可识从上相承密论义否。师曰。密则非论。论则非义。彼退后以锡横肩上翘足独立曰是甚么义。师于地上书一更字。彼以锡画地一画。阔两胫立上。复以锡横按腹上。亚身而视。曰是甚么义。师于地上书一嘉字。彼即卓锡地上。以两手叉腰。悬翘一足。切齿怒目作降魔势。曰是甚么义。师于地上书一之字。彼分身指天地。周旋一匝。曰是甚么义。师于地上书一尤字。彼进前作女人拜。分手指两衲子。师于地上书一蚕字。彼方绕三匝。作礼立于师右。师于地上书[佛/(佛*佛)/魔]字。彼方进语。师曰。设到此。更须有[魔/(魔*魔)/佛]者个时节始得。彼叹曰。咦。真摩诃衍萨婆若上士耶。作礼而去。师顾众曰。此是应真圣贤所呈金刚变相三昧。三昧王三昧。用来勘吾。然彼亦将有新证。

　　湘翁沄云。二人与么酬醋。大似生铁锤上刻出黼黻华龙。也有权也有实。也有杀也有活。若检点得到。可谓东土衲僧笑杀西天外道。其或未然。拈拄杖画一画云。彩云仙子扇红罗。

　　千山历尽草鞋穿。任运腾腾度好年。平实商量田地稳。灵山慧命一丝悬。(牧云门)

　　笑岩因僧问。一言道尽。更不容其言时如何。师曰。武陵溪畔杜䳌语。十里桃花血染红。

　　武陵溪畔杜䳌鸣。万语千言无别声。回首若知归去好。天涯游子尽回程。(远庵僼)

　　谁家桃李斗芳妍。杜宇声声唤客还。曾蹋武陵溪畔路。洞中春色异人间。(旅庵月)

　　辞穷理尽舌头干。海底珊瑚撑着月。杜䳌声里落花红。多少阿师全漏泄。(天岸升)

　　笑岩因二客入门吟曰。茂松修竹忽见师。便问如何是道人家风。师曰茂松修竹。曰有何旨趣。师曰自家观不足。留与客来看。

　　茂松修竹有何旨。劲节非惟傲岁寒。直引远风清六合。莫将声色等闲看。(梅源德)

　　杭州径山无幻性冲禅师(华顶睹下九世敬畏空嗣)

　　因编无趣录归。趣曰子一向做得个什么。师曰。性冲买得一段田。收得原本契书。请和尚签押。遂将录呈上。趣接得曰。者个是我底。你底𠰒。师曰和尚莫搀行夺市。趣掷下录。师便出。

　　古林如云。我若作径山。待道者个是我底你底𠰒。便与作礼云。今日念和尚老大。

　　相逢各自逞家风。祖业儿孙用不穷。大海无涯恣跃鲤。长空万里纵飞鸿。(天峰性)

　　无幻因僧问如何是提婆宗。师曰一字不着画。曰不问者个。师曰圆相不着圈。

　　天痴善云。圆相不圈。一字不画。魔佛难名。衲僧眼瞎。畗塞虚空。无人酬价。蓦地相逢。七上八下。

　　无幻烧火次。僧问如何是自性天真佛。师曰与我般取一束柴来。僧般柴了又问。师曰。者奴子。好恶也不识。便打。

　　桃源洞口寻春色。野老频呼在此中。游遍园林犹借问。不知身在万花丛。(潜夫峻)

　　大富须还长者家。天然随处有生涯。可怜不识寰中宝。错过真金在赤沙。(介庵进)

　　脚下鱼行总不知。因怜𪂶𪂶亦何痴。几多负义忘恩者。徒有双双两道眉。(牧公谦)

　　大鉴下三十三世

　　荆溪龙池禹门幻有正传禅师(笑岩宝嗣)

　　因闻镫花熚爆声有省。遂抵京求证笑岩。岩曰你把从前悟底一一说来。师叙语至半。岩踢出一只鞋曰。向者里道取一句看。师不能对。归堂通夕不寐。明旦犹伫立檐下。岩见乃唤师。师回顾。岩翘一足作修罗障日月势。师不觉脱然。

　　夜静镫花吼一声。琉璃殿上露全身。巨灵分破华山色。赤脚波斯绝路行。(理安问)

　　两片唇皮正合开。死蛇忽地触人来。天明毒气方苏醒。翘足修罗也怪哉。(古南门)

　　闪电为人机自别。晴空霹雳太孤危。回头擉瞎顶门眼。金锁玄关当下灰。(晦山显)

　　趯出鞋来齐截断。修罗障处活全机。通身发露自难掩。一笠千山力荷归。(孤云鉴)

　　忽把咽喉塞断看。其如吐气转身难。回头霹雳重相送。扑破虚空玉一团。(素庵仁)

　　泥牛纵步上天台。蹋碎重峦烟雨开。若不清风生两腋。那能亲到赤城来。(妙云雄)

　　龙池因僧问如何是西来意。师曰屋北鹿独宿。曰不会。师曰溪西鸡齐啼。

　　夹山豫云。师翁答话虽则一椎两当。未免令者僧分东着北。不肖孙则不然。如何是西来意。但云面临江水阔。早晚看行舟。更云不会。向道。两岸芦花里。清风引白鸥。　妙伟俊云。古人拈出陷虎之机。不妨奇特。怎奈者僧幽州犹自可。最苦是新罗。明眼人前只是好笑。且道笑甚么。三十年后验取。　萍寄普云。若道此二句是西来意。吃铁棒有分。　艺则忍云。幻祖眼观东南。意在西北。有问资福如何是西来意。祇向道。帘卷山云白。庭深岩叶黄。待云不会。一瓢寒涧水。对月坐松岗。

　　屋北鹿独宿。溪西鸡齐啼。的的西来意。惟余作者知。(龙池微)

　　舌底冰霜冷逼人。闲言剩语却多情。晓风残月同谁玩。散入长杨作雨声。(梅谷悦)

　　龙池一日因事着褊衫举椅子作女人拜。向磬山曰。修上座。待我拜你为师。修失笑呈偈曰。木人提唱笑呵呵。更着衣裳谁识它。昨日覸来是男子。今朝还作老婆婆。师曰此偈甚惬老僧意。

　　法林音云。磬山老祖偈虽善美。实未尽幻祖之意。不可更说。点把火照看面皮厚多少。幻祖当年果有意那。

　　临机影草主全宾。照用同收礼木人。掀倒本非男女相。青天闪电芥投针。(道峰珍)

　　觌面相逢不用呵。原非我兮亦非他。平生一件伤心事。错把张公唤李婆。(法林音)

　　龙池因僧问如何是佛祖奇特事。师曰虾蟆捕大虫。曰恁么则不奇特也。师曰猫儿捉老鼠。僧礼拜。师便喝。僧曰和尚为什么放某甲不过。师曰老僧有事。你且去。

　　东明际云。鹅王择乳。素非鸭类。

　　上他机境太孤危。劈面遭他下一锤。剑戟误身空自老。几人曾过玉关来。(理安问)

　　风前一语定纲宗。汉语胡言信亦通。末后重提千古令。孤灯日下带朦胧。(山茨际)

　　万仞龙门透者难。金鳞拟跃点波澜。电雷相送重烧尾。腥血空流石上斑。(南涧珍)

　　奇特虾蟆捕大虫。全提玄要振家风。电光石火难存迹。一喝顿教宇宙空。(祖庵锐)

　　龙池因僧问如何是如来禅。师竖起拳。僧曰如何是祖师禅。师亦竖起拳。僧曰如来禅与祖师禅是同是别。师复竖曰。不是拳头。便是巴掌。

　　报恩琇云。今日设有问报恩如何是如来禅。前是山门。如何是祖师禅。中间是佛殿。如来禅与祖师禅是同是别。但向道。明眼人难瞒。

　　龙池上堂。一切法不有。一切法不无。若能如是会。水上按胡卢。

　　湖光潋滟晴偏好。山色溟蒙雨亦奇。若把西湖比西子。淡妆浓抹总相宜。(梅源德)

　　秀州兴善南明广慧禅师(径山冲嗣)

　　示众。五峰头卓朔。双径尾颠先。喝石岩一任𨁝跳。明月池覆地倾天。此四句中。有一句有杀人刀无活人剑。有一句有活人剑无杀人刀。有一句杀人刀活人剑俱有。有一句杀人刀活人剑俱无。捡点得倜傥分明。许你参学事毕。

　　龙渊法云。兴善虽然杀活纵夺通身手眼。捡点将来。不无钝置杀人。　空诸性云。四句外尚有一句子。百味具足。不独杀活也。虽然。南明终未能举出在。且道是那一句。良久云。觑着则瞎。

　　太平无事刀开鞘。烦恼之时剑入匣。忽听秋风啸一声。忙转深宫着铠甲。(慧超先)

　　兴善因闻谷问。了即业障本来空。为甚狮子尊者被罽宾国王斩却。师曰本来空。曰争奈头何。师曰本来空。曰因甚罽宾国王一手堕地。师曰本来空。

　　柳汀斜对野人牕。零落衰条伴晓江。正是霜风飘断处。寒鸥惊起一双双。(印宗奇)

　　兴善因看雪次。僧曰满山都是雪。师曰随声逐色汉。曰请师离声色道一句。师却曰满山都是雪。

　　普明用云。者僧身挨白刃。活得命来不妨好手。南老人费尽盐酱。究竟不获称心。者里还有向声色外别道一句者么。良久云。切忌道满山都是雪。　藕庵衍云。兴善老汉惯将官物欺压平人。此间有为者僧雪屈者么。出来与藕庵拄杖子相见。

　　宗鉴法林卷三十六
卍新纂续藏经第 66 册 No. 1297 宗鉴法林


　　宗鉴法林卷三十七

　　集云堂　编

　　大鉴下三十四世

　　明州天童密云圆悟禅师(龙池传嗣)

　　因挑柴过山。触路旁积薪有省。遂依池出家。时中看得心境两立请益池。池曰汝若到者田地。便好放身倒卧。师益惑。一日城归过桐棺山顶。忽觉情与无情焕然等现。时池迁北京。师特往省觐。池问汝近日有新会处么。师曰一人有庆万民赖之。池曰汝又作么生。师曰圆悟特来省觐和尚。池曰。念子远来放。汝三十棒。

　　迸破桐棺险出头。焕然等现万机休。劈空独握掀天棒。涂毒声腾四百州。(晦山显)

　　忽睹余薪梦乍清。家私破尽体难轻。一回蹋碎桐峰月。一统山河见太平。(祖庵锐)

　　天童自外归省龙池。池上堂举拂子问。诸方还有者个么。师震威一喝。池曰好一喝。师连喝两喝归位。池顾曰更喝一喝看。师出法堂。池便下座。

　　一番风雪一番寒。寒尽春来暖气宽。祇者何劳重举出。驿亭西去是长安。(古南门)

　　梅花叶唱一腔新。清和寥寥世罕人。意气还他同调者。始终敲拍总阳春。(眉伯奕)

　　天童因龙池曰。汝等为我扶持佛法去。师呈偈曰。若据某甲扶持佛法。任它○○○○○。都来总与三十棒。莫道分明为赏罚。

　　巢顶铁船独驾时。阎浮界阔纵横机。分明显焕无私也。一道真风掌握归。(资福观)

　　天童因僧问。学人远来要问和尚讨个佛做。师曰佛也是你分外事。

　　翠岩喆云。斩钉截铁。本分宗师。直下知归。罕逢达者。还委悉么。浑身已在含元殿。何事唠唠问帝都。　白岩符云。者老汉生平一条白棒不顺人情。不管是佛是魔。蓦头便与一揕在。者里为什么不用。少年曾决龙蛇阵。潦倒还同稚子歌。

　　天童因僧问如何是不动尊。师曰此去径山五百里。

　　翠岩喆云。天童老汉惯用金刚王宝剑觌面全提。可惜者僧不知落处。若知落处。便好向百草头上卸却干戈。虽然。者里则不然。如何是不动尊。但向道。露柱骑牛登五老。灯笼蹋雪返西峰。

　　天童上堂。弥陀明日是生日。老僧今日是生日。我比弥陀先一日。三世诸佛从此出。

　　古南门云。大众。者老子结识古佛也是好事。今日山僧未免拨转机轮倒行此令。将者老子鼻孔扭捏一上。弥陀明日是生日。涂糊他作么。老僧今日是生日。真个那。我比弥陀先一日。铁作面皮。三世诸佛从此出。赚杀一船人所以。从上一言半句。如风行太虚鼓动万有。求其起处了不可得。如击石火闪电光。构得构不得。未免丧身失命。山僧恁么道。祇如今日真堂设供意在于何。还是仁义道中么。还是世谛流布么。还是净法界本无出没大悲愿力示现受生么。恁么论量。笑破衲僧口。要且总没交涉。毕竟如何。击拂子云。洎合停囚长智。

　　天童挂牌入室。有僧才跨门即曰。不用拈提。请师便棒。师曰为甚么。僧无语。师便打。

　　平阳忞云。者僧将成九仞之山。尚亏一篑之土。当时待道为甚么。但向道。横趋金殿过。定惹御炉香。管保先师拄杖子两手分付　璇鉴衡云。祇道天童与者僧入室。却是者僧与天童入室。复颂。

　　孟八郎汉。要恁么为。自怪撩蜂得眼肿。休嫌倚势把人欺。

　　天童因僧问。猛虎以肉为命。因甚不食其子。师曰自肉食不尽。

　　野猿抱子归青嶂。幽鸟衔花过碧岑。满目风光皆自得。了无遗法累儿孙。(侣岩荷)

　　天童因一秀士自撰禅门口诀。诣师请正。师展卷指一实字问曰。此字如何解说。士拟议曰却解说不出。师曰恁么则虚言了也。士无语。

　　平阳忞代云。待老和尚脚跟点地即道。

　　天童因僧问。昨日吃师三棒今朝拈却拄杖。师曰今日不打你。

　　法音𣽘云。红叶不题流水去。春山多少好人家。要会者僧则易。要识天童则难。何故。到江吴地尽。隔岸越山多。

　　天童示众。太白山中尽有柴。一株不许众人般。老僧不是多护惜。为要诸人彻骨寒。

　　金粟元云。天童老汉虽则彻底婆心。看来亦成护惜。者里不然。金粟山中柴没烧。随时买兮随时挑。任他柴价贵和贱。总要诸人额面焦。莫是狼藉常住。难为大众么。阿呵呵。多少业识茫茫之流。尽向者里错会。

　　天童因众请说法。随至法堂。以手揖众曰。已为大众说法了也。转身便出归方丈。

　　八十婆婆不识羞。涌身画阁卖风流。深深揖下无人采。祇得懡㦬归去休。(二隐谧)

　　和盘托出绝周遮。白玉无瑕却有瑕。可惜当时轻放过。至今天下乱如麻。(德庵心)

　　宜兴磬山天隐圆修禅师(龙池传嗣)

　　因阅楞严经佛叱阿难此非汝心处有省。后阅传镫录。见僧问乾峰一路涅槃门公案。遂去不得。参两载。偶闻驴鸣。顿释前疑。述偈曰。忽闻驴子叫。惊起当人笑。万别与千差。非声非色闹。

　　棱棱铁干磨霄月。雪苦霜侵愈见神。忽尔夜廊开笑口。晓来大地尽含春。(粟庵鼎)

　　磬山问龙池历历孤明时如何。池曰待你到者田地与你说。师便喝。池曰你还起缘心么。师拂袖便行。

　　驴鸣冷地笑颜新。盖色骑声绝晦明。一喝倒流千丈水。笑他空费老婆心。(理安问)

　　江皋翻转浪千层。杀活从教用得亲。朕迹一毫留不住。白拈手段是重兴。(山茨际)

　　多情石女嫁春风。髻耸巫云映日红。倒着霓裳花下舞。香尘扑扑撼蟾宫。(南涧珍)

　　非色非声露本容。瞎驴步步不留踪。家私籍没能开托。一喝从教大地聋。(截流策)

　　磬山因僧问如何是出格句。师曰独脚𩼠。

　　江天海云。修祖独荷济上纲宗。揭示人天正眼。等闲露一机出一语。坐断古佛舌头。横抽衲僧脑盖。且道利害在什么处。祇许老胡知。不许老胡会。

　　清波不犯老师翁。烈焰堆中钓活龙。未展全机伸独脚。横行海上不留踪。(南涧珍)

　　磬山因僧问。忽然打破砂锅。露出家常茶饭时如何。师曰。吞又吞不得。吐又吐不得。

　　昨夜霜风到草檐。老来双𩯭白新添。杖头且喜存知己。引我隔溪望酒帘。(法林音)

　　磬山因僧问。一句当天八万门永绝生死。者一句得恁么有力。师曰壁立千仞。

　　一句当天生死绝。刀头犹带战余血。不知何事鼓声频。无限愁人恨未泄。(法林音)

　　磬山因僧问。生灭灭已寂灭为乐。如何是寂灭。师曰今朝雨落阶前湿。

　　从容登眺几凭栏。满望溪山入画看。仙苑春风弦管沸。笙歌藂里雨声繁。(湘湖仁)

　　磬山因僧问。世尊睹明星意旨如何。师曰黑里白。

　　法林音云。草鞋筋不断。脚跟皮如何得穿。伎俩未尽。猢狲子又争得死。直饶死尽伎俩。蹋穿脚跟。不向威音前会取。就往意识里卜度。要穷磬山老人败阙处。犹隔三程半。

　　磬山因僧问虎以肉为命因甚不食其子。师曰是亲必顾。又曰。有爱在。

　　干戈定后羡英雄。圣主偏知不伐功。若似汉家多妒忌。谁将金剑学从戎。(定生纯)

　　磬山因僧问。虚空无向背云何有东西南北。师曰切忌回头转脑。

　　团圞一片天边月。海角天涯长照临。不奈寒云生谷口。时人换却眼中睛。(弘鼎教)

　　磬山因僧问。饮乳如四大海水。积骨如毗富罗山。那个是最初父母。师曰养子方知。

　　杀活临时祇自由。三军铠甲一时收。从今四海咸宁静。不动干戈定九州。(铁机信)

　　磬山因僧问。山岳倾颓为甚烟霞不散。师曰舍大恋小。曰独临玉镜云何眉目不睹。师曰打破镜来相见。

　　资福玉云。功夫不能进步。须参老人之前语。工夫不能脱洒。须参老人之后语。虽然。三十年后。

　　磬山因僧。问尽大地是一个眼睛。为甚么隔窗不见。师曰擉瞎眼睛相见。

　　烁破乾坤乌聿聿。隔牕何事便迷麻。谁知擉瞎娘生眼。相见依然隔海涯。(海慧惺)

　　一身还有一身愁。那得毗卢顶上游。大地若能无寸土。骑驴何处不扬州。(㨗庵敏)

　　磬山因僧参曰。学人未到磬山。先吃棒了也。师曰空头禅和。曰再求和尚赐棒。师曰老僧无者闲气力。

　　未到磬山先吃棒。再求一顿丧浑家。谩言老子无筋力。笤帚留将扫落花。(海慧惺)

　　磬山因僧问如何是明头合暗头合。师曰一字不加点。曰如何不加点。师曰明头也合暗头也合。曰离却明暗外请和尚道一句。师曰老僧到者里气急杀人。

　　点画未形字已成。无文古篆实难明。当人不识求指注。赚脱眉毛阶下生。(湘湖仁)

　　磬山因僧问如何是句到意不到。师曰。言言见谛。步步迷踪。曰如何是意到句不到。师曰。祇在舌头尖。尽力吐不出。曰如何是意句俱到。师曰。有时独倚庭栏上。闲看梅花三五枝。曰如何是意句俱不到。师曰。落花流水去。空负浪游人。

　　移花最爱廉纤雨。插柳宜逢黯淡天。试看上林春色早。花含珠露柳含烟。(海慧惺)

　　磬山因僧问如何是临济宗旨。师曰千雷并㖃。

　　妙伟俊云。修祖答临济宗旨极是礼周乐备。检点将来。未免太费盐酱。若问柏林。应声便喝云。迟八刻。

　　磬山因僧问如何是法身边事。师曰黑漆桶。曰如何是法身。师曰烂冬瓜。曰如何是法身向上事。师曰三家村里酒帘子。

　　妙伟俊云。潭州纸贵。一状领过。

　　磬山因僧参曰。久慕道风今日得见和尚。师高声曰诺。曰。三乘十二分教即不问。当阳一句请师直指。师竖起拂子。僧礼拜。师曰你那里来。曰今日得到磬山。师曰犹是者边事。那边事作么生。僧无语。

　　德庵心云。者僧将成九仞功亏一篑。当时何不叉手进前云。请和尚那边问将来。待拟拈棒。但云不合起动和尚。拂袖便行。岂不头正尾正。

　　杭州径山雪峤圆信禅师(龙池传嗣)

　　因僧问如何是佛。师曰大珠和尚道底。曰不会。师曰三脚虾蟆。

　　鲁庵远云。得平实之三昧。具解脱之总持。宋元以来一人而已。

　　径山因僧问。如何是双髻家风。师曰。一堆土灶。万个峰头。

　　绍隆仰云。大小语风向境上着倒。山僧又且不然。一堂风冷淡。千古意分明。

　　径山因僧问如何是函盖乾坤句。师曰扑不开。

　　众角固多。一麟则足。呼之无门。声声在谷。不在谷。断鳌立极徒劳鹿。若此溪西鸡齐啼。何负屋北鹿独宿。(云林辂)

　　湖州净名庵抱璞大琏禅师(龙池传嗣)

　　示疾。众请末后句。师曰。我有日用相应颂在。趺坐而逝。颂曰。◑。并行黑白却同年。[○@牛]。芳草茸茸到处眠。○。一时秋空云翳尽。●。夜深何处是家园。

　　培风泽云。抱璞会下设有一人。待开口道我有日用相应颂在。劈面吐云。恁么早已不相应了也。令抱璞老人祇好棺材里瞠眼。

　　明暗双双始末原。乌鸡啼向碧云边。曾经身入芦花岸。返照无踪逼大千。(弘鼎教)

　　建宁普明鸳湖妙用禅师(兴善广嗣)

　　同雪峤信上弦夜玩月次。峤指月问那半个在那里去了也。师良久曰会么。峤曰也祇得半个。师却问那半个在那里去了。峤亦良久。师曰也祇得半个。峤乃呵呵大笑。

　　金明进云。二老举扬个事。如善舞太阿。终不伤锋犯手。虽然。检点将来。太杀草窠里辊。金明若在。见他恁么便好拂袖而出。何故。不见道。此夜一轮满。清光何处无。　永正元云。埙篪迭奏互换可观。还他二老作家。然祇好明者一半事。若是那一半事。敢云未在。且作么生是那一半事。待月落后与你道。　龙渊法云。二老道即太杀。祇道得一半。金明虽则善为折衷。以小子看来。太似凑成三个担板。　退庵智云。二老为那半个费却许多腕头力作么。者里若有问那半个在那里去了。但举拳云。鉴。他更如何。劈面便掌。　瓶山谦云。向上一着。即三世诸佛直得口挂壁上。二大老合水和泥。直是笑破人口。到瓶山者里。好各与三十笤帚。

　　眉端挂剑。寒光如电。互换临时。穿杨之箭。咄。何似秦时𨍏轹钻。(介庵进)

　　夜夜蟾蜍挂碧天。清光何处不周圆。都来弄巧反成拙。彼此颟顸见一边。(主峰法)

　　普明上堂。因僧问如何是古佛心。师便打。僧曰如何是学人心。师曰欲攫游龙蜿蜒竞上。曰毕竟如何。师连棒打出。

　　桃花流水杳然去。别有天地非人间。堪笑渔人成钝置。扁舟何处探仙湲。提正令。髑髅穿。吹毛凛凛逼人寒。(空诸性)

　　大鉴下三十五世

　　潭州大沩五峰如学禅师(天童悟嗣)

　　因僧问释迦出世端为何事。师曰贫儿思旧债。僧拂坐具便出。师曰痴汉又恁么去。

　　法林音云。释迦老子落节处。五峰不妨料捡。今日有三十棒且自寄库。何故。仁义道中。

　　八千往返问单传。抛出琳琅听莫全。赚得游郎空作赋。虚承野老掣风颠。(雪轮洁)

　　养成傲骨不堪忧。碧水长天一色秋。随分生涯随分足。何须特地更驰求。(可达衍)

　　芦花月上影团团。珍重渔翁把钓竿。就手丝纶舒卷处。白漫漫又黑漫漫。(南宗传)

　　彻骨赤穷入市寰。万千离绪锁惭颜。几回话到衷肠处。心事徒将梦里删。(法林音)

　　五峰在关中因居士问在关中作甚么。师曰竹床高卧待云来。曰岂不闲杀人也。师曰五枚白鸟五更鸣。

　　法林音云。五峰贪程。居士错路。俱是关外语。若要进关么。雪窦道底。复云。

　　霜花飘处夜初寒。挑尽残缸兴未䦨。三个儿童相对坐。闲来无事弄双丸。

　　五峰因僧问文殊起佛见法见。声未绝。师曰阇黎当受山僧顶礼。僧拟开口。师以手掩却。

　　法林音云。五峰一期施设。纵夺可观。未免一番特地。复颂。

　　蓬蒿枝上欲栖鸦。一阵西风滚白砂。开眼不知何处去。边关昨夜动胡笳。

　　常熟三峰汉月法藏禅师(天童悟嗣)

　　上堂。年年冬寒夏热。朝朝夜暗昼明。使得十二时辰。看看能有几人。喝一喝曰。太平本是将军致。不许将军见太平。

　　法林音云。老老大大错下名言。喝一喝云。洎合错下注脚。复颂。

　　杖头无钞典袈裟。那有间情弄死蛇。闻道东皋春信早。又随风雨种桑麻。

　　三峰上堂。诸人尽是祖师门下客。也不用作么生。喝一喝云。家丑不可外扬。

　　家丑无端向外扬。担𢹂鸭酒走成行。祖师门下觅头角。笑杀东村李二娘。(法林音)

　　三峰上堂。绕四天下行脚底人。有口堪吃饭。抬脚不起底人也有。张口吃个甚么。良久曰。问取诸方。

　　九十春光一枕寒。东风移月上朱阑。分明白发还怜少。不尽伤怀泪未干。(厂阿䘄)

　　夔州梁山双桂破山海明禅师(天童悟嗣)

　　僧问如何是一六开天。师曰竹密山斋冷。僧曰如何是二五成性。师曰荷开水殿香。

　　信手拈来答问端。麻缠纸裹倩谁看。轻轻蹑足龙门过。惹得风雷彻骨寒。(遁庵韬)

　　双桂上堂。酸醯瓮里多蚊蚋。破驴脊上足苍蝇。我者里没唼啖。没栖泊。有扇打。有烟熏。贪生怕死汉。不用上吾门。

　　蜻蜓点碎波中月。荡散清光上下圆。吞吐鱼龙全性命。随其风云浪滔天。(粟庵鼎)

　　双桂上堂。天上明星突出。释迦打失一目。回观六道四生。个个如虫御木。

　　法林音云。双桂祇见释迦。要见六道四生。犹隔十万八千在。　永宁鼎云。双桂不是为人铲尽光彩。大似以己方人。

　　双桂因僧问。终日吃饭不曾咬着一粒米时如何。师曰一个斑鸠九只尾。

　　门开大厦从栖泊。飘荡伶仃苦更寻。待到家园重问信。莺迁乔木听啼音。(粟庵鼎)

　　径山费隐通容禅师(天童悟嗣)

　　上堂。良久曰。声前一句子。欲要大家知。

　　胜法荣云。径山大似癞儿牵伴。　法林音云。径山老汉诱人犯法。

　　桃腮日映红靥靥。柳眉风动绿丝丝。𢌞文诗缄泪千点。聊寄相思夫婿知。(胜法荣)

　　全因淮地月。得照郢阳春。一箭重关透。功高不树勋。(德庆奇)

　　春到桃花溢水源。风光别有一乾坤。渔翁怕向他人说。恐惹闲愁到子孙。(法林音)

　　径山上堂。个事人人自现成。无劳肯綮动修因。波吒路上多差互。觌体承当是本人。

　　德庆奇云。我要问径山老人。既是本来成现。因甚又要人觌体承当。拟议不来。劈面好掌。　法林音云。我为你说个譬喻。如一个好人。面上镌一行字云某甲。你道此人还具眼也无。

　　郊外良田多稼穑。室中笥箧总琼琚。叮咛穷子莫惊讶。两手而今付与渠。(德庆奇)

　　一抹胭脂透脸红。罗裳绣襦笑春风。愁肠总是相思结。缄寄吴山楚水东。(法林音)

　　径山因僧问。者样没头没脑事如何得明。师曰汝未到没头没脑田地在。僧作礼。师曰头脑生也。

　　胜法荣云。者僧背着牛头不肯认赃。径山重门击柝当面着贼。

　　入暮抱琴高士兴。经宵坐月隐君家。谩言冷淡无滋味。一盏清汤便当茶。(德庆奇)

　　径山因灵机问。世尊未升座。文殊不白椎。且道还有佛法也无。声未卒。师急拈拄杖曰。且道即今是升座不是升座。机拟答。师直打退。

　　万仞横身弄险巇。一毫倒卓五须弥。纵饶佛祖犹难觑。遍界凄凉尽属伊。日东涌。月沉西。何妨随处显真机。(艺则忍)

　　径山因僧问如何是和尚家风。师曰米少食无盐。曰忽遇客来将何接待。师曰忍饥无暇。

　　巢庵定云。先师虽则君子固穷。争奈寒酸太甚。设有问山僧如何是福严家风。但道布衣一片饱食三餐。忽遇客来如何接待。铁钉饭木札羹。倘有旁不甘底出来道。和尚与么答话大似乞儿暴富。不见道。知安则荣。知足则富。争怪得老僧。

　　金粟石车通乘禅师(天童悟嗣)

　　因僧问如何是尘中能作主。师曰攃手见青天。曰如何是化外自来宾。师曰一棒一条痕。

　　髼松白发离岩谷。趁晚归家不涉程。玉兔一轮东岭上。枉听𤠔叫断肠声。(粟庵鼎)

　　赣州宝华朝宗通忍禅师(天童悟嗣)

　　僧问如何是古佛家风。师曰宝华寺是千年来底。曰如何是斩新条令。师曰山僧是今日住底。曰前佛后佛还有优劣也无。师竖拂曰。中间荐取。

　　千年古寺出唐朝。井井风规岂寂寥。直下若知今古意。灵然一展便翀霄。(树丰兴)

　　伽黎耕畔千年寺。接物还他今古同。满室芝兰垂手得。寒梅香散白云中。(如弦直)

　　宝华因僧问。透网金鳞因甚还滞水。师曰是它家常茶饭。曰取饱便是。师曰怎奈没头浸却何。

　　三昧真云。当时宝华何不助它一个霹雳。免它没头浸却。虽然。只者家常茶饭。方见老人立地处。

　　宝华因居士问。月缺一条还补得么。师曰补得。曰将甚么补。师曰但将缺底补。

　　担雪填井功不浪。身心不禁历寒温。漫漫静夜含虚碧。宇宙清光一口吞。(粟庵鼎)

　　宗鉴法林卷三十七
卍新纂续藏经第 66 册 No. 1297 宗鉴法林


　　宗鉴法林卷三十八

　　集云堂　编

　　　　大鉴下三十五世

　　龙池万如通微禅师(天童悟嗣)

　　上堂。开口成双橛。无言丧本宗。须知此段事。谁敢绝形容。竖拂曰。个中识得文殊老。管取无烦过别峰。

　　庭外梅花开满树。堤边杨柳绿千茎。要知个事真消息。忽听枝头鸟一声。(铁机信)

　　龙池因僧问。树凋叶落时如何。师曰。过蚁难寻穴。归禽易见巢。

　　西风乍起冷飕飕。两岸芦花覆小舟。解䌫便能归故国。一轮明月湛如秋。(培风泽)

　　龙池因僧问。日落西山去。林中事若何。师曰。虎行樵子径。鸟宿故枝头。

　　独坐幽篁霜月寒。何来琴客喜盘桓。高山流水知音少。雁落平沙孰解弹。(松若昭)

　　越州平阳弘觉道忞禅师(天童悟嗣)

　　僧问。雪山夜半睹明星。正觉今朝道始成。如何是正觉山前事。师曰秋垄此时驱健犊。曰如何是出世因缘事。师曰道山何日跨归鸾。曰即今事作么生。师曰看脚下。

　　扑灭无尽灯。倒拈临济藤。四海邮亭上。玲珑双剑痕。山前事。后日因。江南江北走儿孙。(最懒根)

　　词林不禁玉堂通。敕下纶音滴漏中。紫气凌空霄汉外。底今脚下起高风。(紫凝晓)

　　五岭争雄。蜿蜒挺出。产斯伟人。与世罕匹。咳唾落九天。随风生珠玉。正觉道初成。秋田驱健犊。岂不闻。常山有宝兮存之传国。空驰诸子兮独贤母恤。(对山青)

　　悠悠仙子五云谣。能跨金龙四海寥。脚下才郎咸白雪。松花满地胜渔樵。(溟高峰)

　　平阳上堂。百丈得大机。黄檗得大用。更有一人得个甚么。喝一喝曰。迥超今古格。不共汝同盘。卓拄杖。

　　承天怡云。平阳要与百丈黄檗平分风月。割裂疆土。莫道不得。直饶得去。也是以五十步笑百步。　法林音云。我不似平阳。百丈得大机黄檗得大用。更有一人得个甚么。贼人空室。复颂。

　　风前一曲遏云行。海水腾波树作声。浩荡乾坤无间歇。知音端的问谁人。

　　平阳示众。今夜总教诸人彻底悟去。还肯与么承当么。良久曰。且莫压良为贱。

　　嵩又启云。弘觉老人如金翅擘海直取龙吞。不肖儿孙今夜也总教诸人彻底悟去。还肯与么承当么。良久云。一翳在眼。空花乱坠。复颂。

　　冰轮皎皎挂天心。大地山河荷照临。打破乾坤亲觌面。光辉万里溢清明。

　　平阳垂问。有一人朝参暮诵不离禅教。忽遭雷击时如何。自代曰。击碎蟠桃核。露出旧时仁。

　　南北不分犹堕见。圣凡路绝尚存尘。一槌脑后齐翻转。脱体无依自绝伦。(古庵溟)

　　平阳一日牵驴巡堂一匝。命众下语不契。自作驴鸣而出。

　　若翁臻云。大小平阳善向异类中行。要且无大人相。山僧若在。将把草塞向驴口。于驴背上拍两拍。它若更作驴鸣。但打版三下。引绳出堂。教他泼天伎俩也无容身之处。复颂。

　　千年古木久成精。特地相将异类行。信步蹋歌音弄巧。无人自和作驴鸣。

　　平阳一夜入堂大叫曰。适来栏中不见了牛。普请大众把火上山寻牛去。一僧才出。师便低头归方丈。

　　古雪喆云。平阳栏里牛虽不见。要且头角全彰。翠岩一头水牯牛常在栏中。祇是无踪迹可寻。敢问大众。既是常在栏中。为甚却无踪迹。

　　平阳晚参。松直棘曲。鹄白乌玄。大尽三十。小尽廿九。是人知有。祇如背后有人唤你。你便回首。且道明甚么边事。布袋肚皮宽。金刚手版阔。

　　薪传澜云。者老汉齿不关风。自言自语。当时若向明甚么边事处便休去。不妨令人疑着。却道布袋肚皮宽金刚手版阔。何异教人上树与贼过梯。岂不诱坏人家男女。乃拈拄杖云。还有不甘者么出来。我正要问汝。回头转脑是明甚么边事。

　　雪窦石奇通云禅师(天童悟嗣)

　　上堂。长安甚闹。我国晏然。拈拄杖曰。不可道拄杖子不晏然也。遂点曰。低声低声。

　　长安市里人烟静。我国晏然事转多。若是金毛狮子子。三千里外见誵讹。(培风泽)

　　雪窦上堂。月朔月望月圆月缺。一句全提万机寝削。卓拄杖曰。看看。掷下来也。咄。

　　江天铨云。灵山指出。曹溪画出。总不如雪窦老汉一番掀露。争奈尽大地人皆在拄杖上会却。

　　润州鹤林牧云通门禅师(天童悟嗣)

　　僧问。世尊未拈花。迦叶不微笑。意旨如何。师曰讨甚么碗。僧曰迦叶笑后又如何。师曰一场败阙。

　　十八婴孩出画堂。公公不识与么扬。逢人谩谓询知友。一片冰心付野塘。(溟高峰)

　　眼中不着沙。耳里不着水。八两共半斤。一倒还一起。拟思量。隔万里。落花风雨多。香湿流莺㭰。(对山青)

　　一片浑囵太古心。是谁巧凿丧真淳。任有补天炼石力。无奈东君逗早春。(妙云雄)

　　古南上堂。抛拄杖曰。扑落非他物。复擎起作舞曰。纵横不是尘。还见山河及大地全露法王身么。复击香几曰。一片榆楠木。敲来响杀人。

　　鸾镜台前巧画眉。自涂脂粉自称奇。穿帘透户风流胜。苏合荼香满面吹。(粟庵鼎)

　　古南上堂。大海不宿死尸。虚空不着五色。大火聚中不藏蚊蚋。无住法中不立迷悟。诸人图参禅悟道。三生六十劫。

　　永宁鼎云。古南若不立四禁门。争显得自己脚跟浮逼逼地。

　　无端平地起波澜。巨海一沤纳百川。若问中流的的意。万溪千壑尽从渊。(德实信)

　　吴江报恩浮石通贤禅师(天童悟嗣)

　　上天童省觐。童仍命侍者。一日值雪。童问好雪因甚不落别处。师曰祇为大地无寸土。童曰既无寸土毕竟落在甚处。师曰前山与后山。

　　莺窠顶上夜徘徊。目击尸涂便解开。殿阁微凉亲看破。新罗鹞子笑盈腮。(灵常奫)

　　寂寞空庭一笛吹。风声欹枕谩相宜。孤灯梦断分香泪。暗写愁肠寄与谁。(自休满)

　　才涉清关两眼醒。玲珑岩下没疏亲。风生殿角凉如洗。滕六飞花遍界新。(拳石沃)

　　报恩因僧问。明不犯之令。还许他悟也无。师曰犹落第二。曰。易开终始口。难保岁寒心。师曰自领出去。

　　虏骑无端入禁城。进前退后强支牚。中庭主将能行令。不动干戈建太平。(护国岳)

　　报恩上堂。乌飞兔走急如梭。明暗何曾昧得他。个里本来无可说。谓言无说已成多。竖拂曰。是有说是无说。掷拂子。

　　才开臭口事如麻。东鲁西秦不住家。说甚有无重卜度。自涂脂粉向人夸。(粟庵鼎)

　　报恩因僧问破沙盆意旨如何。师曰七零八落填沟壑。僧于此有省。

　　七零八落填沟壑。老大为人添注脚。不肖当年若在傍。一坑两个都埋却。(萍寄普)

　　通玄林野通奇禅师(天童悟嗣)

　　上堂。吾有一句。普天匝地。举似诸人。切莫拟议。是甚么句。

　　资福玉云。者藏头露尾汉。既已举出。又道是甚么句。忽有人掀倒禅床。如何回避。

　　通玄上堂。法身报身化身一串穿却。虽然。太煞省要。免得诸人摸索。大家好快乐。卓拄杖曰。祥麟祇有一只角。

　　清晓佳人出洞房。迎风钗钏别宫商。霓裳绾就冰心结。月里嫦娥莫并双。(粟庵鼎)

　　通玄因僧问如何是一念不生。师曰百杂碎。曰如何得命根断处去。师曰休着力。

　　鲁庵远云。命根断处自然休。着力只如一念不生。果能百杂碎也未。

　　京口竹林林皋本豫禅师(磬山修嗣)

　　示众。石里压油。水中取火。不是动转劳人。祇贵当阳吐露。赵州老子太惺惺。切忌道青州布衫重七斤。

　　竹床高枕浑无事。门外不知何处风。蓦地唤回秋夜梦。窗前明月上孤峰。(铁机信)

　　竹林因僧问。明月堂前花开枯木。是宾家句主家句。师曰石女哭苍天。

　　胜法荣云。林皋老人虽则不负来机。若是斩钉截铁起死回生。犹欠一着在。

　　竹林因僧问。天不盖地不载。甚处安身立命。师打出方丈。次日又问。某甲昨日吃棒。今日和尚痛否。师复打出。

　　承天怡云。夹山作略不愧为一代龙门。捡点将来。未免瞎却闰州一城人眼去在。

　　杭州西天目玉林通琇禅师(磬山修嗣)

　　僧问。昔日高祖道。海底泥牛衔月走。岩前石虎抱儿眠。铁蛇钻入金刚眼。昆仑骑象鹭鸶牵。意旨如何。师曰好儿终不使爷钱。

　　截流香象。河水成珠。虎生三子。终有豹菟。海底翻波兮涌出龙图。鹭鸶立雪兮明月何殊。高峰自古清如许。漫说东家富有余。(最懒根)

　　独创家财万顷。非图祖父田庄。五车岂借些儿。个里现用大方。一句标题千古案。好儿郎。灯灯续𦦨活埋堂。(溟高峰)

　　万斛明珠倾不尽。五车书卷用何穷。东西两目同春令。千载弘传诵有风。(师憨镜)

　　纵夺俱归掌握权。神儿争受止啼钱。嘉声吴越高风远。撼动江山五岳天。(紫凝晓)

　　高踞追踪肖古风。西峰拔地更玲珑。拈来瓦砾黄金重。岂肯逢人问石崇。(与庵归)

　　河目海口。通身剑刃。作略滔天。全体奋迅。满盘托出。好儿郎。宝藏打开谁识赆。(南宗传)

　　铁牛随处吼云涛。万里江山紫气高。就里乾坤藏世界。千秋不道是儿曹。(朴仁义)

　　出格男儿当自强。岂夸祖父广田庄。胸藏万卷无穷尽。诸子从他四海扬。(宗麟翔)

　　天目因秋色大盛。示众。山僧说得一篇好佛法。悬在雨花桥上。大众各自看取。良久曰。伯乐曾三顾。千金孰解增。赠君君不纳。完璧倚枯藤。

　　晦石琦云。琦孙当初若在。只向道老和尚自领一上罚。因甚如此。不合将常住物作自己人情。

　　天目示众。老窗败屋。纸帐青镫。此中有人得些子意味否。夜来风色峭。酿雪已三分。

　　永宁鼎云。尽谓天目乃一国之师。看来乞儿拾得开元宝。那堪字画不完全。

　　天目因僧问如何是本分事。师曰管人家烟冲大小。

　　胜法荣云。天目祇知者僧管人家烟冲大小。不知自己忘却杓柄短长。

　　倾国倾城自不知。斜簪玉凤出罗帷。时开金镜照颜色。犹整新妆倩画眉。(涧庵怡)

　　天目一日问戴庭丞云从何生。曰从和尚问处生。师曰山僧罪过。

　　永宁鼎云。天目老人也是垛生招箭。　培风泽云。铁丸蓦口塞。谁是解吞人。

　　天目因僧问挝鼓鸣钟所为何事。师曰换人眼睛。

　　晦石琦云。我若作者僧。便与礼拜归众。看者老汉如何合煞。

　　杭州理安箬庵通问禅师(磬山修嗣)

　　因僧问大悲千手眼那只是正眼。师曰急水滩头下钓丝。

　　急水垂丝千眼迷。随波东去又抛西。金翅掣断沧溟竭。雷雨轰轰过九溪。(天笠珍)

　　千尺丝纶钓碧波。游鱼一见急如梭。无穷底意随流水。正眼分明奈若何。(旭云端)

　　严陵不受汉家封。急水滩头开正眼。忽见锦鳞破浪来。钓丝牵得乾坤转。(北溟湛)

　　懒向街头辊绣毬。却来断岸掷金钩。游鳞逐浪烟波杳。渔父徒牚载月舟。(㞾山伟)

　　古岸风清坐钓矶。滩高水急浪如飞。大悲千眼由来瞎。空载满船明月归。(可达衍)

　　叶公纵有点睛手。难点大悲脑后瞳。急水滩头才下钓。十方震动看飞龙。(妙伟俊)

　　理安因送雪峤大师至山门。见狗子吠。雪曰者无佛性东西。师曰却搔着大师痒处。雪大笑。师亦大笑而别。

　　三昧真云。既无佛性。因甚搔着痒处。须知二大老之笑。各有一种白拈在。

　　理安因僧问对面不识时如何。师曰刀斧斫不开。

　　法林音云。老僧自老僧。阇黎自阇黎。假借一点得么。若是阇黎无分。全归老僧。十个有五双。尽道太煞穿凿。今日有七棒。权且封好寄库。以待三十年后。

　　金锤脑后用来粗。武帝曾输碧眼胡。大战燕山铭再勒。斩新收复旧皇都。(海慧惺)

　　孙吴当日起艰难。吮疽分醪队伍间。数万雄兵如父子。同生同死在边关。(胜法荣)

　　理安因僧问如何是法身三种病。师曰炙疮瘢。曰如何是二种光。师曰觑着则瞎。

　　法林音云。不向威音那畔又那畔打几个𨁝跳。未免触途成滞。三种病二种光拈却了也。且唤甚么作法身。吹余虽是他嫡骨儿孙。实不曾嗅着他些汗臭气。待我推倒大人峰。吸干法雨泉。那时再缓缓向你道。

　　国手从来无正方。祇将鸡屎搅麻糖。虚空一服病全愈。犹胜透瓶九转香。(胜法荣)

　　理安因僧问如何是佛。师曰低声低声。

　　要透重关也不难。含元休更问长安。堪悲错路贪程客。依旧千山与万山。(梅谷悦)

　　理安因无隐再参。师问一向在甚么处住。隐曰兴化。师便打。隐曰者老汉犹作者个见解。师又打。隐曰恁么为人瞎却人眼去在。师复打曰今日瞎却一个。隐曰自纳败阙。师便嘘。隐曰苍天苍天。师复嘘。隐便出。

　　德庵心云。宾中有主。主中有宾。互换投机。一场纳败。虽然。当时更与三十。岂不光前裕后。

　　理安因僧问。一切众生皆孝道。因甚土枭食母。师曰冤家路狭。

　　奯舟元云。师翁向镬汤内抛出冰团。虎口里夺得活雀。非但换却诸方眼目。瞎却天下人眼去在。

　　理安因僧问。大彻底人本脱生死。因甚命根不断。师曰螺蛳吞却鸭。

　　螺蛳吞却鸭。照用全宾主。一语定纲宗。千钧机发弩。(琅玡真)

　　理安因僧问一贫赤骨时如何。师曰。有件破衲头。要便与你。僧拟议。师曰穿不着。

　　妙伟俊云。者僧家贫遭劫彻体无依。师翁看风使帆纵夺可观。检点将来。犹欠一着在。具眼者辨取。

　　未必心头似口头。到来知己反为仇。逢人但说三分话。客作成群落二筹。(晓庵昱)

　　南岳绿萝山茨通际禅师(磬山修嗣)

　　僧问如何是超佛越祖句。师竖拄杖曰向者里荐取。僧便喝。师便打。僧拟进语。师连棒趁出。

　　杖头指出中天月。池内风飘菡萏香。若问西来超祖句。徒劳独自费评章。(友石微)

　　一句全提。迥超佛祖。再逼生蛇。素非敏手。游人端不解回途。空使东君频折柳。(寒松操)

　　相询越祖句。抛出铁馒头。沾着些儿味。令人饱不休。(此念正)

　　淡荡烟霞绕绿萝。悬岩倒挂影㜑娑。掀翻佛祖闲窠窟。乞与游人价倍多。(雪轮洁)

　　南岳因僧问。如何是学人安身立命处。师曰待山僧有安身立命处即向汝道。

　　胜法荣云。南岳虽然途中得力。争奈终日区区。若要归家坐享太平。三生六十劫。

　　南岳因僧问。手握利刃剑。因甚猢狲子不死。师曰全承渠力。

　　铁机信代云。元来和尚也祇在此间作活计。

　　江天诠云。承利剑之力。猢狲子死矣。承猢狲之力。用利剑何为。具眼者分别看。

　　南岳因僧问。咬破铁酸馅。因甚路上有饥人。师曰同途不同辙。

　　资福玉云。者㨾也敢称禅客。何不更云。恁么则与师隔生也。管教南岳分半院有分。

　　阳山松际通授禅师(磬山修嗣)

　　上堂。门对千峰碧。沿溪一径幽。更求玄妙旨。拨火觅浮沤。

　　承天怡云。阳山恁么提唱。虽则老婆心切。未免辜负他先圣。丧我儿孙。

　　阳山因僧问。二十五圣本无优劣。为甚独选耳根圆通。师曰翠为毛死。

　　一等共行官马路。须持虎节令权衡。虽然夺得高标转。未免担枷带杻行。(㨗庵敏)

　　建宁府紫云峰普明衡石悟钧禅师(普明用嗣)

　　参普明。明问。化人问幻事。谷响答泉声。欲识吾宗旨。泥牛水上行。意旨如何。师曰梦眼见空花。明曰。临济有一句子。你又作么生。师便喝。明便打。师又喝。明直打出曰元来是瞎驴。师拂袖便出。

　　顶门眼。打教彻。迢迢官路透云穴。荡荡不存佛祖则。孤危危。高突突。祥麟一掣金锁开。正眼还从瞎驴灭。杏花风送暮云沉。万里光含一片月。(牧公谦)

　　碓㭰忽生耳。虚空自放花。象龙腾蹋处。纵夺有生涯。者瞎驴。足堪夸。任有补天炼石手。画符必定用朱砂。(晦岳旭)

　　嘉兴金明介庵悟进禅师(普明用嗣)

　　参鸳湖。才跨门。鸳曰是甚么。师拟对。鸳震声一喝。师豁然契悟便掩耳而出。鸳一日上堂。举拂子曰。世尊拈一枝花。老僧举一枝拂。且道是同是别。师出礼三拜归位。鸳深肯。

　　恶辣钳锤老古锥。入门拟对喝如雷。豁然掩耳翻身出。惹得洪音匝地来。(素弘理)

　　陕路相逢蓦一拶。根源彻底不知穷。迅雷断送黄昏雨。四海漫漫鼓黑风。(梦堂倪)

　　当轩挝毒鼓。闻者丧胆魂。狮子儿返踯。晴空日月昏。(世高则)

　　敲出金鸾五色髓。扑碎骊龙明月珠。天上人间俱结舌。一段风流出镜湖。(山舞在)

　　嘉兴府永正一初悟元禅师(普明用嗣)

　　金明来访曰前日地动。师曰我者里不动。明顾左右曰动底是不动底是。师休去。

　　一动一不动。行人无处躲。甜瓜彻蒂甜。苦瓠连根苦。(空诸性)

　　前日地动。海水岌嶪。者里不动。须弥飘拂。动静两忘阿谁辨。别别别。抛出大家看。毕竟是何物。咄。(牧公谦)

　　宗鉴法林卷三十八
卍新纂续藏经第 66 册 No. 1297 宗鉴法林


　　宗鉴法林卷三十九

　　集云堂　编

　　大鉴下四世

　　潭州沩山灵祐禅师(百丈海嗣)

　　初在百丈充典座。因司马头陀寻得一山。丈欲师住。时华林为首座争之。丈告众曰。若能对众下得一语当与住持。因指净瓶曰。不得唤作净瓶。汝唤作什么。林曰不可唤作木𣔻也。丈问师。师踢倒净瓶便出。丈曰第一座输却山子了也。

　　百丈堂前定大沩。金毛狮子振全威。净瓶踢倒还元化。千里淳风动地归。(智海清)

　　不顾山前有信旗。单刀一直入筹帷。长戈短戟都无用。夺得将军金印归。(上方益)

　　大用还须作者知。当场一着绝狐疑。堪嗟不绍家园者。祇向人前去灼龟。(通照逢)

　　盘中喝彩。马上夺标。当仁不让。见义而骁。一箭天山从此定。沩山千古郁岹峣。(古梅冽)

　　宝符不在常山上。诸子空教自惆怅。取代因征母䘏贤。赵家大业堪凭仗。(白岩符)

　　沩山与仰山摘茶次。师曰。终日摘茶。祇闻子声。不见子形。仰撼茶树。师曰。子祇得其用。不得其体。曰未审和尚如何。师良久。仰曰。和尚祇得其体。不得其用。师曰放子三十棒。曰。和尚棒某甲吃。某甲棒教谁吃。师曰放子三十棒。

　　报慈遂云。且道过在什么处。　首山念云。当时不是沩山。便见扶篱摸壁。　琅玡觉云。五更侵早起。更有夜行人。又云。若不是沩山。洎合打破蔡州。　白云端云。父子相投意气相合。机锋互换啐啄同时。虽然如是。毕竟如何。道得体用双全去。沩山放子三十棒。也是养子之缘。　天童觉云。沩仰父子。丛林尽道各得一橛。殊不知。天共白云晓。水和明月秋。　玉泉琏云。直饶体用两全。怎奈当头错过。错过则且置。祇如放子三十棒又作么生。三盏酒妆公子面。一枝花插美人头。　广教玉云。毡拍板六律谐听。无孔笛五音协畅。互换投机。风流不坠。还他父子作家。若在临济门下。棒折也未放在。虽然。且道前后放六十棒又作么生。击案云。好雨千峰迎翠色。太平野老尽讴歌。　懒庵铦云。善用千钧之弩须是沩峤。惯射百步之箭还他仰山。虽父慈子孝即不无。若论得体得用。犹未敢相许。　法林音云。前后放六十棒。且道是赏伊是罚伊。

　　体用全彰用不难。当时沩仰自相瞒。禅流若具金刚眼。互换机锋仔细看。(佛印元)

　　龙生龙子斗全威。霹雳声中掣电机。雨过云收何处去。沩山千古独巍巍。(野轩遵)

　　春暖相呼出翠微。时行时坐几忘归。黄昏一阵东风雨。未免浑身透湿衣。(保宁勇)

　　张翁乍与李公友。待罚李公一杯酒。倒被李公罚一杯。好手手中呈好手。(佛鉴勤)

　　沩山得体。仰山得用。体用俱全。梦中说梦。喝一喝。(谁庵演)

　　两两於菟落荒草。无事相将弄牙爪。夺去搀来各擅奇。末梢一㖃山欲倒。(白岩符)

　　锦衣公子醉晴晖。金玉相宣接拍奇。宛转高歌谁解听。和云并作雪花飞。(远鉴镜)

　　沩山问仰山曰。大地众生业识茫茫无本可据。子作么生知它有之与无。仰曰慧寂有个验处。时有一僧从面前过。仰召阇黎。僧回首。仰曰和尚者个便是业识茫茫无本可据。师曰。此是狮子一滴乳。迸散六斛驴乳。

　　开先金云。沩仰父子被者僧一状领过。　法林音云。仰山验处虽真。祇好验自己。究竟验它人不出。何不唤阇黎。待僧回首。便以目视沩山。看老汉作何伎俩。无端又下个注脚。沩山末后虽是养子之缘。也是借蓑衣当被盖。

　　父子有时扬密意。神通变化不相知。唤回业识茫茫者。笑倒沩山老古锥。(真净文)

　　一唤回头识我不。依俙萝月又成钩。千金之子才流落。漠漠穷途有许愁。(天童觉)

　　沩山在法堂坐。库头击木鱼。火头掷却火叉。抚掌大笑。师曰。众中也有恁么人。遂唤来问。你作么生。火头曰。某甲不吃粥。肚饥所以欢喜。师乃点头。

　　磬山修云。百姓日用而不知。故君子之道鲜矣。　愚庵盂云。者僧在千百众中夺锦而归。及乎询其所以。却又将扇子掩面以避。会么。分明只在秋江上。明月芦花无处寻。

　　沩山问仰山从何处归。曰田中归。师曰禾好刈也未。曰好刈。师曰。作青见。作黄见。作不青不黄见。曰和尚背后是甚么。师曰子还见么。仰拈起禾穗曰和尚何曾问者个。师曰此是鹅王择乳。

　　不作青黄见。其如稻穗何。鹅王能择乳。鹞子过新罗。(天目礼)

　　二八娇娥巧画眉。茜香分翠试罗衣。锦丝绾就同心结。只许檀郎知此机。(天真则)

　　沩山问僧汝会作什么。曰会卜。师拈起拂子曰。者个六十四卦那一卦收。僧无对。师曰。适来大壮。今是明夷。

　　宝寿新云。祸福无门惟人自召。　白岩符云。老汉今年须防失脱。　法林音云。和尚大似不解卜。

　　沩山问仰山天寒人寒。仰曰大家在者里。师曰何不直说。曰。适来也不曲和尚如何。师曰直须随流。

　　瑞岩愠云。珠明川媚。玉润山辉。沩山父子是则固是。当时若知有转身一路。子孙也未至断绝。还会么。人天浑莫测。珍重赤须胡。

　　吹尽风流太古调。唱出富贵黄钟宫。舞腰催拍月当晓。更进葡萄酒一钟。(正堂辨)

　　大家在者里。两手扶不起。放下近前看。是什么面㭰。(无际派)

　　大家在者里。初不碍随流。两口无一舌。葛藤殊未休。茫茫大地人无数。几个男儿解点头。(寂岩中)

　　沩山因泥壁次。李军容来。具公裳。直至师背后端简而立。师回首见。便侧泥盘作接泥势。军容便转笏作进泥势。师便抛下泥盘与军容归方丈。

　　岩头奯闻云。噫。佛法澹泊也。大小沩山泥壁也不了。　明招谦云。当时合作么生。免被岩头检点。代却转泥盘作泥壁势。待伊动静。便归方丈。　黄龙新云。岩头错下名言。殊不知沩山军容弄巧成拙。

　　沩山睡次。仰山问讯。师便面向壁。仰曰和尚何得如此。师起曰。我适来得一梦。汝试为我原看。仰取一盆水与师洗面。少顷香严亦问讯。师曰我。适来得一梦。寂子原了。汝更与我原看。严乃点一碗茶来。师曰二子见解过于鹙子。

　　蒋山勤云。梦中说梦。深许沩山。妙用神通。须还二子。传茶度水耀古腾今。年老心孤怜儿惜子。向衲僧门下。一人在门外。一人在门里。更有一人遍界不曾藏。佛眼觑不见。

　　拨草瞻风。孤峰独宿。鼓无弦琴。唱无生曲。沩仰香严鼎之三足。临机不费纤毫力。任运分身百千亿。(南堂静)

　　取水烹茶不失机。当时原梦善知时。如斯始谓仙陀客。鹙子神通岂及伊。(本觉一)

　　一杯晴雪早茶香。午睡初醒春昼长。拶着通身俱是眼。半窗疏影转斜阳。(雪岩钦)

　　迭奏𡎖篪侍晓堂。还他家有好儿郎。遏云度玉浑闲事。惹乱天边鸾凤翔。(憨予迁)

　　沩山令侍者唤第一座。座至。师曰。我唤第一座。汝来作甚么。座无对。

　　曹山代云。若令侍者唤。恐不来。　法眼益别云。适来侍者唤。

　　沩山因仰山侍行次。指前头枯树问。前面是什么。曰祇是枯树子。师却问耘田翁。翁曰枯树子。师曰。者耘田翁。它后亦有五百众。

　　神鼎諲云。为复意在耘田处。为复意在仰山分上。为复总不恁么。诸上座。一切诸法纵然更不用生事。他是父子说法。同道方知。　沩山喆云。山僧则不然。耘田翁吾不如汝。且道大圆是山僧是。若人辨得。许汝具择法眼。若也不辨。佛法炽然生灭。

　　沩山示众。老僧百年后向山下作一头水牯牛。左胁书五字曰沩山僧某甲。正恁么时。若唤作沩山僧。又是水牯牛。若唤作水牯牛。又是沩山僧。且道唤作什么即得。仰山出礼拜而退。

　　云居膺代云。师无异号。　资福宝云。当时但作此○相拓呈之。　芭蕉清代。作此[○@牛]相呈之。又云。同道者方知。　南塔涌云。一千五百人善知识。只得一半。　芭蕉彻云。当时作此[(○@初)/((○@衣)*(○@佛))]相呈之。又云。说也说了。注也注了。悟取好。　保宁勇云。和尚一等是入泥入水。　中峰本云。道是沩山僧。却是水牯牛好。道是水牯牛。却是沩山僧好。当时有人下得者两个好字。教他百劫千生要脱水牯牛也未得在。　通玄奇云。沩山一身充两役。到底功不成名不就。仰山虽解扶竖。终是家业丧亡。　神鼎泽云。要识沩山么。以左手拍禅床云。者里是。要识水牯牛么。以右手拍禅床云。者里是。复以两手拍一拍云。六月十三。热不相瞒。　雪窦正云。大小沩山好似嚼饭喂婴孩。不堪检点。芭蕉虽然和盘拓出。若要绝人情见则未可。会么。良久云。贪观天上月。失却手中桡。

　　不是沩山不是牛。一身两号实难酬。离却两头应须道。如何道得出长流。(芭蕉彻)

　　水牯沩山峭峻机。分明人类显幽奇。两途语出分明处。夜鸟投林晓复飞。(道吾真)

　　山下为牛山上僧。河沙异号未为能。常爱暮云归未合。远山无限碧层层。(海印信)

　　改却形容换却头。当阳难隐个踪由。驴名马字虽呼唤。多少傍观掩面羞。(保宁勇)

　　反手书空事已成。忙忙人问两头明。屈原不是逢渔父。千古谁人论独醒。(佛心才)

　　野径蹄涔赚杀人。早曾耕遍大田春。有时落草无寻处。显现沩山老汉身。(张无尽)

　　沩山水牯牛。禅人聚头咬。可怜负舂人。唤作岭南獠。(天童觉)

　　春寒料峭。冻杀年少。切忌参商。别无玄妙。(龙门远)

　　百年犹恐没人知。名字仍将左胁题。入水入泥难放牧。仰山祇得半边骑。(虚堂愚)

　　绿树阴浓夏日长。楼台倒影入池塘。水晶帘动微风起。满架蔷薇一院香。(高峰妙)

　　山当尽处疑无路。转过溪来景愈幽。石屋老僧情更好。殷勤花酿两三瓯。(白岩符)

　　学梳松𩯭试裙新。消息佳期在此春。为要好多心转惑。偏将宜称问傍人。(绿雨蕉)

　　转身九五就尘埃。剑阁重重豁达开。陋巷不骑金色马。回途却着破衫来。(箭峰真)

　　沩山一日见香严仰山作饼次。师曰当时百丈先师亲得者个道理。仰与严相顾视曰甚么人答得此话。师曰有一人答得。仰曰是阿谁。师指水牯牛曰道道。仰取一束草来。严取一桶水来。放牛前。牛才吃。师曰与么与么。不与么不与么。二人俱作礼。师曰或时明或时暗。

　　憨休干云。动弦别曲。叶落知秋。还它沩山父子。若是衲僧门下。犹欠悟在。何也。不是僧繇手。徒劳画丹青。复颂。

　　馒头水牯示纲宗。觌面相承道愈隆。化外来宾端的别。莫将𦱖子当天雄。

　　沩山上堂。仲冬严寒年年事。晷运推移事若何。仰山进前叉手而立。师曰我情知汝答者话不得。却顾香严。严曰某甲偏答得者话。师蹑前问。严亦进前叉手而立。师曰赖遇寂子不会。

　　瑞岩愠云。沩山将引二子向冰枯雪老之时作一家宴。熊掌䭾峰下箸厌饫。管弦鼍鼓声彻云霄。远近观瞻莫不欣艳。及乎分付家财。依然却成吴越。击拂云。当初祇道茅长短。烧了方知地不平。　乌石道云。沩山父子三人装一棚傀儡。打个决杀无好散场。且道那里是他打决杀处。两人各各叉双手。门外砂盆井石走。笑杀沩山老古锥。却来面南看北斗。　空有生云。沩山父子虽则声和响顺敲唱同时。检点将来。俱在百尺竿头坐地。各认一斑。未免傍观者哂。当时若问明觉。仲冬严寒年年事晷运推移事若何。但道。今日风头稍硬。请和尚归方丈。若道得者一语。沩仰宗风必不致恁么寂寥。

　　晷运推移事若何。丝来线去定誵讹。织成蜀锦千般巧。不出当时一只梭。(懒庵枢)

　　一竿丝线两金鱼。不犯清波意自殊。斜拽蓑衣遮盖后。空余明月满江湖。(石溪月)

　　一箭暗穿红日影。双雕已落碧云端。不知李广无玄妙。多向弓弦发处看。(闲极云)

　　沩山问云岩。闻汝久在药山是否。曰是。师曰如何是药山大人相。曰涅槃后有。师曰如何涅槃后有。曰水洒不着。岩却问。未审百丈大人相如何。师曰。巍巍堂堂。炜炜煌煌。声前非声。色后非色。蚊子上铁牛。无汝下㭰处。

　　天童华云。二尊宿说大人相。何异指鹿为马。或有问归宗。虎丘大人相作么生。向他道。九九百百。半青半白。　平阳忞云。二尊宿指鹿为马。应庵祖证龟成鳖。各领三顿棒。或有问天童大人相作么生。擘胸云。堂堂皇皇。历历落落。三生六十劫。悟去也不知。

　　沩山见刘铁磨来。曰老牸牛汝来也。磨曰。来日台山大会斋。和尚还去么。师乃放身作卧势。磨便出去。

　　净慈一云。沩山老汉平生一条脊梁拗不曲。被刘铁磨一推推倒。直至如今起不得。若要扶起沩山。请各下一转语。众默然。以拄杖一时趁散。　中峰本云。沩山被刘铁磨一拶拶倒。要起起不得。铁磨被沩山一推推转。要住住不得。本上座与么批判。多少人在背后咬断拇指。　博山来云。案山起云。主山下雨。杓卜听虚声。热睡饶谵语。祇饶弓折箭尽未是作家。要得同气相求同声相应。看者一队水牯牛。复笑云。鼻孔总在博山手里。　广教玉云。刘铁磨来。不是冤家不聚头。老牸牛汝来也。勾贼破家。来日台山大会斋和尚还去么。胡饼里呷甚么汁。作卧势。便出去。雨收云散长空阔。一对鸳鸯画不成。　愚庵盂云。沩山被铁磨一问。直得倒街卧路。虽有牛马践蹋总不顾也。且道大会斋去不去。来日再看。

　　曾骑铁马入重城。敕下传闻六国清。犹握金鞭问归客。夜深谁共御街行。(翠峰显)

　　百战功成老太平。优游谁敢共争衡。玉鞭金马闲终日。明月清风富一生。(天童觉)

　　主人无德客无机。石火光中闪电飞。同死同生同得失。此心能有几人知。(中庵空)

　　云巢梦断月华秋。玉女翻身过斗牛。卸却花冠归旧隐。玄途鸟道未容收。(足庵鉴)

　　共乐升平道泰时。相逢终不展枪旗。随宜淡饭清茶外。困卧闲行几个知。(无准范)

　　双放双收尽主宾。笙歌共奏玉楼春。醉扶金屋珠帘悄。花气曾余香露深。(天章玉)

　　蓦将影草探来风。直下翻身迥不同。四海晏清天地静。将军意不在雕弓。(浪山屿)

　　八极功成帝道平。雕弓久自挂闲庭。夜来一阵沙堤雁。疑是边惊画角声。(祖灯绍)

　　沩山上堂。有僧出曰。请和尚为众说法。师曰我为汝得彻困也。僧便礼拜。

　　雪峰存闻云。古人得与么老婆心切。玄沙备云。山头老汉蹉过古人事。峰云那里是蹉过处。沙云沩山被者僧一问。直得百杂碎。　愚庵盂云。须知沩山未上堂时早已彻困了也。法林音云。愚庵是作家。

　　沩山因僧问如何是百丈真。师下禅床叉手立。僧曰如何是和尚真。师却坐。

　　百丈狸奴面。沩山鬼眼睛。见人空解笑。弄物不知名。(松源岳)

　　婆娑疏影梅江月。浓淡幽生阆苑春。一阵和风俱漏泄。满天香气送游津。(全越祖)

　　老妇临妆绛点唇。人前自逞好精神。颦眉冷笑浑相似。不顾傍观掩鼻人。(石帆衍)

　　沩山谓众曰。如许多人。祇得大机不得大用。仰山举问山下一庵主曰。山头老汉恁么道。意旨如何。主曰更请举看。仰拟再举。被庵主蹋倒。仰归举似师。师呵呵大笑。

　　笑岩宝别沩山云。寂子更要一蹋么。　理安问云。尽道仰山被庵主一蹋。殊不知仰山有作贼不犯底手脚。庵主虽得便宜。未免遭人笑破口唇皮。笑岩老汉恁么道。祇见锥头利。且道山僧与诸老相去多少。乃呵呵大笑。

　　沩山问仰山。即今事且置。古来事作么生。仰叉手进前。师曰。犹是即今事。古来事作么生。仰退后立。师曰。汝屈我。我屈汝。

　　昭觉勤云。仰山虽善进前退后发明古今。其奈沩山向胡饼里呷汁。压沙觅油。虽然如是。且道仰山叉手意作么生。若也知得。行脚事办。其或未然。老僧不曾孤负诸人。自是诸人孤负老僧。　方庵显云。仰山进前退后洞古明今。沩山因甚道彼此相屈。复颂。

　　相见锦江头。相𢹂上酒楼。会医还少病。知分不多愁。

　　师资会遇意何深。蓦地临机问古今。叉手进前还退后。曾经百炼见真金。(本觉一)

　　裂破古今只一己。五湖四海皇化里。森罗万象屈不伸。此事何人共生死。(云林辂)

　　沩山坐次。仰山香严侍立。师举手曰。如今恁么者少。不恁么者多。严从东过西。仰从西过东。师曰。者个因缘。三十年后如金掷地相似。仰曰亦须是和尚提唱始得。严曰即今亦不少。师曰合取狗口。

　　象王颦呻。狮子哮吼。踞地盘空。移星换斗。坐断舌头。合取狗口。一回掷地作金声。九曲黄河彻底清。(南堂静)

　　一队金毛师子儿。相将无事共游嬉。同时啐啄知机变。凤转龙盘也大奇。(本觉一)

　　待得郎来月已西。寒暄不道醉如泥。五更又欲向何去。骑马出门乌夜啼。(寂窗照)

　　沩山一日指田谓仰山曰。那头得恁么高。者头得恁么低。仰曰却是者头高那头低。师曰汝不信但向中间立看两头。仰曰。不必中间立。亦莫住两头。师曰。若如是。着水看。水能平物。仰曰。水亦无定。但向高处高平。低处低平。师乃休去。

　　龙池微云。沩仰父子议论者片田地。最初到有些分晓。及乎拶到。临末梢头未免懡㦬而休。且道沩山懡㦬仰山懡㦬。若人定当得出。要见者片田地高低也不难。　二行满云。沩山父子见处偏枯。镜清当时闻他恁么。祇向道。自来手不沾泥水。坐看禾丰胜去年。

　　沩山坐次。仰山入来。师乃两手握拳相交示之。仰作女人拜。师曰如是如是。

　　佳人十八正娇痴。一曲堂前舞柘枝。祇有五郎知雅态。更无人道柳如眉。(慈受深)

　　芙蓉月向怀中照。杨柳风来面上吹。夜半庭前柘枝舞。天明罗袖湿胭脂。(心闻贲)

　　沩山方丈内坐。仰山入来。师曰。寂子。近日宗门令嗣作么生。曰大有人疑着此事。师曰寂子作么生。曰。慧寂祇管困来合眼。健即坐禅。所以未曾说着在。师曰到者田地也难得。曰。据慧寂所见祇如此。一句也着不得。师曰汝为一人也不得。曰自古圣人尽皆如此。师曰大有人笑汝恁么抵对。曰解笑者是慧寂同参。师曰出头事作么生。仰绕禅床一匝。师曰裂破古今。

　　蒋山勤云。动弦别曲。落叶知秋。自古至今。筑着磕着。鸟道玄路许他父子亲游。若是荆棘林中。犹欠悟在。以何为验。祇如仰山绕禅床一匝。沩山云裂破古今。若是明眼衲僧。瞒他一点不得。

　　宗门中令嗣。合眼坐禅处。平地打毬子。急须着眼觑。两挑挑得上。三筑筑不住。筑得住。依前辊向毬门去。(石溪月)

　　沩山问仰山。妙净明心。汝作么生会。曰山河大地日月星辰。师曰汝祇得其事。曰和尚适来问甚么。师曰妙净明心。曰唤作事得么。师曰如是如是。

　　黄龙斯云。弦歌相和。节拍相随。须让他沩仰父子。若是妙净明心。三生六十劫未梦见在。

　　妙净明心。一句全真。山河大地。日月星辰。舒肝沥胆。照彻古今。个中如不昧。遍界是黄金。(雪窦宗)

　　沩山因僧问如何是祖师西来意。师竖起拂子。后有僧到王常侍处举前话。王曰彼中兄弟如何商量。曰即色明心附物显理。王曰不是者个道理。上座快归沩山去。某甲寄一封书与和尚。僧得书驰上师。师开书见一圆相。相中书日字。师曰谁知千里外有个知音。仰山侍立乃曰。虽然如是。也祇是个俗汉。师曰子又作么生。仰作圆相。于中书日字。以脚抹却。师乃大笑。

　　南星北斗忽移位。四海九州如鼎沸。波斯匿王鼻拄天。楼至如来脚蹋地。(保宁勇)

　　竖起拂子封白纸。千里谁知有知己。行人莫与路为仇。四海五湖王化里。(别峰印)

　　沩山因僧问。从上诸圣。直至如今。和尚意旨如何。师曰目前是什么物。曰莫祇者便是么。师曰阿那个。曰适来抵对底。师曰你拟那个去莫生事。

　　蒋山勤云。问头太险。答处太赊。二俱不了。

　　沩山因僧问如何是道。师曰无心是道。曰某甲不会。师曰会取不会底好。曰如何是不会底。师曰。祇汝是。不是别人。复曰。今时人但直下体取不会底。正是汝心。正是汝佛。若向外得一知一解将为禅道。且没交涉。名运粪入。不名运粪出。污汝心田。所以道不是道。

　　月函潜云。若总是沩山者个。一生也无用处。听者僧无礼。卓拄杖一下云。放过则不可。

　　雪中送炭堪为喜。酱里添盐更是佳。往往尽随言语转。却同蛙步辗泥沙。(东叟颖)

　　沩山示众。汝等诸人各呈所悟看时。有志和上座出作礼。师曰。不思善。不思恶。正与么时。还我志和上座本来面目。志曰。正与么时。是某甲放身命处。师曰子莫落空否。曰。某甲若见有空可落。何曾是放身命处。师曰到者里何不问去。曰。某甲到者里。亦不见有和尚可问。师曰。汝福薄。扶吾宗不起。

　　憨休干云。不启龙门焉知三汲之化。不迷鱼腹安伏八阵之神。沩山与者僧蓦路相逢。未免七花八裂了也。何故。平芜尽处是青山。行人更在青山外。复颂　等闲垂钓向官津。柳外从来觅故人。话尽收纶天欲暮。君之东鲁我西秦。

　　沩山问仰山。百丈再参马祖竖拂因缘。此二尊宿意旨如何。仰曰此是显大机之用。师曰马祖出八十四员善知识。几人得大机。几人得大用。曰百丈得大机。黄檗得大用。余者尽是唱导之师。师曰如如是是。

　　家肥生孝子。国霸有谋臣。拳头劈口捶。未到无儿孙。(龙门远)

　　沩山问仰山甚么处来。曰田中来。师曰田中多少人。仰插锹叉手而立。师曰南山大有人刈茅。仰拔锹子便行。

　　玄沙备云。我若见即蹋倒锹子。　镜清怤因僧问。仰山插锹意旨如何。清云狗衔赦书诸侯避道。玄沙蹋倒意旨如何。清云不奈船何打破戽斗。南山刈茅意旨如何。清云李靖三兄久经行阵。　翠峰显云。诸方咸谓插锹话奇特。大似随邪逐恶。据山僧见处。仰山被沩山一问。直得无绳自缚。去死十分。　翠岩芝云。仰山祇得一橛。诸人别有会么。　径山杲云。仁者见之谓之仁。智者见之谓之智。百姓日用而不知。故君子之道鲜矣。　天宁琦云。幸是无事。奈妙喜老汉念一道真言。直得天左旋地右转。　天童悟云。仰山当时待问田中多少人便出去。不惟截断沩山葛藤。且教伊讨鼻头不着。　愚庵盂云。雪窦道仰山被沩山一问直得无绳自缚去死十分。还知仰山么。偶行花下路。惊起树头莺。　资福广云。枳枸来巢。空穴来风。皆有托而然也。若是义海无际。暗机无形。纵临济德山有棒有喝亦用不得。且道利害在甚处。不见道南山大有人刈茅。

　　尽道沩山父子和插锹。犹自带干戈。至今一井明如镜。时有无风匝匝波。(黄龙震)

　　老觉情多念子孙。而今惭愧起家门。是须记取南山语。镂骨铭肌共报恩。(天童觉)

　　金鞭击动苍龙窟。吐雾拏云出海门。溟渤吸乾天上去。空余雷电满山川。(佛心才)

　　贼火相逢恰五更。现成赃物不须争。暗中多少都分了。天晓依然各自行。(无准范)

　　一日频来三五度。有时欢喜有时瞋。改头换面休疑着。元是尖檐帽下人。(虚堂愚)

　　半坡风雨半坡晴。渔曲飘秋野调清。多少游船泛溪里。几人识得曲中情。(海舟慈)

　　沩山因仰山问如何是西来意。师曰大好镫笼。曰莫祇者个便是么。师曰祇者个是什么。曰大好镫笼。师曰果然不识。

　　觌面提来付与伊。分明此意没东西。腕头有力千钧重。谁道通身是水泥。(雪岩钦)

　　沩山在百丈因司马头陀问野狐话作么生会。师以手撼门扇三下。院曰太粗生。师曰佛法不是者个道理。

　　因果双行孰共知。茫茫四海路多岐。抬头拶出初生月。便效张公画翠眉。(佛心才)

　　春至百花开。朱颜安在哉。可怜园里色。不入镜中来。(龙门远)

　　沩山因游山到一磐石上坐。仰山侍立。忽鸦衔一红柿落在面前。仰取以呈师。师曰子甚处得来。曰此是和尚道德所感。师分半与仰曰子也不得无分。

　　玄沙备云。沩山被仰山一坐。至今起不得。　天童悟云。玄沙祇知沩山被坐。不知仰山被沩山半个柿子塞却咽喉。至今转气不来。

　　鸦衔柿子落师前。致问何来事皎然。各分一半甜如蜜。如今不会更何年。(汾阳昭)

　　沩仰分明亘古今。父子相见意最深。果熟馨香鸦衘至。捏来擘去似交襟。要会二人端的处。中秋月落映潭心。(洞山聪)

　　沩山问仰山曰。寂子速道莫入阴界。仰曰某甲信亦不立。师曰汝信了不立未信不立。仰曰祇是某甲更信阿谁。师曰若与么即是定性声闻。仰曰佛亦不见。

　　一声寒雁南归去。菊绽东篱带晓霜。客在他乡思故里。西风飒飒甚凄凉。(铁机信)

　　沩山因仰山问。百千万境一时来作么生。师曰。青不是黄。长不是短。诸法各住自位。非干我事。仰乃作礼。

　　月心宝别云。和尚善说青黄长短。

　　沩山坐次。乃指足谓仰山曰。十二时中承它负载。不可孤负它。仰曰昔日给孤园中祇说者个。师曰未在更道。仰曰寒时与它袜着也不为分外。

　　鲁庵远云。仰山虽则不孤负也。争奈未会沩山意。若在今日。三十棒趁出也。

　　沩山示众。行脚高士直须向声色里横行。声色里坐卧始得。时疏山仁新到。出问曰。如何是不落声色句。师竖起拂子。疏曰此是落声色句。师放下拂子归方丈。疏不契。遂辞香严。严曰何不且住。疏曰某甲与和尚无缘。严曰有何因缘不契试举看。疏举前话。严曰我有个语。疏曰请道看。严曰。言发非声。色前不物。疏曰元来此中有人。遂嘱严曰。向后有住处。某甲却来相见。乃去。至晚师问严曰。问声色话底矮阇黎在么。严曰已去也。师曰曾向子道甚么。严曰某甲曾对它来。师曰试举看。严曰。某甲向它道。言发非声。色前不物。师曰它道什么。严曰它深肯某甲。师失笑曰。将谓者矮子有长处。元来祇在者里。此子向后若有个住处。近山无柴烧。近水无水吃。

　　天童华云。在今天下觅一个言发非声色前不物底。正如掘地讨天。何况更要会他沩山说话。虽然。切忌钻龟打瓦。　龙翔欣云。众中商量尽道沩山用向上牙爪。惜乎疏山失却一只眼。殊不知正是沩山失却一只眼。却被疏山看破。中峰恁么道。诸人还甘么。　保宁茂云。宗师为人。言不虚发。然疏山既不能坐断舌头。应庵又岂免随邪逐恶。诸上座。山僧者里放一线道。堕在声色堆中。把断要津。一任诸方拣责。

　　沩山坐次。仰山问。和尚百年后。有人问先师法道。如何祇对。师曰一粥一饭。仰曰。前面有人不肯。又作么生。师曰作家师僧。仰便礼拜。师曰逢人不得错举。

　　慧海仪云。自古及今多少人下语道严而不威。恭而无礼。横按拄杖。竖起拳头。若祇恁么。如何知得他父子相契处。山僧今日也要诸人共知。乃颂。

　　莫分彼我。彼我无殊。困鱼止泺。病鸟栖芦。逡巡不进泥中履。争得先生一卷书。

　　沩山问仰山。终日与子商量。成得个什么边事。仰于空中画一画。师曰。若不是吾。终被子惑。

　　语浪谞云。尽谓沩仰父慈子孝。仔细看来。终是骨肉操戈。祇如沩山云。若不是吾终被子惑。是何意旨。扁舟江上风波险。潦倒渔翁是惯家。

　　尽日商量古佛言。当时一画却成冤。至今尚有沩山在。莫道宗枝绝子孙。(佛印元)

　　父子虽亲共较量。胸中争信有刀枪。当时一画画得断。遍界葛藤无复生。(简翁敬)

　　沩山一日见野火乃问道吾。还见火么。曰见。师曰从何处起。曰。除却行住坐卧。请师别致一问来。

　　连天野火了无涯。起处犹来辨作家。眼里瞳人双翳尽。面前遍界绝空华。道吾老也堪夸。汲水僧归林下寺。待船人立渡头沙。(佛灯珣)

　　野火炎炎何处起。紫烟红焰便烧人。须知坐卧经行里。见得无殊用得亲。(石溪月)

　　沩山因资国来参。乃指月示之。国以手拨三下。师曰。不道汝不见。只是见处太粗。

　　憨休干云。沩山寒光万里。资国皓魄一轮。既然见处同明。因甚又道太粗。璞逢敏手方增价。诗到重吟始见工。复颂。

　　孤光迥迥映长空。一道清辉万古同。自是姮娥情未瞥。犹怜身在广寒宫。

　　沩山坐次。见仰山从方丈前过。师曰。若是百丈先师。子须吃痛棒始得。曰今日事作么生。师曰合取两片皮有分。曰此恩难报。师曰。非子不才。老僧年迈。曰今日亲见百丈师翁。师曰子向甚句中见先师。曰。不道见。只是无别。师曰始终作家。

　　林皋豫云。啐啄同时。箭锋相拄。沩仰父子。可谓知音。虽然。若是明眼衲僧。未举先知落处。

　　沩山因僧问如何是露地白牛。师曰叱叱。曰啖喂何物。师曰吃吃。

　　白牛生下是白牛。现起堂堂莫外求。是我不能藏委曲。直下分明是一头。(般若柔)

　　白牛露地没遮阑。在处横眠在处闲。水草恣情甘美足。醍醐纯出润良田。(汾阳昭)

　　玉角霜毛露地牛。人间天上显踪由。不同雪岭时时吼。肯若沩山日日收。冷吸月光无影像。遍经尘国任遨游。牧童忽上须弥顶。指出乾坤那一头。(洞山聪)

　　露地白牛起问端。随缘叱叱齿牙寒。不知饮啄是何物。吃吃直教沧海干。(天童觉)

　　宗鉴法林卷三十九
卍新纂续藏经第 66 册 No. 1297 宗鉴法林


　　宗鉴法林卷四十

　　集云堂　编

　　大鉴下五世

　　袁州仰山慧寂智通禅师(沩山祐嗣)

　　有梵僧从空而至。师问近离甚处。曰西天。师曰几时离彼。曰今早。师曰何太迟生。曰游山玩水。师曰神通游戏则不无。阇黎佛法须还老僧始得。曰特来东土礼文殊。却遇小释迦。遂出梵书贝多叶与师。作礼乘空而去。自此号小释迦。

　　东林总云。大小仰山被他将两杓恶水蓦头浇了也。当时集云峰下自有正令。何不施行。且道作么生是正令。咄。　黄龙新云。大小仰山被者僧热瞒。更出贝多梵书涂糊一上。如今更有异僧从空而至云岩门下。唤来洗脚。　泐潭准云。可惜仰山放过者汉。当时若是宝峰便与擒住。须教维那僧堂前撞钟集众。责状赶出。况佛法不当人情。既称罗汉。诸漏已尽梵行已立。为什么不归家稳坐。祇管游山玩水。　昭觉勤云。驱耕夫之牛。夺饥人之食。是从上爪牙。者僧具许多神通妙用。到仰山面前直得目瞪口呿。何故。鹤有九皋难翥翼。马无千里漫追风。　大沩泰云。仰山祇知进前趁鹿。不知身堕网罗。者僧偶尔成文。颇有衲僧气息。若人会得。许你倒捋虎须。

　　远离西竺路迢迢。亲向支那弄海潮。若要清风生阃外。拽来更与四藤条。(南华昺)

　　瞬目西天。此土扬眉。此土西天。出息千重百匝。入息一念万年。禅禅。阎浮树在海南边。(南堂静)

　　仰山住东平。沩山送书并镜至。师上堂提起曰。且道是沩山镜东平镜。若道是东平镜。又是沩山送来。若道是沩山镜。又在东平手里。道得则留取。道不得则扑破去也。众无语。师遂扑破。

　　五祖戒云。更请和尚说道理看。蓦夺打破。

　　提起分明照正邪。众人皆不启唇牙。譬如卖物无人买。最后须归本主家。(洞山聪)

　　沩山古镜仰山提。日上东方月落西。扑落不知谁拾得。秋风索索草萋萋。(保宁勇)

　　八十婆婆学画眉。风流意比少年时。若无明镜分妍丑。尽道不劳红粉施。(上方益)

　　比谓拈来伸一问。如何举众尽茫然。不因一扑百杂碎。定作人间丑妇冤。(西禅净)

　　仰山尝梦往弥勒内院居第二座。有一尊者白椎曰。今日当第二座说法。师起白椎曰。摩诃衍法离四句绝百非。谛听谛听。众皆散去。及觉举似沩。沩曰子已登圣位。师便礼拜。

　　沩山秀云。依文解义即不无。忽然弥勒会中有个作者。才见伊道摩诃衍法。声未绝便云。合取两片皮。非惟止绝仰山寐语。亦免使后人梦中说梦。　琅玡觉云。且道圣众肯仰山不肯仰山。若肯。又孤负仰山。若不肯仰山。平地吃交。山僧今日不惜眉毛与诸人说破。摩诃衍法离四句绝百非。你若举似诸方。诸方恁么会。入地狱如箭射。　天童觉举公案毕云。玉女依俙夜动机。锦丝历历吐梭脐。水天湛碧全功堕。雪月寒清一色迷。诸禅德。全功负堕一色犹迷。作么生体悉得相应去。权挂垢衣云是佛。却披珍御复名谁。　东禅观云。尊者白椎圣众便散。不妨使人疑着。却待第二杓恶水泼了方始惺惺。迟也。且如摩诃衍法离四句绝百非。道已道了。诸人还识仰山么。　报恩秀云。大沩若解𢌞光返照。和万松无地容身。莫有梦中了了醉里惺惺者么。　天童悟云。大小仰山刺脑入胶盆。被尊者白椎云。今当第二座说法。脑门粉碎了也。当时拂袖便行。直令一院圣众疑着。犹更白椎。逐块不少。

　　梦中拥衲参耆旧。列圣森森坐其右。当仁不让楗椎鸣。说法无畏师子吼。心安如海。胆量如斗。鲛目泪流。蚌肠珠剖。谵语谁知泄我机。庞眉应笑扬家丑。离四句绝百非。马师父子病休医。(天童觉)

　　梦里谈空也大奇。百非四句若为离。当时能举摩竭令。何必堂中下一椎。(本觉一)

　　仰山因庞公问。久响仰山。到来为什么却覆。师竖起拂子。公曰恰是。师曰是仰是覆。公乃打露柱曰。虽然无人。也要露柱证明。师掷拂子曰。若到诸方。一任举似。

　　隐静岑云。大小仰山被庞公一拶。直得手忙脚乱。祇如居士打露柱一下作么生。鲸吞海水尽。露出珊瑚枝。

　　两个八文为十六。从头数过犹不足。拿来乱撒向阶前。满地团团苔藓绿。(白云端)

　　贼偷贼物太希奇。好手还他伙伴知。今日并赃齐捉获。得便宜是落便宜。(保宁勇)

　　不畏倾湫倒岳来。轩辕宝镜有高台。得牛还马两无负。一任时流胡乱猜。(磬山修)

　　仰山因归沩山省觐。沩问子既称善知识。怎辨得诸方来者知有不知有。有师承无师承。是义学是玄学。子试说看。师曰。慧寂有验处。但见僧来。便竖起拂子问伊。诸方还说者个不说。又曰。者个且置。诸方老宿意作么生。沩叹曰此是从上宗门中牙爪。

　　紫云端云。沩山无事生事。为怜三岁子。仰山承虚接响。弄丑出乖。俱未免遭人怪笑。当时众中若有个汉见伊举拂。便好近前夺却。大声一喝而去。沩山父子虽有通身牙爪。亦当倒退三千里。

　　仰山到岩头。头举起拂子。师展坐具。头拈拂子掷背后。师将坐具搭肩上而出。头曰。我不肯汝放。祇肯汝收。

　　一竖一展。一放一收。仰山弄险。过似岩头。不是随风回橹棹。几乎翻却钓鱼舟。(断桥伦)

　　仰山坐次。有僧问和尚还识字否。师曰随分。僧乃右旋一匝曰是什么字。师于地上书个十字。僧又左旋一匝曰是什么字。师改十字作卍字。僧画一圆相两手拓如修罗擎日月势曰是什么字。师乃画圆相围却卍字。僧乃作楼至势。师曰如是如是。此是诸佛之所护念。汝亦如是。吾亦如是。善自护持。其僧礼拜腾空而去。

　　报恩秀云。仰山十字。注也注了。说也说破。更要后面许多粥饭气作么。当时待问师识字否。何不道自来文寡。看他又且如何。　笑岩宝云。大小仰山泥水不分。待者僧作楼至势。劈脊便打。云者野狐精。何故如此。不见道。是真难掩。是伪不昌。

　　道环之虚未盈。空印之手未形。妙运天轮地轴。密罗武纬文经。放开捏聚。独立同行。机发玄枢兮青天激电。眼合紫光兮白日见星。(天童觉)

　　坐断乾坤正眼明。倾湫倒岳不曾惊。从来浩荡康衢路。那怕行人夜扣门。(理安问)

　　仰山一日坐次。一僧来问讯了。向东边叉手而立。以目视师。师垂左足。僧过西边叉手立。师垂右足。僧向中间叉手立。师双足收坐。僧礼拜。师曰老僧自住此。未曾打着一人。拈拄杖便打。僧腾空而去。

　　法林音云。好一棒。可惜太迟生。

　　草舍萧萧寄白云。故人远访意殷勤。寒暄礼节皆通罢。难免杯茶且奉君。(南叟茂)

　　子晋吹笙和凤鸣。萼花云外舞衣轻。相将奏遍诸方曲。玉树流光满紫青。(觉海清)

　　左看成贼。右看成魔。觌面看来较不多。拄杖不知何处落。西天夜夜隔秋河。(三峰藏)

　　仰山问僧近离甚处。曰南方。师拈拄杖曰彼中还说者个么。曰不说。师曰。不说者个。还说那个么。曰不说。师曰参堂去。僧便去。师复召大德。僧应诺。师曰近前来。僧近前。师便打。

　　云门偃云。仰山若无后语。争识得人。

　　仰山因梵僧来参。师于地上画半月相。僧近前添作一圆相。以脚抹却。师展两手。僧拂袖便去。

　　寂子偶逢穿耳客。曾将半月似伊家。僧添半月翻然去。却道亲逢小释迦。(本觉一)

　　仰山问僧汝是甚处人。曰幽州。师曰汝还思彼处否。曰常思。师曰。能思是心。所思是境。彼中楼台林苑人马骈阗。汝返思底还有许多般也无。曰某甲到者里总不见有。师曰。汝解犹在。心信位即得。人位未在。曰除却者个别更有意也无。师曰别有别无即不堪也。曰到者里作么生即是。师曰。据汝所解祇得一玄。得坐披衣。向后自看。

　　无外而容。无碍而冲。门墙岸岸。关锁重重。酒常酣而卧客。饭虽饱而颓农。突出虚空兮风搏妙翅。蹋翻沧海兮雷送游龙。(天童觉)

　　凡圣总无别路岐。返思思底几人知。春风不到桃源洞。叶落花开自有时。(慈受深)

　　五月大雨建方丈。六月大热请和尚。行也坐也汗通身。恨杀当年学模㨾。(觉浪盛)

　　眼里山河不见有。翻着㲯毵露双肘。春日寻芳泗水濵。放歌花下颠村酒。(樵之玉)

　　仰山问僧甚处来。曰幽州。师曰。我恰要个幽州信。幽州米作么价。曰。某甲无端从它市桥上过。蹋折它桥梁。

　　保宁勇云。放你三十棒。　宝掌白云。大小仰山龙头蛇尾。者僧便是崩倒了幽州城八十里。宝掌拄杖也未肯放伊过在。

　　仰山问僧近离甚处。曰庐山。师曰曾到五老峰么。曰不曾到。师曰阇黎不曾游山。

　　云门偃云。此语皆慈悲之故。有落草之谈。　沩山秀云。今人尽道慈悲之故。有落草之谈。祇知捉月不知水深。忽若云门当时谨慎唇吻。未审后人若为话会。　黄龙新云。云门仰山祇有受璧之心。且无割城之意。殊不知被者僧一时领过。黄龙今日更作死马医。乃拈拂子度与僧。僧拟接。龙便打。　沩山喆云。仰山可谓光前绝后。云门虽然提纲挈要钳锤天下衲僧。怎奈无风起浪。诸人还识者僧么。他亲从庐山来。　黄龙震云。仰山已是失却鼻孔。云门更下注脚有什么救处。我即不然。近离甚处。庐山。曾到五老峰么。不曾到。祇向道。别甑炊香饭供养此人。　天童觉云。云门虽然识得仰山底里。争奈祇知其一不知其二。且道仰山意作么生。无限风流慵卖弄。免人指点好郎君。

　　出草入草。谁解寻讨。白云重重。红日杲杲。左顾无瑕。右盻已老。君不见。寒山子。行太早。十年归。不得忘却来时道。(翠峰显)

　　出草何如入草时。全身入草为慈悲。仰山垂手随他去。直至如今在路岐。(本觉一)

　　欲识庐山五老峰。个中何地不相逢。舌头无骨随人转。熨斗煎茶铫不同。(慈受深)

　　仰山因有官人来。师问官居何位。曰推官。师竖起拂子曰。还推得者个么。

　　理安问云。险。　资福玉云。尽谓官人只解推官忘却自己。殊不知仰山被者俗汉验彻骨髓。　三昧真云。官人何不云。有劳和尚动用。看仰山又作何伎俩。

　　仰山夏末问讯沩山。沩曰子在下面作何所务。师曰。慧寂在下面锄得一片畬。下得一箩粟。沩曰子今夏不虚过。师却问未审和尚一夏之中作何所务。沩曰。日中一食。夜后一寝。师曰和尚今夏亦不虚过。道了乃吐舌。沩曰寂子何得自伤己命。

　　沩山喆云。仰山眼照四天下。到大圆面前却向净地吃交。大圆可谓养子之缘。不免挂后人唇齿。　东林颜云。今时师僧千百成群经冬过夏。虚消岁月。深屈古人。东林不是检点先圣。仰山逞俊太过。吐舌祇得一半。　天童觉云。少当努力。老合歇心。者一夏总不虚过。为什么仰山道了吐舌。若检点得出。祸不入慎家之门。　天宝枢云。沩山施鸩毒于樽俎之间。仰山挥戈矛于笑谈之顷。还会么。两个驼子相逢着。如今世上无直人。　径山琇云。锄一片畬种一箩粟。款出囚人口。日中一食夜后一寝。兔子不离窠。沩仰父子才相见。便要打口鼓。直饶说得天雨四花。地摇六震。怎如一默好。

　　翁翁年德两俱尊。家有诗书富可伦。饱食憨眠无个事。却来敲碗弄儿孙。(别山智)

　　开得一片畬。种得一箩粟。回头闲一望。山青水又绿。终日祇一餐。夜后祇一宿。困来伸脚眠。千足与万足。相将八月九月来。篱边烂熳铺黄菊。(西禅需)

　　开得一片田。种得一箩粟。卞和三献楚王玉。设若不遇别宝人。至今犹在荆门哭。午间一斋。早晨一粥。断弦须是鸾胶续。阳春白雪有知音。山自青兮水自绿。(辛庵俦)

　　酒阑人欲罢。休更弄箜篌。公子挥鞭去。徒含此夜愁。(俍亭挺)

　　仰山𢹂拄杖行次。僧问和尚手中是什么。师拈向背后曰见么。僧无语。

　　天童悟代僧抚掌云。今日识得和尚。

　　仰山同陆侍御入僧堂。公乃问。如许多师僧。为复是吃粥饭僧。为复是参禅僧。师曰。亦不是吃粥饭僧。亦不是参禅僧。曰在此作什么。师曰侍御自问取它。

　　法林音代云。勘破了也。

　　来问威风颇不臧。几多龙象在云堂。栴檀林里曾无杂。造次凡流岂易量。(本觉一)

　　仰山指雪狮子谓众曰。还有过得此色者么。

　　云门偃云。当时好便与推倒。　翠峰显云。云门祇解推倒。不解扶起。　琅玡觉云。即今问汝诸人。推倒扶起相去多少。乃拈拄杖云。拶过眉毛鼻孔。呵呵大笑。遂掷下。　净慈昌云。推倒也错。扶起也错。还有过得此色者么。　南堂欲云。云门推倒。翠峰扶起。直饶过得此色。也未是金毛狮子。　报恩秀云。一则推倒。一则扶起。在他宗异派不道不得。若洞上宗风。须知有正倒时便起。正起时便倒底时节。然后起倒同时。起倒不立。更买草鞋行脚三十年。　古南门云。三个老汉虽则因事长智。总未蹋着向上关棙子。如何是向上关棙子。日出后一场懡㦬。　雪窦正云。者一队汉。总被雪狮子转。法林音云。即今也不少。

　　一倒一起。雪庭狮子。慎于犯而怀仁。勇于为而见义。清光照眼似迷家。明白转身还堕位。衲僧家。了无寄。同死同生。何彼何此。暖信破梅兮春到寒枝。凉飙脱叶兮秋澄潦水。(天童觉)

　　去岁岭南梅似雪。今年冀北雪如梅。纷纷暖阁人争赏。谁惜天香点绿苔。(益然济)

　　仰山因僧问法身还解说法也无。师曰。我说不得。别有一人说得。曰说得底人在甚处。师乃推出枕子。沩山闻乃曰。寂子用剑刃上事。

　　径山杲云。沩山怜儿不觉丑。仰山推出枕子已是漏逗。更着个名字唤作剑刃上事。误他学语之流。便恁么承虚接响流通将去。妙喜虽则借水献花。要且理无曲断。即今莫有旁不肯底出来。我要问你。推出枕子还当得法身说法也无。　天童华云。若是剑刃上事。寂子何曾会用。或有问法身还解说法也无。亦向道我说不得。说得底人在什么处。但云三生六十劫。　灵隐岳云。沩山一期逞俊。不知失却一只眼。有问冶父。法身还解说法也无。便拦胸一蹋蹋倒。教伊起来作个洒洒落落底汉。　天宁琦云。者僧问法身说法。蹉过也不知。仰山推出枕子。又何曾见惯。大小沩山将错就错。配作剑刃上事。缚作一束秤上称来。八两半斤殊无轻重。若也当时才问法身还解说法也无。便骤步归方丈。岂不是出格宗师。免致天下衲僧贬剥。　仰山钦云。法身说法已于问处流通。推出枕子。也祇个信受奉行。沩山老汉虽曰列段分科。若是正文。敢道不知落处。

　　法身说法。肉眼看物。大智如愚。大辩如讷。拈起簸箕别处舂。推出枕子露眠床。剑刃上事放毫光。(月堂昌)

　　眼底藏身人不见。瞌睡汉来发一箭。从兹遍地是吹毛。不触不犯分半院。(云林辂)

　　仰山问陆郎中。承闻郎中看经得悟是否。曰。是。弟子因看涅槃经。不断烦恼而入涅槃。得个入处。师竖拂子曰祇如者个作么生入。曰入之一字也不用得。师曰入之一字不为郎中。陆便起去。

　　清凉钦云。且道入之一字为什么人。又云。郎中且莫烦恼。　翠峰显于举拂处别云。拂子到某甲手里也。又别后语云。我将谓你是个俗汉。

　　生死涅槃。翻手覆手。正眼豁开。二俱非有。独步大方。尘尘正受。片片乱飘岩上梅。条条纵舞溪边柳。(石门聪)

　　仰山因刘侍御问。了心之旨可得闻乎。师曰。若欲了心。无心可了。无了之心。是名真了。

　　口朝鼻孔无空过。眼盖胡须有古风。信彩骨头花十八。等闲掷出满盆红。(或庵体)

　　仰山因沩山问。涅槃经四十卷。几卷是佛说。几卷是魔说。师曰总是魔说。沩休去。师随后曰。某甲适来拙抵对。和尚犹叠石峰头草。沩曰许汝眼正。

　　江天铨云。沩山休去。是肯伊不肯伊。许汝眼正。是肯伊不肯伊。明眼衲子切莫囫囵吞枣。

　　仰山埽地次。沩山问。尘非埽得。空不自生。如何是尘非埽得。师以埽帚埽地一下。沩曰作么生是空不自生。师以手指自身又指沩。沩曰。尘非埽得。空不自生。离此二途又作么生。师又将埽帚埽地一下。又指自身却指沩山。

　　全提妙用体元彰。父子家声满大唐。空手一双拈秃帚。却从夜半放毫光。(弘鼎教)

　　仰山因韦宙就沩山请一伽陀。沩曰觌面相呈犹是钝汉。岂况形于纸墨。韦乃就师请。师于纸上画一圆相。注曰。思而知之。落第二头。不思而知。落第三首。

　　威音消息本无踪。寂寂寥寥烟雨中。几度看来山色里。半沉沧海半悬空。(弘鼎教)

　　仰山因沩山问。忽有人问你你作么生抵对。师曰东寺师叔若在。某甲不致寂寥。沩曰放你一个不抵对罪。师曰生之与杀祇在一言。沩曰。不负汝见。别有人不肯。师曰阿谁。沩指露柱曰是者个。师曰道什么。沩曰道什么。师曰。白鼠推迁。银台不变。

　　天童杰云。仰山好语。只是语上偏枯。灵隐即不然。径山师叔若在。灵隐不致寂寥。何故。闽蜀同风。

　　仰山问东寺。借一路过那边得否。寺曰。大凡沙门不可祇一路也。别更有么。师良久。寺却问。借一路过那边得否。师曰大凡沙门不可祇一路也。别更有么。寺曰祇有此。师曰大唐天子决定姓金。

　　法林音云。你看者两个草里汉。放着官路不肯走。一人开口了合不得。一人合口了开不得。今日若总放过。难瞒识者料简。若不放过。又道棒头无眼。虽然。就中一人较些子。若简得出。许伊具参方眼。

　　良久分明陷虎机。更骑贼马抽金箭。长安大道八荒通。至尊岂定含元殿。闻风咸谓小释迦。翻转由来夜叉面。(远庵僼)

　　仰山因僧问如何是祖师意。师于空画[○@佛]相示之。

　　秋月团团。珠玉珊珊。当面抛掷。初未尝悭。可怜醉梦不能醒。一颗圆明空自寒。(二隐谧)

　　仰山问沩山大用现前请师辨白。沩下座归方丈。师随入。沩问子适来问甚么话。师再举。沩曰还记得吾答语否。师曰记得。沩曰你试举看。师珍重出去。沩曰错。师曰。闲师弟来。莫道某甲无语。

　　是即全是。非即全非。大用现前。𢹂手同归。不知犹自涉离微。(松源岳)

　　问处分明答处亲。纵横有路惯翻身。相如夺得连城璧。秦主安然致太平。(木庵永)

　　仰山将顺寂时在东平。数僧侍立次。师示以偈曰。一二二三子。平目复仰视。两口无一舌。此是吾宗旨。

　　一二二三子。[○@牛]字清风起。[○@(俬-禾)]来勘不破。[○@人]乃争纲纪。(龙潭演四)

　　平目复仰视。儿孙还有异。未辨个端倪。出门俱失利。

　　两口无一舌。止止不须说。西天僧到来。乌龟唤作鳖。

　　此是吾宗旨。扬声啰啰哩。镜智出三生。吹到大风止。

　　一对黄鹂上下飞。相呼相唤日斜晖。可怜巧语为谁诉。赢得春工展化机。(法林音)

　　邓州香严智闲禅师(沩山祐嗣)

　　一日芟除草木。偶抛瓦砾击竹作声。忽然省悟。述颂曰。一击忘所知。更不假修持。动容扬古路。不堕悄然机。处处无踪迹。声色外威仪。诸方达道者。咸言上上机。

　　粥饭随缘养病躯。本无迷悟可关渠。无端击着庵前竹。直至如今在半途。(承天宗)

　　放下身心如弊帚。拈来瓦砾是黄金。蓦然一下打得着。大地山河一法沉。(九峰升)

　　香严颂。去年贫。未是贫。今年贫。始是贫。去年贫。犹有卓锥之地。今年贫。锥也无。

　　宝峰文云。去年富未是富。今年富始是富。去年富惟有一领黑黪布衫。今年添得一领百衲袈裟。岁朝抖擞呈禅众。实谓风流出当家。　天宁琦云。香严贫未是贫。奈何犹有个浑身真净。富不是富。家私未免俱呈露。凤山者里不说富不说贫。随家丰俭没疏亲。竖拂子云。收来兔角长三尺。放去龟毛重九斤。

　　无地无锥未是贫。知无尚有守无身。侬家近日贫来甚。不见当初贫底人。(雁山元)

　　年去年来贫复贫。祖师抬脚重千斤。愁人莫向愁人说。说向愁人愁杀人。(松源岳)

　　香严因仰山见曰。和尚赞叹师弟发明大事。试说看。师举击竹颂。仰曰此是夙昔记持。有正悟别说看。师举去年贫颂。仰曰如来禅许你会。祖师禅未梦见在。师曰。我有一机。瞚目视伊。若人不会。别唤沙弥。仰乃对沩山曰。闲师弟会得祖师禅也。

　　报慈遂云。且道如来禅与祖师禅是分不分。　长庆棱云。一时坐却。　琅玡觉云。武帝求仙不得仙。王乔端坐却升天。　沩山喆云。香严可谓上无片瓦下无卓锥。净裸裸赤洒洒。莫可把。若不是仰山几乎放过。何故。不得雪霜力。焉知松柏操。　径山杲云。沩山晚年好则剧。教得一棚肉傀儡。直是可爱。那里是可爱处。面面相看手脚动。怎知语话是他人。　天宁琦云。师兄师弟。去年今年。论甚道。说甚禅。总是掉棒打月。掘地讨天。禅禅。也无妙。也无玄。莫把封皮当信传。

　　焚却诗书摵碎琴。云岑拌老发霜侵。无端旧友重相识。脱赚山前人异心。(雪奇静)

　　香严初开堂。沩山送书并拄杖至。师接得便哭苍天苍天。僧曰和尚为甚么如此。师曰祇为春行秋令。

　　天井新云。得人一牛。还人一马。检点将来。也是死而不吊。　法忍谧云。沩山杖子千里同风。者僧送到对面千里。且道誵讹在甚么处。甜瓜彻蒂甜。苦瓠连根苦。　天目律云。珊瑚枕上两行泪。半是思君半恨君。　风穴喜云。者僧为沩山送拄杖。兵随印转。香严接得便哭。将逐符行。且道春行秋令意旨如何。咄。

　　接得杖。哭苍天。不言绝后与光前。春行秋令人难会。蹋破草鞋脚底穿。(正觉逸)

　　曾作钱塘弄潮手。入流全不用浮囊。壮年忘却儿时戏。慈母倚门空断肠。(幻寄庭)

　　香严示众。若论此事。如人上树。口衔树枝。脚不蹋枝。手不攀枝。树下忽有人问如何是祖师西来意。不对它。又违它所问。若对它。又丧身失命。当恁么时作么生即得。时有虎头招上座出众曰。树上即不问。未上树请和尚道。师乃呵呵大笑。

　　翠峰显云。树上道即易。树下道却难。老僧上树去也。致将一问来。　翠岩芝云。问者对者俱不免丧身失命。如今衲僧作么生。　径山杲云。吞得栗棘蓬。透过金刚圈。看者般说话。也是泗州人见大圣。　大沩果云。香严慈悲之故。有落草之谈。虽然。未免弄巧成拙。　鼓山圭云。香严大似萧何制律。　天童觉云。虎头上座是个恶贼。用无义手打不防家。直饶本色作家。往往做手脚。不办雪窦是别机宜识休咎汉。到者里也祇得藏身露影。还会香严做处么。三千剑客今何在。独许庄周见太平。　天宁琦云。大小香严曲设方便。虎头上座未辨端倪。若论激扬此事。三生六十劫。　天宝枢云。上树未上树。铁蛇横古路。觌面笑呵呵。苦瓜连根苦。　南堂欲云。香严用尽神通。不消虎头一拶。便乃四棱蹋地。翠峰纵有生机也扶他不起。　理安问云。香严前不构邨后不迭店。不得虎头上座。几乎无出身路。

　　曲设多方老古锥。那堪枝上更生枝。好如良马窥鞭影。逐块且非狮子儿。(保宁勇)

　　狭路转身难。东西尽是山。行人不到处。风定落花间。(上方益)

　　故园春色在枝头。恼乱春风卒未休。无事晚来江上望。三三两两钓鱼舟。(天童华)

　　一回拈起一攒眉。上树何如未上时。谁在画楼明月夜。倒拈玉管向风吹。(笑隐欣)

　　全提三尺杀人刀。千里闻风鬼亦号。没兴有人轻犯着。饶伊得命也无毛。(中峰本)

　　好倚青松看碧溪。刺桐毛竹望凰栖。花时知己伤离别。莫把相思树下啼。(海舟慈)

　　上树何如未上树。平如镜面利如锋。由基刚啮机前镞。肝胆高悬夺日红。(龙池珍)

　　一声箫管玉珊珊。透体风流不等闲。仙子引来庭下步。十分清韵逼人寒。(雪奇静)

　　树头昨夜雨滂沛。眼里耳里浑湿透。忙忙手脚费拍牵。柳丝零乱还依旧。燕剪莺梭织不成。青山一幅群鸡斗。咦。挂向虚空。直是难构。(云岩储)

　　晓天云静浓霜白。千峰万峰锁寒色。骊龙失珠知不知。无限平人遭点额。(平阳昼)

　　讹言寐语好支离。惑乱人来知几时。当日苟无青白眼。昆仑也要失双眉。(铁舟海)

　　骊龙奋迅海门时。径寸反成按剑疑。南海昆仑相夺去。依然烟草自离离。(法林音二)

　　笑日含春舞绛裙。愁肠片片共谁论。五陵惹得王孙醉。白日一天星斗分。

　　香严因僧问如何是道。师曰枯木里龙吟。曰如何是道中人。师曰髑髅里眼睛。僧后问石霜。如何是枯木里龙吟。霜曰犹带喜在。曰如何是髑髅里眼睛。霜曰犹带识在。又问曹山枯木里龙吟。山曰血脉不断。问髑髅里眼睛。山曰干不尽。曰未审还有得闻者么。山曰尽大地未有一个不闻。曰未审龙吟是何章句。山曰。也不知是何章句。闻者皆丧。

　　玄沙备别初语云。龙吟枯木。　神鼎諲云。石霜一向打揲向真界里作活计。又举曹山语毕云。恁么会取好。　昭觉勤云。念不异。心不差。圆融五位君臣。跳过无明三毒。便可以向枯木上生花。寒岩中吹律。看他三个老宿。一人透语渗漏。一人透情渗漏。一人透见渗漏。若善参详。便可玄关独步。还委悉么。莫守寒岩异草青。坐断白云机不妙。　径山杲云。诸人还拣得出么。若拣不出。妙喜不惜眉毛为诸人说破。香严透语渗漏。被语言缚杀。石霜透情渗漏。被情识使杀。曹山透见渗漏。被见闻觉知惑杀。分明说了。具眼者辨。　天宁琦云。妙喜老人全身坐在三种渗漏里。却不被三种渗漏所拘。虽然。要见古人。直是远在。为什么𠰒。无事教坏人家男女。　天童觉云。王居门里。臣不出门。　报恩秀云。天童能以无量法门作一句说。有时一字法门海墨书而不尽。还识天童安家乐业处么。独鹤有时常伴水。好云无事不离山。

　　枯木龙吟真见道。髑髅无识眼初明。喜识尽时消息尽。当人那辨浊中清。(曹山寂)

　　香严独脚颂曰。子啐母啄。子觉母㲉。子母俱亡。应缘不错。同道唱和。妙曰独脚。

　　云门信云。子啐母啄。即且从。子觉母㲉。向那里讨。子母俱亡。应缘不错。子母既亡。阿那个应缘不错。且道凭个甚么道理。

　　独脚香严锁万重。重重锦绣白云封。个中子母元无命。啐啄之机也太聋。(云门信)

　　以一重兮破一重。平田浅草易相逢。忽然突出千峰顶。土嚝人稀绝所逢。惟有玄沙知此意。患盲患哑又兼聋。(朝宗忍)

　　七窍凿开混沌死。九乌射尽乾坤黑。藕丝牵倒五须弥。针眼放出搏空翮。啐啄机。谁委悉。独脚香严解双趯。趯破万重金锁关。依旧穿靴水上立。(天笠珍)

　　三更三点夜方深。形影相忘在枕衾。剩得赵州床一脚。钟期何处觅知音。(豁堂嵩)

　　宗鉴法林卷四十
卍新纂续藏经第 66 册 No. 1297 宗鉴法林


　　宗鉴法林卷四十一

　　集云堂　编

　　　　大鉴下五世

　　杭州径山洪諲禅师(沩山祐嗣)

　　僧问。奄息如灰时如何。师曰犹是时人功干。曰干后如何。师曰耕人田不种。曰毕竟如何。师曰禾熟不登场。

　　天童华云。凤阁香沉。雪巢夜冷。半窗明月。和气霭然。正与么时。且道归宗与径山还有相见分也无。见与不见且置。祇如者僧与么问。还具眼么。苟或未然。云藏无缝袄。鸟宿不萌枝。

　　打鼓弄琵琶。相逢两会家。九年人不识。几度过流沙。(保宁茂)

　　灵苗不是兴家物。瑞草翻为丧国征。何似老农忘帝力。闲行鼓腹乐余生。(频吉祥)

　　洪諲因僧问如何是长。师曰十圣不能量。曰如何是短。师曰蟭螟眼里着不满。其僧不肯便去。举似石霜。霜曰祇为太近实头。僧问如何是长。霜曰不屈曲。曰如何是短。霜曰双陆盘中不喝彩。

　　拨草瞻风问客程。徒劳䟦涉听虚声。两途看取盘中彩。百尺竿头纵步行。(弘鼎教)

　　滁州定山神英禅师(沩山祐嗣)

　　因椑树省问。不落数量请师道。师提起数珠曰是落不落。曰。圆珠三窍。时人知有。请师圆前话。师便打。树拂袖便出。师曰三十年后捶胸大哭去在。树住后示众曰。老僧三十年前被定山热瞒一上。不同小小。

　　翠峰显云。定山用即用。怎奈险。椑树知即知。要且未具择法眼。　古南门云。尽道椑树被定山瞒。殊不知定山被椑树引得牵筋动骨。诸人还辨得么。如辨不得。莫待三十年。祇今也须捶胸大哭一上。且道古南又具什么眼。

　　神英一日见首座洗衣遂问作什么。座提起衣。师曰洗底是甚衣。座曰福州使铁钱。师乃令维那移下座元挂搭。

　　千年古柏插青天。一度春归翠欲妍。不碍行人来往道。翻云覆雨绿庭烟。(粟庵鼎)

　　襄州延庆法端禅师(沩山祐嗣)

　　僧问。蚯蚓斩为两断。两头俱动。佛性在那一头。师展两手。

　　洞山价别云。即今问底在阿那一头。　笑岩宝别云。但呼阇黎。僧若应诺。却云端的在阿那一头。　慧云盛别。和声便打。

　　京兆米和尚(沩山祐嗣)

　　问僧近离甚处。曰药山。师曰药山老子近日如何。曰大似一片顽石。师曰得恁么郑重。曰也无你提掇处。师曰。非但药山。米和亦恁么。僧近前顾视而立。师曰看看顽石动也。僧便出。

　　翠峰显云。米和也纵夺可观。争奈死而不吊。　昭觉勤云。翠峰细处细如米末。冷处冷似冰霜。要且祇见锥头利。若据蒋山见处。祇者米和。趁得老鼠。打破油瓮。　天童华云。者僧岂不是具眼底。叵耐药山一片顽石到处卖弄。苟非米和深辨端倪。几遭惑乱。

　　米和好块顽石。多少游人不识。及乎衲僧一见。不免将南作北。(沩山喆)

　　米和因还乡。老宿问。月落断井索。时人唤作蛇。未审七师见佛唤作甚么。师曰。若有佛见。即同众生。宿曰千年桃核。

　　法眼于若有佛见处别云。此是甚么时节。　问法灯别云。唤底不是。　节岩琇云。多时不见。果然年老成精。米和出门去学得一巴掌禅。此时为什么不展开来用。

　　米和令僧去问仰山。今时人还假悟否。山曰悟即不无。争奈落在第二头。师深肯之。

　　投子青云。仰山与么道。还免得自己不落么。若免得。更有一人大不肯在。若免不得。亦落第二头。米和虽然肯他。自己还有出身之路也无。若检点得出。二人瓦解冰消。不然。且莫造次。　泐潭清云。门庭施设米和深肯。仰山入理深谈。第一头犹未悟在。　天童华云。米和提本分钳锤。仰山展剑刃上事。二老于唱教门中足可称尊。若是衲僧门下。总是吃棒底汉。

　　碧岫峰头借问人。指山穷处未安身。虽然免得重行令。争似灵苗不犯春。(投子青)

　　第二头边悟破迷。快须撒手舍筌罤。功兮未尽成骈拇。智者难知觉噬脐。兔老冰盘秋露泣。乌寒玉树晚风凄。持来大仰辨真假。痕玷浑无贵白圭。(天童觉)

　　悟人千个道无忧。肯信遭他第二头。寂寞山花寒食后。夕阳西去水东流。(龙门远)

　　当恨家山不得归。归来犹与故人违。翻思四海优游日。何处封疆非帝畿。(果如真)

　　米和因僧问。自古上贤还达真正理么。师曰达。曰祇如真正理作么生达。师曰。当时霍光卖假银城与单于。契书是什么人做。曰某甲直得杜口无言。师曰平地教人作保。

　　昭觉勤云。米和是大善知识。　径山杲举至契书是什么人做处云。径山当时若作者僧。下一转语塞却者老汉口。且道下甚么语。良久云。若教容易得。便作等闲看。

　　手里丝纶卷复舒。扁舟撩拨洞庭湖。忽然恶浪翻空立。收拾归来一伎无。(月坡明)

　　福州九峰慈慧禅师(沩山祐嗣)

　　因沩山上堂。汝等诸人祇得大机不得大用。师便抽身出去。沩召师。师更不回顾。沩曰此子堪为法器。

　　保福展云。依俙似曲。失后忘前。　皓山季云。九峰抽身出去。是大用不是大用。沩山道此子堪为法器。是赏伊是罚伊。

　　元康禅师(沩山祐嗣)

　　因访石楼。楼才见便收足坐。师曰得与么威仪周足。楼曰你适来见个什么。师曰无端被人领过。楼曰须是与么始为真见。师曰苦哉赚却几人来。楼便起身。师曰。见则见矣。动则不动。楼曰尽力道不出定也。师抚掌三下。

　　南泉愿云。天下人断者两个汉是非不得。若断得。与他同参。

　　与夺纵横气象全。就中同路不同廛。狮儿不食雕残物。肯为区区恋吐涎。(主峰法)

　　蕲州三角山法遇庵主(沩山祐嗣)

　　因荒乱魁帅入山。执刃而问。和尚有甚财宝。师曰僧家之宝非君所宜。曰是何宝。师振威一喝。魁不悟以刃加之。

　　龙唐柱云。渠魁大似瞎眼波斯。焉能辨得真宝。三角不善深藏。未逢别者辄尔开拳。二俱有咎。当时待道是何宝。好与云折脚铛。品字灶。无底钵盂。断鼻草鞋。若用得着一任将去。使渠知我衲僧风味。放下夜叉心突起。菩萨面也未可知。

　　庵僧真实济凶人。一喝分明出差珍。莫道贼魁非别者。当头雪刃用来亲。(天目礼)

　　福州双峰禅师(沩山祐嗣)

　　因仰山问近日见处如何。师曰。据某甲见处。无一法可当情。仰曰汝解犹在境。师曰。某甲祇如此。师兄又作么生。仰曰。你岂无能知无一法可当情者。沩山闻曰。寂子已后疑杀天下人去在。

　　沩山喆云。前箭犹轻后箭深。无限平人被陆沉。　东禅岳云。解弄不须霜刃剑。能弹何必玉弦丝。

　　寂子双峰论见处。直教闻者转疑深。相逢未肯三分语。那得全抛一片心。(本觉一)

　　襄州常侍王敬初(见沩山祐)

　　视事次。米和尚至。公举笔示之。米曰还判得虚空否。公掷笔入宅。米致疑。明日凭鼓山供养主入探其意。米亦随至。潜在屏蔽间侦伺。主就席乃问曰。昨日米和尚有甚么言句便不相见。公曰。师子咬人。韩獹逐块。米闻此语即省前谬。乃遽出朗笑曰。我会也我会也。公曰试道看。米曰请常侍举。公竖起只箸。米曰者野狐精。公曰者汉彻也。

　　沩山喆云。米和尚虽然如是。且祇得一橛。常侍云者汉彻也。大似看楼打楼。大沩则不然。常侍虽是个俗汉。笔下有生杀之权。米和尚是一方知识。且出他圈圚不得。当旹待他掷下笔。但向道。我从来疑著者汉。　瀛山訚云。常侍可谓铁眼铜睛。不但令米和尚致疑。亦可疑杀天下人。虽然。当时也草草放过。待道者野狐精。复抽身便行。何故。要教伊疑个彻底。

　　宾主机先有路通。笔端不是判虚空。箸头再运回天力。千圣齐教立下风。(痴绝冲)

　　机轮活脱走珠盘。妙处都卢在笔端。竖起依然还放下。灵锋宝剑倚天寒。(偃溪闻)

　　常侍与临济至僧堂。乃问。者一堂师僧。还看经也无。济曰不看经。公曰还习禅也无。曰不习禅。公曰。经又不看。禅又不习。究竟作什么。曰总教成佛作祖去。公曰。金屑虽贵。落眼成翳。济曰将谓你是个俗汉。

　　投子同别云。官人何得贵耳贱目。　镜清怤代云。比来抛砖引玉。　沩山喆云。王常侍可谓儒门君子。禅门良匠。若非智鉴精明。争得是非颖脱。　白云端云。临济端的祇具一只眼。圆通即不然。金屑虽贵落眼成翳。我将谓你是个俗汉。大众试断看。　径山杲云。临济气宇如王。握金刚王宝剑横行海内。等闲遇著者官人。瓦解冰消。　天宁琦云。临济吹毛剑甚处去也。若也拈出。有什么。常侍自出洞来无敌手。得饶人处且饶人。　理安问云。二老相见。明如杲日。宽若太虚。一挨一拶。全彰本地风光。若不是恁么人。怎说得恁么话。者里还有识得者一堂师僧者么。水不洗水。金不博金。横身当宇宙。谁是个般人。

　　世出世间希有事。显露须凭过量人。祇将补衮调羹手。拨转如来正法轮。(径山杲)

　　一着高一着。一步阔一步。明眼人前。犹涉露布。凤栖不在梧桐树。(松源岳)

　　事到无心不苟欺。乌玄鹄白尚怀疑。自非亲见黄头老。争敢逢人泄漏机。(虚堂愚)

　　常侍参睦州。一日州问来何迟。公曰看马打毬所以来迟。州曰人打毬马打毬。公曰人打毬。曰人困么。公曰困。曰马困么。公曰困。曰露柱困么。公茫然。归私第。中夜忽有省。明日见州曰某会得昨日事也。州曰露柱困么。公曰困。州遂肯之。

　　看人骑马打毬子。不觉今朝入院迟。官路雪残春正好。江梅着意要题诗。(懒庵枢)

　　大鉴下六世

　　袁州仰山西塔光穆禅师(仰山寂嗣)

　　因僧问如何是西来意。师曰汝无佛性。

　　官马从来无所禁。南陌溪西任所驰。沿山百里皆传驿。处处轻花衬马蹄。(频吉祥)

　　晋州霍山景通禅师(仰山寂嗣)

　　初参仰山。山闭目坐。师翘起右足曰。如是如是。西天二十八祖亦如是。中华六祖亦如是。和尚亦如是。景通亦如是。山起来打四藤条。因此自称集云峰下四藤条天下大禅佛。

　　翠峰显云。仰山藤条未到折。因甚祇与四下。须是个斩钉截铁汉始得。　翠岩芝云。此四藤条。亦不得作赏会。亦不得作罚会。如今作么生会。　昭觉勤云。师资会合。辊芥投针。一期借路经过。不免递相钝置。翠峰道藤条未到折因甚祇打四下。胡饼里讨甚么汁。又云。须是斩钉截铁汉始得。大似随邪逐恶。　平阳忞云。你要知者四藤条落处么。一藤条打他西天二十八祖亦如是。一藤条打他东土六祖亦如是。一藤条打他和尚亦如是。一藤条打他某甲亦如是。诸仁者还肯山僧恁么判断也无。若肯。不惟埋没仰山。何处有他大禅佛。若不肯。怎奈囫囵吞枣。者里也须是截铁斩钉汉始得。

　　集云峰下四藤条。几险当时打折腰。堪笑后来称猛将。祇知空说霍嫖姚。(莹轩遵)

　　竺国支那咸印定。更无毫发可参差。眼横鼻直諠天下。一顿残羹永不饥。(保宁勇)

　　集云峰下四藤蒿。打破潼关路一条。似鹤似云天地外。如龙如凤在烟霄。(圆通仙)

　　强盗遭逢恶抵家。贼赃才败别无他。山藤彻骨令甘伏。翻与渠侬贴面花。(或庵体)

　　景通到霍山。自称集云峰下四藤条天下大禅佛参。霍山唤维那打钟着。师骤步而去。

　　翠峰显云。者汉虽见机而变。怎奈有头无尾。　昭觉勤云。者汉担却仰山冬瓜印子向人前卖弄。若不是霍山。几被涂污。虽然如是。可惜令行一半。当时不用唤维那。好与擒住更打四藤条。且听者汉疑三十年。　证果兴云。者两个汉。雷声浩大。雨点全无。

　　当场翘足有来由。四下藤条未足酬。又向霍山门下去。见机虽足未风流。(地藏恩)

　　藤条吃了任闲游。未到牢关未肯休。打鼓打钟俱是令。知机识变有谁俦。(圆通仙)

　　子陵滩下急如弦。摸得黄鱼缩项鳊。提向市中频索价。他家不值半文钱。(佛心才)

　　景通因行者问如何是佛法大意。师乃礼拜。者曰和尚为甚么礼俗人。师曰汝不见道尊重弟子。

　　黄金打作鍮石箸。白玉碾出象牙梳。黑漆昆仑多伎俩。海中拾得夜明珠。(慈受深)

　　芳草落花前。自倒还自起。一等太无端。赚杀王大姐。(云涛政)

　　袁州仰山南塔光涌禅师(仰山寂嗣)

　　因僧问曹溪意旨如何。师曰一锁入寒空。

　　重峰层仞插寒空。塔锁深云势莫穷。千古松声来有韵。万年溪水去无踪。(投子青)

　　南塔因归省仰山。山问来作甚么。师曰礼觐和尚。山曰还见和尚么。师曰见。山曰和尚何似驴。师曰某甲见和尚亦不似佛。山曰不似佛似个什么。师曰若有所似与驴何别。山大惊曰。凡圣两忘。情尽体露。吾以此验人二十年无决了者。子保任之。

　　白岩符云。尽谓他父子如空合空。似水投水。祇是仰山末上欠驱耕夺食辣手。若以山僧看。来却是仰山恶毒。何故。当途锦阱。虽智者难忘。　□□日云。仰山不合大惊小怪与伊蓦头印定。当时待伊道若有所似与驴何别。便好震威喝出。沩仰法道不致今日。

　　南塔向火次。有僧参。师曰一言说尽山河大地。僧便问如何是一言。师以火箸插向炉边。却收旧处。

　　一句称提万象分。摩竭空自掩重门。当初衲子微开眼。插箸炉边当火焚。(投子青)

　　南塔因僧问。文殊七佛之师。未审文殊还有师否。师曰遇缘即有。曰如何是文殊师。师竖起拂子。僧曰莫祇者便是么。师放下拂子叉手。

　　宝寿方云。文殊固有师也。祇是无人敢道。直饶南塔与么提持。在他七佛之师则得。若论文殊之师。就是老僧也祇好口挂壁上。

　　南塔尝因僧问如何是法身宝。师曰百舌未休枝上语。凤凰那肯共同栖。

　　松生岩畔鹤停稳。凤出丹山鸾并群。面壁尚亏庵外事。净名何苦太言论。(投子青)

　　杭州无著文喜禅师(仰山寂嗣)

　　因参仰山顿了心契。令充典座。文殊尝现于粥镬上。师以搅粥篦便打曰。文殊自文殊。文喜自文喜。文殊乃说偈曰。苦瓠连根苦。甜瓜彻蒂甜。修行三大劫。却被老僧嫌。

　　烁迦罗眼顶门开。悟了不须师更来。打落粥锅休说偈。修行须信祸为胎。(象田卿)

　　等闲坐断万山巅。明月清风岁任眠。屋角年来溪水断。渔郎安许到门前。(子成遂)

　　洪州米岭和尚(径山諲嗣)

　　垂语曰莫过于此。时有僧问未审是什么莫过于此。师曰不出是。其僧后问长庆为什么不出是。庆曰汝拟唤作什么。

　　底事何须论此时。从前活计顿抛离。超然不恋旧窠窟。千古仁风立帝基。(培风泽)

　　福州双峰古禅师(先双峰嗣)

　　到石霜。一日辞去。霜将拂门送。临别复召古侍者。师回首。霜曰拟着即差。是着即乖。不拟不是亦莫作个会。除非知有。莫能知之。好去好去。师应诺。即前迈。住后有僧问。当时石霜恁么道。未审意旨如何。师曰它祇是教我不得是非着。

　　玄觉云。且道它会石霜意不会。　法林音云。何曾梦见石霜。

　　洛阳公子醉豪华。不看青山祇看花。松寺若能留得住。老僧那肯惜杯茶。(紫柏可)

　　大鉴下七世

　　吉州资福如宝禅师(西塔穆嗣)

　　因陈操尚书来。师画一圆相。操曰。弟子与么来。早是不着便。何用如此。师于中着一点。操曰将谓是南番舶主。师便归方丈闭却门。

　　翠峰显云。陈操祇具一只眼。　沩山喆云。资福虽是本分炉韛。怎奈陈操是煅了精金。要识资福么。等闲抛一钓。惊动碧潭龙。　灵岩储云。翠峰恁么批判。肘臂终不外曲。殊不知尚书拨尽白云为寻知己。资福打开青嶂善应来机。二俱好手。未免起模画㨾。

　　团团珠绕玉珊珊。马载驴䭾上铁船。分付海山无事客。钓鳌时下一圈挛。复云。天下衲僧跳不出。(翠峰显)

　　镜照镜。贼识贼。那堪眼里重添屑。君不见。仲尼曾参温伯雪。(恩懒融)

　　资福因僧问如何是一尘入正受。师作入定势。僧曰如何是诸尘三昧起。师曰汝问阿谁。

　　灵溪昱云。山僧则不然。如何是一尘入正受。举拳云者个是拳头。如何是诸尘三昧起。便与蓦口筑。　龙唐古别前语云。汝问阿谁。又别后语。却作入定势。

　　资福因僧问。古人拈椎竖拂意旨如何。师曰古人与么那。曰拈椎竖拂又作么生。师便喝出。

　　云门偃云。古人是什么眼目。有僧云。和尚与么驴年会么。门乃召僧云来来。僧近前。门以拂子蓦口打。　髻珠是云。者里则不然。古人拈椎竖拂意旨如何。向道频呼小玉元无事。祇要檀郎认得声。者僧若是个见角知牛底。必能别露一斑。

　　资福因鸽湖初开堂乃寄袜㨾与湖。湖遂书火字封回。师见皱眉久不语。鹿苑和尚画一圆相。湖曰拘尸罗国亲行此令。

　　於菟大虫鳖鼻蛇。从来相聚总冤家。一山犹自分疆界。吐毒奋牙尾[髟/吒]髿。(涧庵怡)

　　和云和雨占洞庭。七十二峰潋滟生。款乃月明渔火发。风微浴浪小舟横。(粟庵鼎)

　　郢州芭蕉慧清禅师(南塔涌嗣)

　　上堂拈拄杖曰。你有拄杖子我与你拄杖子。你无拄杖子我夺却你拄杖子。靠拄杖下座。

　　沩山喆云。大沩即不然。你有拄杖子我夺却你拄杖子。你无拄杖子我与你拄杖子。大沩即如是。诸人还用得也未。若人用得。德山先锋临济后令。若也用不得。且还本主。　投子青云。人无远虑必有近忧。　天童觉云。你有则一切有。你无则一切无。自是当人与夺。干芭蕉什么事。正恁么时。作么生是你拄杖子。　宝峰文云。大众。现钱买卖莫受人瞒。知么。有利无利不离行市。　天童杰云。芭蕉老汉将常住物私置。草簿花破过头。致令后代儿孙向拄杖子节目上更生节目。凌辱宗风。径山干索索地。有也不与。无也不夺。为甚如此。拈拄杖卓一卓云。一朝权在手。看取令行时。　乌石道云。有处与。固为锦上添花。无处夺。毕竟作么生话会。良久云。来年更有新条在。恼乱春风卒未休。　愚庵盂云。者老汉宽处有余狭处不足。者里则不然。你有拄杖子双手提不起。你无拄杖子和身放不下。　神鼎泽云。一分银子买一双草鞋。了无奇特。祇是不许人穿。何故。法如是故。喝一喝。　圣可玉云。诸人还知芭蕉用处么。保得他人腴田万顷。难免自己穷无一钱。　鼓山圭云。五祖以拄杖子话请益白云。云云要会么。多处添些子。少处减些子。何故。神仙秘诀父子不传。白云和尚大似一钱为本。万钱为利。殊不知如人善博日胜日贫。老汉道多处添些子。少处减些子。自然到处恰好。者汉算法极省工夫。你诸人要会么。乃颂。

　　多添少减休那兑。支移折变加三倍。平生有子不须教。一回落赚自然会。

　　有无今古两重关。正眼禅人过者难。欲通大道长安路。莫听昆仑说往还。(投子青)

　　舒无踪。卷无迹。日午晴空轰霹雳。衲子惊迷失路头。神号鬼哭知何极。(承天宗)

　　你有更须当面与。渠无背后夺将来。蓦然夜半化龙去。黑雨乌云裂地雷。(虚堂愚)

　　南枝向暖北枝寒。一种春风有两般。凭仗高楼莫吹笛。大家留取倚栏看。(山晓晰)

　　十八佳人点翠眉。双双画就衣斜披。丰姿自是人难见。张敞徒劳望紫帏。(法林音二)

　　有无与夺建宗风。凛凛寒光谁与同。三级浪高何处去。谩将双剑定雌雄。

　　芭蕉示众。如人行次。忽遇前面万丈深坑。背后野火来逼。两畔荆棘丛林。若也向前则堕在坑堑。若也退后则野火烧身。若也转侧则被荆棘林碍。当与么时。作么生免得。若也免得。合有出身之路。若免不得。则堕身死汉。

　　广胤标云。芭蕉老汉为你和赃捉败了也。是你诸人皮下还有血么。良久云。若是凌行婆。定合哭苍天。

　　芭蕉因僧问。贼来须打。客来须看。忽遇客贼俱来时如何。师曰屋里有一緉破草鞋。曰祇如破草鞋还堪受用也无。师曰。汝若将去。前凶后不吉。

　　资福广云。双关把住。一剑通开。若是短贩之徒。便见冰消瓦解。

　　芭蕉因僧问如何是透法身句。师曰。一不得问。二不得休。曰学人不会。师曰第三度来与汝相见。

　　休问维摩卧病城。罗山空自掩光阴。流沙欲渡全无难。莫听莺啼在那林。(投子青)

　　一不问兮二不休。直须识取那钩头。再三回首来相见。急水波心辊绣毬。(懒庵需)

　　芭蕉曰。我年二十八到仰山参见南塔。见上堂曰汝诸人若是个汉。从阿娘肚里出便作狮子㖃好么。我于言下歇得身心便住五载。

　　承天怡云。芭蕉祇知教人作狮子吼。殊不知自己吐出许多野狐涎沫。至今令人掩鼻。　永宁鼎云。当时会下若有人闻恁么举。遂出众云。和尚者般行脚。吃水也须防噎。

　　大鉴下八世

　　吉州资福贞邃禅师(资福宝嗣)

　　僧问如何是古佛歌。师作此○相示之。

　　一曲两曲深夜谈。松风和雨过前山。可怜卞玉离荆岫。谁是知音却取还。(投子青)

　　资福上堂。隔江见资福。刹竿便回去。脚跟下好与三十棒。况过江来。时有僧才出。师曰不堪共语。

　　云中走马花千树。水底鱼行路一旬。贬上眉毛飞过了。且看百丈玉光腾。(龙华祥)

　　郢州芭蕉山继彻禅师(芭蕉清嗣)

　　僧问。有一人不舍生死不证涅槃。师还提𢹂也无。师曰不提𢹂。曰为甚么不提𢹂。师曰老僧粗知好恶。

　　天童觉云。芭蕉虽然识好恶。且不能驱耕夫之牛夺饥人之食。如今有问长芦。便和声打。为甚如此。从来不识好恶。　洞山莹云。芭蕉虽识好恶。大似醉后添杯。要活者僧不得。天童不识好恶。是则驱耕夺食。虽活者僧。未免伤锋犯手。若有问新丰。但向道利剑不斩死汉。他若是个衲僧。管取别有生涯。

　　百岁儿童出户来。满身红烂惹尘埃。火中间步清凉地。识者无因敢近抬。(投子青)

　　郢州芭蕉山圆禅师(芭蕉清嗣)

　　上堂。三千大千世界夜来被老僧都合成一块。辊向须弥顶上。帝释大怒拈得扑成粉碎。诸上座还觉头痛也无。良久曰。莫不识痛痒好。珍重。

　　秋深处处醉芙蓉。几处西垂几处东。不必更教风雨妒。高原满径落花红。(频吉祥)

　　宗鉴法林卷四十一
卍新纂续藏经第 66 册 No. 1297 宗鉴法林


　　宗鉴法林卷四十二

　　集云堂　编

　　大鉴下三世

　　荆州天□道悟禅师(嗣法存疑)

　　参石头。问离却定慧以何法示人。头曰。我者里无奴婢。离个甚么。师曰如何明得。曰汝还撮得虚空么。师曰恁么则不从今日去也。曰未审汝早晚从那边来。师曰道悟不是那边人。曰我早知汝来处也。师曰师何以赃诬于人。曰汝身现在。师曰。虽然如是。毕竟如何示于后人。曰汝道谁是后人。师乃顿悟。

　　径山杲云。悟得个什么。　明因怀云。石头当时待他道恁么则不从今日去也。何不劈头一棒。免得从那边者边前人后人处绕葛藤不了。　古航舟云。云无心以出岫。鸟倦飞而知还。争得恁么三番四覆。脚跟历落始得稳当。石头路滑门前高峻。原是肯诺不全。若是他家儿孙。依俙仿佛。佛法不到今日。

　　天□悟因龙潭信未出家时居寺侧卖饼为业。日以十饼供师。师受之。每留一饼与信。曰惠汝以荫儿孙。信曰。是某将来。何故返以遗我。师曰。是汝将来。复汝何咎。信因有省。遂投出家。

　　将去将来事不差。龙潭固问勿交加。后来多少争唇吻。春鸟喃喃骂落花。(汾阳昭)

　　南岳山头见石头。便归古岸狎沙鸥。谩分胡饼为香饵。引得金龙上直钩。(佛国白)

　　持来送去㨾团团。覆荫儿孙义不寒。何似当时休擘破。囫囵留与后人看。(无准范)

　　合浦明珠合浦收。骊龙乍影镜光浮。不因雾攫云飞起。怎见长川灌百流。(俍亭挺)

　　故乡原不隔天涯。上得船来便到家。试揭孤篷聊一望。青山依旧白云遮。(紫琈岠)

　　大鉴下四世

　　澧州龙潭崇信禅师(天□悟嗣)

　　一日问悟。某自到来。不蒙指示心要。悟曰。自汝到来。吾未尝不指示心要。师曰何处指示。悟曰。汝擎茶来。吾为汝接。汝行食来。吾为汝受。汝和南时。吾便低头。何处不指示汝心要。师低头。悟曰。见则直下便见。拟思即差。师当下开悟。便问如何保任。悟曰。任性逍遥。随缘放旷。但尽凡情。别无圣解。

　　笑岩宝云。龙潭恁么问。天□恁么答。若实会得。凡圣祇有虚名。迷悟皆为剩语。若不会。不可瞎驴趁大队。　南山宝云。大小天□寻常斩钉截铁。被个汉一拶。便乃平高就下。若论心要。犹隔津在。

　　脱白投师贵苦辛。擎茶问讯尽躬亲。无端再叙三年事。笑倒街头卖饼人。(白云端)

　　轻如柳絮重如山。指出分明俯仰间。拽脱布衫风里飏。凿耕作息不知闲。(三峰藏)

　　荣宠羁身旅梦赊。禁闱莺唤便思家。鸣珂宝马归来日。二月春山尽是花。(蔗庵范)

　　花草萦纡水蔚蓝。陂塘云木晓相参。阿承家有黄头女。遍种柔桑教养蚕。(俍亭挺)

　　龙潭因德山来参。直上法堂曰。久向龙潭。及乎到来。潭又不见。龙又不现。师曰子亲到龙潭。山无语。

　　翠峰显云。将错就错。　云峰悦云。大小德山向齑瓮里淹杀。　黄龙心云。翠峰与么道。为是德山将错就错。龙潭将错就错。识休咎底必知去处。未过关者亦宜辨取。还委悉么。纵饶栽种得。不是栋梁材。　东山演云。龙潭可谓骑贼马赶贼。　天童悟云。潭不见。龙不现。因甚又道子亲到。大似方木逗圆窍。那里是亲到处。　法林音代德山云。赚我来。赚我来。

　　浩渺深潭纳众流。谩持香饵掷金钩。风云匼匝雷霆动。应讶龙王不出头。(保宁勇)

　　亲到龙潭不见龙。龙潭龙不在潭中。青天白日兴云雨。千古人同笑叶翁。(佛国白)

　　血盆似口剑如牙。竭世枢机未足夸。亲到龙潭龙不现。者回失却眼中花。(心闻贲)

　　潭不见。龙不现。亲到龙潭须活荐。莫学承虚接向人。守株待兔亡机变。知机变。盏子扑落地。碟子成七片。(遁庵演)

　　潭不见。龙不现。全身已在空王殿。梦回忽听晓莺啼。春风落尽桃花片。(皖山凝)

　　龙潭一夕因德山侍立次。师曰更深何不下去。山珍重便出。却回曰外面黑。师点纸镫度与。山拟接。师复吹灭。山大悟便礼拜。师曰子见个甚么。山曰。从今日去。更不疑天下老和尚舌头也。至来日。师升座曰。可中有个汉。牙如剑树。口似血盆。一棒打不回头。它时向孤峰顶上立。吾道去在。山将疏钞堆法堂前。举火炬曰。穷诸玄辩。若一毫置于太虚。竭世枢机。似一滴投于巨壑。遂焚之。

　　明暗相凌不足云。丝毫有解未为亲。纸灯忽灭眼睛出。打破大唐无一人。(白云端)

　　一时瀑布岩前落。半夜金乌掌上明。大开口来张意气。与谁天下共横行。(保宁勇)

　　明暗相形事渺茫。谁知脑后迸神光。都来划断千差路。南北东西达本乡。(大洪遂)

　　明暗分时光定动。火光灭处见来由。龙潭截断辞源后。佛祖孤峰骂未休。(照觉总)

　　一阵旋风雾霭开。千峰突出碧崔嵬。惊猿怨鹤抛来久。半夜山前唤得回。(上方益)

　　龙潭雾起老龙吟。吓杀南山白额虫。不触波澜拏鳖鼻。崭然头角气如虹。(南堂静)

　　百结襕衫破幞头。年年落第出神州。却因一只穿杨箭。临老来封马上侯。(萝月莹)

　　开口不见齿。伸手不见掌。夜半忽相逢。葛藤长万丈。(雪庵瑾)

　　亲到龙潭已暗投。夜深谁共御街游。纸灯吹灭狼烟息。坐断中原四百州。(天目礼)

　　蓦劄相逢不再三。才开臭口见乡谈。纸灯灭去饶端的。不许苍龙卧碧潭。(朴翁铦)

　　大鉴下五世

　　鼎州德山宣鉴禅师(龙潭信嗣)

　　示众。今夜不答话。问话者三十棒。时有僧出礼拜。师便打。僧曰。某甲话也未问。和尚因甚么打。师曰汝是甚处人。曰新罗人。师曰。未跨船舷。好与三十棒。

　　法眼益云。大小德山话作两橛。　德山密云。大小德山龙头蛇尾。　翠峰显云。此二老宿虽善裁长补短。舍重从轻。要见德山老汉亦未可在。殊不知德山握阃外之威权。有当断不断不招其乱底剑。还识新罗僧么。祇是撞露柱底瞎汉。　芭蕉彻云。作死马医。　琅玡觉云。德山何似履春冰。虽然如是。如猫弄鼠。　翠岩芝云。时人尽道德山作家用得好。若与么会。还曾梦见么。山僧道。德山被者僧一推。直得瓦解冰消。虽然如是。今时觅一个尊宿也大难得。　沩山喆云。德山大似清平世界锃甲磨枪。者僧不惜性命身挨白刃。法眼道话作两橛。大似药病相治。圆明道龙头蛇尾。也是金鍮不辨。翠峰道撞露柱底瞎汉。截断众流。如今还有人为新罗僧作主者么。出来与大沩相见。乃竖拂云。去去西天路。迢迢千万余。　五祖演云。山僧与德山相见去也。待道今夜不答话问话者三十棒。但向道。某甲话也不问。棒也不吃。你道还契他德山么。到者里须是个人始得。　黄龙清云。虽则翠峰高提祖令坐断寰区。祇解瞻前不能顾后。者僧堂堂出来。什么处是撞着露柱处。还有人辨得么。若也辨得。不惟与新罗僧雪屈。亦见当人眼目分明。若辨不出。非惟新罗僧撞着露柱。尽大地衲僧个个出来撞着露柱。　南堂静云。德山老人寂寂惺惺。法眼圆明精精灵灵。六韬三略武纬文经。新罗衲子有丙无丁。　丹霞淳云。尽道者僧才出德山便打。末后却道未跨船舷好与三十棒。是话作两橛处。是龙头蛇尾处。若与么会。大似盲人摸象。非惟不曾梦见德山。自己亦乃未具参学眼在。殊不知德山韬略双全文武兼备。放开则大野风行。把住则碧天星落。然则。贪扶正宗步步登高。仔细观来。一向祇顾他非。不能自省己过。者僧当时若是个作家。直饶德山通身是手眼也须放下拄杖子。岂不见道。大丈夫捋虎须未为分外。者僧既无夺骊龙珠之手段。致使德山令行一半。如今众中莫有为新罗僧雪屈者么。便请掀倒禅床喝散大众。丹霞者里不学德山倚势欺人。却分半院与之住。因甚如此。深嗟季运一将难求。若无实说异兽藏。头角灵禽惜羽毛。　昭觉勤云。德山大似金轮圣主寰中独据。四方八表无不顺从。等闲布一敕施一令。直得草偃风行。若不是者僧。怎见杀活擒纵威权自在。法眼圆明。翠峰虽则直指单提各能扶竖德山。要且祇扶得末后句。未扶得最初句。且作么生是德山最初句。大鹏欲展摩霄翅。谁顾奔腾六合云。　护国元云。忒煞倚势欺人。山僧见处也要诸人共知。者僧当时若是个汉。待他道你是甚处人。便与掀倒禅床。撩起便行。直饶德山牙如剑树口似血盆。也须倒退三千里。何故。识法者惧。　净慈一云。者僧赤肉挨他底白刃。也不易抵当。当时若是个汉。待他道今夜不答话问话者三十棒。便与掀倒禅床。喝散大众。夺德山棒。倒行正令去。直饶德山全机。也须倒退三千里。　浮山□云。德山门下草偃风行。其奈法眼圆明犹不放过。翠峰虽则纵夺可观抑扬有准。要见二老宿亦未可。拈拄杖画一画云。到江吴地尽。隔岸越山多。　云居庄云。诸方祇能扶强不能扶弱。径山今夜要断不平。牙如剑树口似磉盘还他德山老汉。若是辨衲僧眼。犹欠悟在。者僧当时才出。直云某甲今夜不问话祇与和尚相见。他若行棒。便与接住一推。非惟坐断德山。且免翠峰检罚。岂不是个俊快衲僧。拈拄杖卓一卓云。鹤有九皋难翥翼。马无千里谩追风。　大巍伦云。我若作新罗僧。见德山才开口。呵呵大笑便出。　大慈瑸云。德山老汉被者僧暗地里把条断贯索穿却鼻孔了也。还委悉么。山僧不是扶弱锄强。也要指诸人个入处。卓拄杖云。月黑霜浓毛骨冷。鹤翘千尺一声鸦。喝一喝。　东塔熹云。德山干将在握杀活自由。怎奈一席两令。未见好手。若是长溪见者僧出礼拜。便归方丈。不惟使者僧结舌有分。且免得彼此递相钝置。　遁庵定云。德山布漫天铁网。将谓无敢展翅。撞着个新罗鹞子。一翅冲破。且道那里是他冲破处。检点得出。不妨与者僧喝彩。检点不出。切忌孤负德山好。

　　德山自得任公手。一线分明下两钩。透网金鳞才弄水。岸边还把钓丝收。(佛印元)

　　烟尘扫荡将军令。正敕流行宣德音。公子祇知歌既醉。夜深还被活生擒。(宝峰照)

　　横按莫耶居阃外。当锋谁敢犯重围。堪笑新罗个衲子。全机破敌也光辉。(旻古佛)

　　高提祖印定寰中。孰敢当机问吉凶。不是新罗者衲子。争教千古振清风。(大沩喆)

　　大冶烹金。忽雷惊春。草木秀发。光辉日新。不费纤毫力。擒下天麒麟。全威杀活得自在。千古照耀同冰轮。话作两橛。句中眼活。龙头蛇尾。以指喻指。撞着露柱瞎衲僧。塞断咽喉无出气。拟议寻思隔万山。吉獠舌头三千里。(圆悟勤)

　　风沙刮地塞云愁。平坦交锋晚未休。白骨又沾新战血。青天犹列旧旄头。(海舟慈)

　　门庭施设若为高。善识兵机有是刀。即使青霄鹞子过。不劳㧞箭见飞毛。(幻有传)

　　堂堂华夏不归降。犹恋新罗水一方。谩谓德峤拄杖短。更添脑后一重光。(镜堂清)

　　德山到沩山挟复子上法堂。从西过东从东过西。顾视曰有么有么。沩坐殊不顾盻。师曰无无。便出。至门首乃曰。虽然如是。也不得草草。遂具威仪再入。才跨门提起坐具曰和尚。沩拟取拂子。师便喝。拂袖而出。沩至晚问。今日新到在么。首座曰。当时背却法堂。着草鞋出去也。沩曰。此子以后向孤峰顶上盘结草庵。呵佛骂祖去在。

　　翠峰显于两出处云。勘破了也。于呵佛骂祖去在处云。雪上加霜。　五祖戒云。德山大似作贼人心虚。大沩也是贼过后张弓。　昭觉勤云。翠峰两处俱道勘破。且道是勘破德山是勘破沩山。　径山杲云。二尊宿恁么相见。每人失却一只眼。　城山洽云。二尊宿一出一入。各各胸藏韬略力举千钧。多少卤莽底尽谓大沩不及德山。有什么交涉。祇如大沩末后恁么道。是何意旨。泽广藏山。霾能伏豹。

　　一勘破。二勘破。雪上加霜曾险堕。飞骑将军入虏庭。再得完全能几个。急走过。莫放过。孤峰顶上草里坐。(明觉显)

　　偷营斫砦入中军。应是机谋已十分。袖里金锤犹未动。山前飞骑去纷纷。(上方益)

　　大用不拘今古规模。倒拈蝎尾。平捋虎须。若非深辨端倪。何以坐观成败。俊处脱颖囊锥。高来卷舒方外。孤峰顶上浪滔天。正令当行百杂碎。咄。(圆悟勤)

　　骑虎头。把虎尾。霹雳一声惊万里。坐观成败老将军。脑后一椎谁敢拟。拟不拟。个个无裈长者子。(懒庵需)

　　韬略双全胆气豪。当头不怕阵云高。排关自谓搴旗手。未免孤峰没草巢。(顽石空)

　　大方独步。左旋右顾。金乌拍翅海波翻。铁网倒挂珊瑚树。横机莫莫。万象平沉。全杀全活。能纵能擒。莫嫌老大无筋力。谈笑之间锦阱深。(笑隐欣)

　　铁骑横连冲不开。几番突入阵门来。搀旗夺鼓威风甚。脑后谁知带箭回。(古帆楫)

　　德山凡见僧入门便棒。

　　龙泉濌云。闭门打睡接上上机。须还他过量丈夫始得。若非德山老汉。与么作略。未免旁观者哂。黄金自有黄金价。何必和沙卖与人。

　　当机截断圣凡。膝上寒光照雪。茫茫宇宙无穷。皮下何人有血。(普融平)

　　入门棒棒没商量。拶出红流便厮当。不是奴奴情淡薄。无钱难作好儿郎。(佛灯珣)

　　皎洁晴空吼怒雷。铁山万叠尽惊开。因思块雨条风日。安得全提有此来。(宝叶源)

　　一生侠气最难平。垂老犹堪作宦行。不惜黄金曾结客。几人肝胆论交情。(蔗庵范)

　　德山一日饭迟。拓钵下堂。雪峰作饭头。见便曰。者老汉。钟未鸣鼓未响。拓钵向什么处去。师便低头归方丈。峰举似岩头。头曰大小德山未会末后句在。师闻令侍者唤头。问汝不肯老僧那。头密启其意。师乃休去。明日升堂与寻常不同。头至僧堂前抚掌大笑曰。且喜老汉会末后句。虽然如是。祇得三年活。

　　明招谦代德山云。咄咄。没处去没处去。　翠峰显云。曾闻说个独眼龙。元来祇有一只眼。殊不知德山是个无齿大虫。若不是岩头识破。怎得明日与昨日不同。诸人要会末后句么。祇许老胡知。不许老胡会。　翠岩真云。德山岩头一状领过。雪峰一千五百人善知识地在。　沩山喆云。岩头大似高崖石裂。直得百里走兽潜踪。若非德山度量深明。争得昨日与今日不同。　沩山果云。古今无异路。达者共同途。透出威音外。须明肘后符。那里是岩头识破德山处。若捡点得出。非但参学眼明。亦乃领过雪峰。其或缁素不辨邪正不分。路远夜长休把火。大家吹灭暗中行。　高峰妙云。佛祖机缘。古今公案。其中誵讹无出于此。或谓岩头智过于师。故有密启其意。殊不知犯弥天之咎万劫遭殃。且道利害在什么处。抚掌大笑云。侍者分明记取。三十年后有人证明。　伏龙长云。末后句德山岩头雪峰总跳不出。乃喝一喝云。大丈夫当为真王。何以假为。　云门信云。密启其意。壁上贴门神。低头归方丈。惭惶杀人。果与寻常不同。毫𨤲有差。天地悬隔。　愚庵盂云。一人在高高峰顶立。一人在深深海底行。一人山上行船。一人岩前走马。直得花飞锦上。月到上林。虽然如是。禾黍不阳艳。竞栽桃李春。翻令力耕者。半作卖花人。　古南门云。字经三写乌焉成马。若于钟未鸣鼓未响时会去。不惟穿却德山明招鼻孔。亦乃坐断岩头雪窦舌头。不然。盏子扑落地。碟子成七片。要会末后句。且缓缓。　报恩琇云。承虚接响者蹉过德山。抑强扶弱者埋没岩头。山僧老实告报。道师胜资强。还他德山父子。喝一喝云。好手手中呈好手。知音知外有谁知。　天章玉云。岩头向百尺竿头做个失落。德山从深深海底倒转旗枪。雪峰祇得坐地看扬州。虽然如是。祇得三年活。德山果三年后示寂。多少人向者里走作。击拂子云。谁家别馆池塘里。一对鸳鸯画不成。

　　千尺丝纶直下垂。一波才动万波随。儿童不惯风涛恶。走入芦花不敢窥。(真净文)

　　凛凛风霜戛地寒。渔翁掷钓五湖宽。锦鳞触散波心月。收拾丝纶上古滩。(宝峰祥)

　　鼓寂钟沉托钵回。岩头一拶吼如雷。果然祇得三年活。莫是遭他授记来。(张无尽)

　　末后句。会也无。德山父子太含糊。座中亦有江南客。莫向樽前唱鹧鸪。(天童觉)

　　天生富贵称雄才。织翠华裾拥不开。一曲管弦声未绝。醉扶公子上瑶台。(中峰本)

　　红蓼汀洲一笛风。暮云灭尽水吞空。可怜无限深秋意。祇在汀鸥冷眼中。(无见睹)

　　阿娘情性耐奢华。家富儿娇兴转赊。白日画堂啼复笑。不堪欢喜祇堪嗟。(理安问)

　　破烂袈裟搭半肩。出游无度取人嫌。归来独掩三更月。又被狂风揭草帘。密启意。绝联纤。活得三年岂偶然。(石雨方)

　　未鸣钟鼓。托钵低头。一棚傀儡。红线牵抽。末后句。得人愁。从空放下黄河闸。九曲三湾俱倒流。(菩提珍)

　　宝鸭双双引使车。都梁旖旎散郊墟。痴人低首还思忆。走马红尘三月初。(䒢溪森)

　　虎为百兽尊。谁敢触其怒。幸有父子情。一步一回顾。咄。末后句不在里许。(石浪如)

　　静里𢹂琴上玉坛。婆娑月色到阑干。清音拨转西廊去。露滴花枝夜正寒。(大鼎新)

　　德山因僧问如何是佛。师曰佛是西天老比丘。

　　佛是西天老比丘。星移斗转水东流。茫茫宇宙人无数。户贯依前百草头。(或庵体)

　　德山因临济侍次。乃曰今日困。济曰老汉寐语作么。师便打。济便掀倒禅床。

　　翠峰显云。二员作者具啐啄同时眼。有啐啄同时用。翠峰拟向饥鹰爪下夺肉。饿虎口里争餐。敢谓二俱瞎汉。有人辨得。天下横行。　云峰悦云。看他二员作家。一拶一捺略露风规。大似把手上高山。虽然如是。未免旁观者哂。谁是旁观者。喝一喝。　径山杲云。云峰与么批判。大似普州人。径山若见。缚作一束送在河里。不见道。蚌鹬相持。俱落渔人之手。　西堂显云。然则德山门下草偃风行。争奈临济当机不让。虽然如是。未出葛藤窠里。　护国元云。二老忒煞旁若无人。真如若见。每人与二十棒。利害在什么处。有人辨得。许你亲见二老。　天宁琦云。用尽自己心。笑破他人口。　天童悟云。临济拽倒禅床。大似不奈船何打破戽斗。当时若作今时。拽倒蓦面掷。岂不得人一牛还人一马。　古南门云。二老可谓旁若无人。岂料千古之下。咽喉被翠峰把定。还辨得么。若辨不得。今日放一线道。乃击禅床云。长安风月贯今昔。那个男儿摸壁行。

　　卧龙才奋迅。猛虎便咆哮。时人祇见波涛涌。不知新月出林梢。(中庵空)

　　西番舶主眼睛赤。南海波斯鼻孔粗。拌得满船无价宝。换他一颗夜明珠。(千岩长)

　　一般换日偷天手。更遇旋岚偃岳机。雷雨一时聊鼓动。山川草木斩然非。(西焰传)

　　德山因僧来参便闭却门。僧打门。师问谁。曰师子。师开门。僧才入礼拜。师蓦头骑曰。者畜生。许多时向甚么处去来。

　　见兔放鹰。因邪打正。脚未跨门。直须猛省。(木庵永)

　　德山垂示。我先祖见处即不然。者里无佛无祖。达磨是老臊胡。释迦是乾矢橛。文殊．普贤担屎汉。等觉．妙觉是破执凡夫。菩提．涅槃是系驴橛子。十二分教是鬼神簿是拭疮疣纸。四果．三贤．十地是守古冢鬼。自救不了。

　　云门偃云。赞佛赞祖须是德山老人始得。　琅玡觉云。诸方若与么会。入地狱如箭射。祇如云门与么道。也是入地狱如箭射。

　　德山因龙牙问。学人仗镆鎁。拟取师头时如何。师引颈近前曰㘞。牙曰头落也。师呵呵大笑。牙后到洞山举前话。洞曰德山道什么。曰无语。洞曰莫道无语。且将德山落底头呈似老僧看。牙方省。后师闻曰。洞山不识好恶。者汉死来多少时。救得有甚用处。

　　保福展云。龙牙祇知进前不知失步。　翠岩芝云。龙牙当断不断。如今作么生断。　法华举云。莫是德山无机锋么。为当别有道理。良久云。德山引颈。龙牙献剑。　东禅观云。龙牙抱剑伤身自招过咎。德山为头作主幸好机筹。忽被洞山暗指。不觉尾巴露出。

　　德山上堂。问即有过。不问犹乖。时有僧出礼拜。师便打。僧曰某甲才礼拜因甚便打。师曰待汝开口堪作什么。

　　云居庄云。德山权衡在握杀活临时。者僧久经行阵奋不顾身。虽然如是。二俱不了。　投子青云。然祸因自起。伤损他人。火发内生。𦦨燔林兽。既险崖弄巧。祇可推落洪崖。放转微通却成反遭受屈。虽小得便。还知德山大错么。若知得。德山粉碎。若不知得。棒犹少在。　百和顺云。德山纵夺临时令人可观。祇是犹少机关在。当初待道某甲才礼拜为什么便打。即与连棒趁出。非惟令者僧脱皮换骨。并见德山一宗千古万古。

　　金轮微动吼乾坤。稍逆金躯草卧身。更欲发言来拟问。悲风吹尽四绝邻。

　　一毛头上禹门开。挟海金鳞戏水来。三级浪高回首去。已知不是化龙才。(无趣空)

　　德山因一僧相看。乃近前作相扑势。师曰。与么无礼。合吃山僧手里棒。僧拂袖便行。师曰。饶你如是。也祇得一半。僧转身便喝。师打曰。须是我打你始得。曰诸方有明眼人在。师曰天然有眼。僧劈开眼曰猫便出。师曰黄河三千年一度清。

　　天童华云。者僧是透关底汉。若非德山本分钳锤。几乎死在句下。祇如道黄河三千年一度清。又作么生。岭梅残雪里。云𩯭未梳时。　龙池微云。者僧虽久经行阵。到德山面前未免纳诚降款。德山祇欲坐致太平。被者僧枪旗一展。直得伎俩俱露。总未免旁观者哂。且道谁是旁观者。若也识得。龙池与你三十拄杖。

　　德山示众。凡名圣号尽属虚声。殊相劣形皆为幻色。汝欲求之。得无累乎。及其弃之。又成大患。

　　鱼行水浊。鸟飞毛落。张果老蹋碎药葫芦。支道林放去峰前鹤。而今所薄者厚。未见所厚者薄。错错。衲僧鼻孔曾拈却。(惟一楫)

　　德山因雪峰问。从上宗乘学人还有分也无。师打一棒曰道什么。曰不会。明日复上请益。师曰我宗无语句。实无一法与人。峰有省。

　　岩头奯云。德山老汉一条脊梁骨硬似铁。虽然如是。于唱教门中犹较些子。　保福展问长庆棱。祇如岩头出世。有何言教过于德山。便与么道。庆云。汝不见岩头道。如人学射久久自中。云中后如何。庆云展阇黎莫不识痛痒。云和尚今日非惟举话。庆云展阇黎是什么心行。　明招谦云。大小长庆错下名言。

　　此疾怀来没量时。寻医求卜过多师。浓煎一服通神散。血汗滂流彻四肱。(保宁勇)

　　是法平等无高下。伊余有分必相亚。虽无一法轻与人。棒下龙蛇从变化。(云岩因)

　　德山因岩头初参。才展具师以杖挑却。头拾具搭肩上便去参堂。师曰。不肯子放。祇肯子收。

　　动弦别曲。叶落知秋。不肯子放。祇肯子收。来年更有新条在。恼乱春风卒未休。(遁庵演)

　　宗鉴法林卷四十二
卍新纂续藏经第 66 册 No. 1297 宗鉴法林


　　宗鉴法林卷四十三

　　集云堂　编

　　大鉴下六世

　　鄂州岩头全奯禅师(德山鉴嗣)

　　一日参德山。才跨门便问是凡是圣。山便喝。师礼拜。有僧举似洞山。山曰若不是奯公大难承当。师曰。洞山老人不识好恶。错下名言。我当时一手抬一手搦。

　　翠峰显云。然则德山门下草偃风行。要且不能塞断天下人口。当时才拜。劈脊便打。非惟劋绝洞山。亦乃把定奯老。还会么。李将军有嘉声在。不得封侯也是闲。　琅玡觉云。岩头无人问着不妨奇特。才被洞山脑后一锥。便乃冰消瓦解。　南华昺云。岩头一期展露。事不徒然。无人赞叹犹较些子。才被洞山称提。直得惊群骇众。还会么。无滞自然随势去。有声多为不平来。　昭觉勤云。德山据令而行。祇得一半。洞山通方有眼。千里同风。岩头既善据虎头。又能收虎尾。大似作家战将。临阵扣敌七事俱全。不妨奇特。敢问那里是一手抬一手搦处。谩言侵早起。更有夜行人。　径山杲云。猛虎不识阱。阱中身死。蛟龙不怖剑。剑下身亡。岩头虽于虎阱之中自有透脱一路。向剑刃上有翻身之机。检点将来。犹欠悟在。即今莫有为伊作主者么。出来与妙喜相见。良久喝一喝拍一拍云。洎合停囚长智。　教忠光云。还知三大老落处么。德山通身放倒。洞山带水拖泥。若非岩头具通方眼有格外机。怎显功高汗马。且作么生是一手抬一手搦处。杀人刀活人剑。　天宁琦云。德山具咬猪狗手脚。岩头是煅了底精金。蓦劄相逢更无回互。将他八两还他半斤。洞山虽是作家。也祇旁观有分。妙喜费许多气力作什么。拈拄杖画一画云。一。　南堂欲云。家肥生孝子。国霸有谋臣。翠峰恁么说得道理。好归依佛法僧。　报恩秀云。诸方尽谓岩头一抬一搦。洞山错下名言。殊不知洞山一抬一搦更甚。虽然。岩头抬搦洞山。赚出洞山抬搦。万松说破。忽有个出来礼拜。万松却放过不打。何也。为伊皮下无血。　博山来云。问不在意里。答预于机先。进得德山门。破得岩头句。灼然两彩一赛。洞山虽是善因而招恶果。又安知岩头子为父隐耶。鼓吹将来三人捆作一束始得。

　　平川走兔放苍鹰。一搦便㗖双眼睛。毒手夺来人买去。奈何斤两未分明。(保宁勇)

　　一喝惊天动地雷。海翻太华洞然开。岩头胆丧魂飞也。谩道当时手搦抬。(疏山如)

　　好手呈机不露锋。惯将双剑定雌雄。忽雷迸出惊天地。华岳三峰倒卓空。(湛堂深)

　　挫来机。总权柄。事有必行之威。国有不犯之令。宾尚奉而主骄。君忌谏而臣佞。底意岩头问德山。一抬一捺看心行。(天童觉)

　　掣电之机。轰雷之作奔。流度刃。倾湫倒岳。等闲施设骇旁观。明月一轮悬碧落。(云涛政)

　　岩头示众。吾教意犹如涂毒鼓。击一声。远近闻者皆丧。时有小严上座出问。如何是涂毒鼓。师两手按膝亚身曰。韩信临朝底。

　　国法无情报尔曹。忽生忽杀在吹毛。若教韩信得妙诀。自是深明防汉高。(南岩胜)

　　乌藤搅动四溟水。虾蟹鱼龙丧胆魂。进退触波遭点额。那堪𨁝跳听雷崩。(幻寄庭)

　　岩头因僧问。三界竞起时如何。师曰坐却着。曰未审师意如何。师曰。移取庐山来。即向汝道。

　　径山杲云。岩头向万仞岩头垂手。镬汤炉炭里横身。盖为慈悲之故。有落草之谈。今日有问三界竞起时如何。祇向道快便难逢。未审师意如何。移取云门山来即向汝道。　天宁琦云。三界竞起。岩头道坐却着。见怪不怪。其怪自坏。妙喜道快便难逢。顺水流舟。更加橹棹。天宁道在什么处。长安甚闹我国晏然。未审师意如何。待上山斫棒来却向汝道。三段不同。收归上科。　眉山霈云。岩头虽有杀人刀。且无活人剑。

　　岩头因僧问。古帆未挂是如何。师曰后园驴吃草。

　　投子青云。寒山睡早。拾得起迟。复颂。

　　云暗东岩西峰明。汀洲南面起箫声。天光睡重和衣润。莺啭高枝柳带春。

　　槌打不碎。火烧不着。天上人间。何处安泊。阿呵呵。是甚么。莫咬破。须烂嚼。(海印信)

　　后园驴吃草。芦花辊雪飞。霜前双白雁。孤影落天池。(涂毒策)

　　风信不来春色老。却忆后园驴吃草。满天明月赠行人。野客溪边归路早。(楚方安)

　　烧痕幽涩路纵横。就我春姿得得行。珍影不多天地白。寒声如寄雨风鸣。(雪僧嗣)

　　岩头因僧问古帆挂后如何。师曰小鱼吞大鱼。

　　瓯峰承云。后园驴吃草。小鱼吞大鱼。一语箭锋相拄。一语天地悬殊。有人辨得出。许你具一只眼。

　　小鱼吞大鱼。直路太萦纡。古帆休更问。处处得逢渠。(径山杲)

　　古帆已挂后。小鱼吞大鱼。李广运神箭。张颠解草书。(照堂一)

　　岩头因僧问浩浩尘中如何辨主。师曰铜砂锣里满盛油。

　　天童杰云。岩头㧞贫助富。未是作家。者里则不然。忽有恁么问。但向道日轮正当午。喝一喝。　石霜尊云。大小岩头祇有定乱之谋。且无出人之眼。若有问山僧。劈脊便棒。为甚如此。蓦地唤回秋夜梦。举头惟见月当空。　别峰印云。大小岩头打失鼻孔。忽有问保宁。浩浩尘中如何辨主。祇对他道。天寒不及卸帽。　平阳忞云。岩头理上偏枯。杰祖事上不足。不肖儿孙随例看孔着楔。今日有人问。但云。白面郎敲金镫过。红妆人揭绣帘看。

　　尘中辨主眼分明。特地寻芳更点睛。堪笑耆婆虽瞑眩。至今南北绝人行。(佛印元)

　　础润天将雨。云开月正明。渔翁闲引钓。牵动一潭星。(海印信)

　　铜砂锣里满盛油。正是毗卢印后收。更有尘中辨得主。太平将将尽封侯。(云溪恭)

　　顶起砂锣时。身心都不见。西风一阵来。落叶两三片。(涂毒策)

　　村饮夜归来。健到三四五。摩挲青莓苔。莫瞋惊着汝。(息庵观)

　　百万雄兵入汉关。威如猛虎阵如山。单刀直取颜良首。不是亭侯也大难。(无境彻)

　　岩头因辞德山。山曰什么处去。师曰暂辞和尚下山去。曰子它后作么生。师曰不忘和尚。曰子凭何有此语。师曰。岂不闻智与师齐减师半德。智过于师方堪传授。曰如是如是善自护持。

　　天童觉云。德山寻常棒下不立佛祖。及乎到者时节。复恁么老婆。虽然是养子之缘。怎免得后人检责。待伊道智过于师方堪传授。拽拄杖劈脊便打。

　　岩头凡有所问祇嘘一声。

　　龙卧碧潭静。云收浩月圆。七星光灿烂。谁荐未生前。(大洪遂)

　　岩头值沙汰。于鄂渚湖边作渡子。两岸各挂一版。有人过渡敲版一下。师曰阿谁。曰要过那边去。师乃舞棹迎之。一日有婆抱一儿乃曰。呈桡舞棹即不问。且道婆手中儿甚处得来。师便打。婆曰。婆生七子。六个不遇知音。祇者一个也不消得。便抛向水中。

　　琅玡觉云。欺敌者亡。　大沩智云。岩头业在其中。祇得通身泥水。婆子虽有丈夫手段。也是家丑外扬。　天奇瑞云。绵里有针。泥里有刺。婆子不妨奇怪。若不是岩头。也大难抵对。　笑岩宝呵呵笑云。者婆子图个甚么。岩头当时待他才抛。便好连棒打入水中。始较些子。不见道祇者一个也不消得。　平阳忞云。婆子下水拖人。岩头逆风把柁。检点将来。二俱不了。　宝寿方云。琅玡道欺敌者亡。在婆子分中。在岩头分中。　戒文德云。岩头遍体生涯。婆子一贫如洗。

　　时展家风与众殊。探身虎穴有工夫。拈桡击处留无计。夜静同谁泛五湖。(三祖宗)

　　鄂阳江口掷钓丝。捷蚬捞虾不计时。蓦被老婆相借问。丛林千古振雄规。如今过在邪师客。摆手相逢论弃儿。意在目前如会得。莫信傍人说是非。(佛镫珣)

　　亲儿弃了更无亲。攃手归家罢问津。呈桡舞棹波中客。休向江边觅渡人。(真如喆二)

　　老来无累亦无因。独寝高堂祇此身。除却江中混波客。复谁还是不羁人。

　　一叶扁舟泛渺茫。呈桡舞棹别宫商。山云海月俱抛弃。赢得庄周蜨梦长。(无著总)

　　相逢把手上高峰。四顾寥寥宇宙空。一曲渔歌人不会。芦花飞起渡头风。(无庵全)

　　从来六个不知音。一个全抛恶浪深。义断情忘无处觅。三千刹海冷沉沉。(天目礼)

　　彼此肝肠尽底倾。清波明月两人心。归去罢浪风平君。往潇湘我往秦。(山茨际)

　　岩头因德山曰。我者里有两僧。入山住庵多时。汝去看它怎生。师遂将一斧去见。两僧在庵内坐。师乃拈起斧曰。道得也一下斧。道不得也一下斧。二僧殊不顾。师掷下斧曰作家作家。归举似山。山曰汝道它如何。师曰。洞山门下。不道全无。若是德山门下。未梦见在。

　　理安问云。岩头大似金翅劈海直取龙吞。二庵主虽则稳坐家堂。到者里也祇得退身三步。敢问诸人。洞山门下且置。作么生是德山门下事。剑去久矣。徒劳刻舟。　眉山霈云。虽然不趁行情。家无滞货不富。

　　岩头示众。大凡唱教。须从无欲中流出三句。祇是理论。咬去咬住。欲去不去。欲住不住。或时一向不去。或时一向不住。

　　法林音云。大凡演教须从无欲中流出三句。奯公不妨较些子。却乃下个注脚。反属有欲了也。咬去咬住是情欲。欲去不去欲住不住是想欲。或时一向不去或时一向不住是无定欲。争得无欲。吹余今从无欲中流出三句。举似诸人。切不得错解。背手。拽杖。归方丈。

　　三文买个捞波子。捷蚬捞虾经几年。逆顺短长休要说。谁家屋里灶无烟。(虚堂愚)

　　岩头问僧甚处来。曰西京来。师曰黄巢过后还收得剑么。曰收得。师引颈近前曰㘞。曰师头落也。师呵呵大笑。僧后到雪峰。峰曰甚么来。曰岩头。峰曰岩头有何言句。僧举前话。峰打三十棒趁出。

　　沩山喆云。者僧黄巢过后曾收得剑。却向岩头处施设。及至雪峰前锋铓不露。何故。为他岩头大笑一声。直得天地陡暗四方绝唱。若不得雪峰。几乎陆地平沉。不见道杀人刀活人剑。　承天宗云。可惜许。者般汉祇学得胜负之法。殊不知胜负是生灭之因。我当时若见。但向他道作家作家。教他担板过一生。　宝掌白云。者僧既收得剑。因何杀活威权总在他人手里。当时待他引颈向前。何不道草贼大败。他若拟议。呵呵一笑便出。不惟塞断岩头咽喉。就是雪峰也祇与他平展。如今莫有恁么人么。良久云。洎合停囚长智。

　　肘后悬来不是真。被他方术误残生。末梢剖出青囊看。自愕甘心就死门。(眉山霈)

　　学得屠龙技欠精。波涛寝处陷全身。及乎作者施明鉴。曲直心头祇自询。(懒放大)

　　岩头因僧问。路逢猛虎时如何。师曰拶。

　　天童华云。岩头好一拶。自不知落处。　天童杰云。岩头具杀人不眨眼底手段。被者僧一问。却向射垛后躲避。若也检点得出。虽是善因而招恶果。又云。岩头眼观东南意在西北。好一拶。性命落在他人手里。

　　岩头一拶。虚空迸裂。父子不传。神仙妙诀。(破庵先)

　　岩头在鄂渚湖三文钱买个黑捞波。每日捞虾捷蚬恁么过。时有僧举似雪峰。峰曰。穷鬼子。道我快活也不彻。

　　鲁庵远云。岩头一生作用。非雪峰不知其快活。雪峰道快活处。非岩头不能如此作用。在二老当时可谓费尽腕力。正眼看来。大似云居道底。

　　且于湖畔捞虾蚬。不向沧溟钓巨鳌。一叶扁舟一蓑笠。闲眠闲坐任风涛。(海印信)

　　野水舟横芳草渡。人来舞棹或呈桡。捞虾捷蚬随时过。却向何时得六鳌。(水庵一)

　　岩头因沙汰。在甘贽家过夏。补衣次。贽行过。师以针作劄势。贽遂整衣欲谢。妻问作什么。贽曰说不得。妻曰也要大家知。贽举前话。妻曰。此去三十年后。一回饮水一回噎。女子闻曰。谁知尽大地人。性命被奯上座劄将去也。

　　针头劄去几人知。妇儿女子莫猜疑。圣凡命脉果何在。以拂子击禅床。向此须明上上机。(长灵卓)

　　无孔笛子两头吹。韵出青霄彻九维。可怜一对冤家种。人人鼻孔大头垂。(佛灯珣)

　　不点自行。不拨自转。伎俩天然。机轮如箭。如今分付当行家。百岁光阴已不多。若能直下猛提取。天上人间争奈何。(巳庵深)

　　幸然无事鼓风涛。激起洪波万丈高。直得浑家都浸杀。至今平地浪滔滔。(高峰妙)

　　夜半三更来讨火。我骂你兮你骂我。相唤相呼归未归。也有无衣草里坐。(虚堂愚)

　　福州雪峰义存禅师(德山鉴嗣)

　　与岩头钦山至澧州鳌山镇阻雪。头日惟打睡。师祇坐禅。头责之。令通所得。师一一叙讫。头与一喝曰。你不闻道从门入者不是家珍。师曰它后如何即是。曰它后若欲播扬大教。须一一从自己胸襟流出。盖天盖地去。师于言下大悟。便礼拜。起曰。师兄。今日始是鳌山成道。

　　说尽平生去住因。到头难遇赤心人。忽然自肯成家业。瓦砾拈来也是珍。(枯木成)

　　鳌山成道足人传。莫是从前话未圆。赖有玄沙知始末。遍身红烂在渔船。(龙门远)

　　孤村陋店雪纷纷。平地无风起浪痕。丑拙祇因藏不得。胸襟流出盖乾坤。(铁山仁二)

　　三回九度太颟顸。到底须寻旧路还。待得鳌山消积雪。至今平地起波澜。

　　随风逐境探烟霞。浪子回头便作家。若道今朝方悟道。鳌山依旧在天涯。(石雨方)

　　雪峰住庵时。有两僧来。师以手拓庵门。放身出曰是什么。僧亦曰是什么。师低头归庵。僧辞去。师问甚处去。曰湖南。师曰我有个同行住湖南。附汝一书去。书曰。某上书师兄。某一自鳌山成道后。迄至于今饱不饥。僧到岩头呈书了。头问别有何言句。僧举前话。头曰它道甚么。曰它无语低头归庵。头曰。噫。我当初悔不向伊道末后句。若向伊道。天下人不奈雪老何。僧至夏末请益前话。头曰何不蚤。问曰未敢容易。头曰雪峰虽与我同条生。不与我同条死。要识末后句。祇者是。

　　沩山喆云。大小雪峰岩头却被者僧勘破。　泐潭准云。且道雪峰是会末后句。不会末后句。若道会。岩头又道当初悔不向伊道末后句。若道不会。因甚如今儿孙遍天遍地。虽与我同条生不与我同条死。末后岩头虽与劈头说破。未免有些誵讹。久参先德一举便知。后学初机莫道不疑好。　径山杲云。雪峰低头归庵。疑杀天下人。岩头道我当初若向伊道。天下人不奈雪老何。若不同床睡。焉知被底穿。又道雪峰与我同条生不与我同条死。要识末后句祇者是。杀人须是杀人刀。活人须是活人剑。　博山来云。莫道无语。其声如雷。佛事门中商量不下。岩头宝𦦨吐华。雪峰金针露鼻。固是难兄难弟。若论生死同条。待别时来抹过一着。

　　末后句。为君说。明暗双双底时节。同条生也共相知。不同条死还殊绝。还殊绝。黄头碧眼须甄别。南北东西归去来。夜深同看千岩雪。(翠峰显)

　　末后句。无问处。万仞铁山横在路。当日岩头不奈何。至今雪老难伸吐。倒捋虎须方识虎。未解行儿休离母。透过牢关举似君。把定咽喉泪如雨。(佛印元)

　　切磋琢磨。变态誵讹。葛陂化龙之杖。陶家居蛰之梭。同条生兮有数。同条死兮无多。末后句。祇者是。风舟载月浮秋水。(天童觉)

　　夜深石女暗抛梭。织就云中五色锦。摊向街头人不知。却教收卷和云枕。(冲默开)

　　高山流水调虽稀。怎奈知音有子期。欲识同条末后句。休将鹤唳当莺啼。(梅谷悦)

　　雪峰问僧甚么处去。曰识得即知去处。师曰。你是了事人。乱走作么。曰和尚莫涂污人好。师曰我即不涂污你。古人吹布毛作么生。与我说来看。曰残羹𩜯饭已有人吃了也。师休去。

　　云门偃别雪峰前语云。筑着便屎臭气。又代后语云。将谓钻天鹞子。元来祇是死水虾蟆。　翠峰显出雪峰语云。一死更不再活。

　　雪峰一日升座。众集定。师辊出木毬。玄沙遂去捉来安于旧处。

　　白云端云。此个时节。众中皆言子父共作一大事。如此见解。还梦见也未。海会今日布施诸人。乃云。浓研香翰。深蘸紫毫。

　　天兮宽。地兮阔。雪峰辊毬几忉怛。一辊直上须弥山。无量人天眼开豁。眼开豁。脱却多年臭皮袜。步行走马到新罗。报道花须连夜发。(天衣怀)

　　收来辊去事方圆。独许渔郎上钓船。明月芦花同一色。落霞孤鹜共遥天。(梦庵信)

　　辊向人前事未休。再安旧处有来由。一声断雁鸣云汉。两岸潇潇芦荻秋。(戴无为)

　　雪峰一日因玄沙来。三个木毬一时辊出。沙便作偃倒势。师曰寻常用几个。曰。三即一。一即三。

　　团团辊出没来由。不立名模见便休。三一一三重注脚。螺江依旧向东流。(圆觉演)

　　山寺里头无可作。辊出木毬三两个。不惟玄沙遭一跌。雪峰老人亦话堕。(懒庵枢)

　　雪峰上堂。要会此事。如明镜当台。胡来胡现。汉来汉现。玄沙出众曰。忽遇明镜来时如何。师曰胡汉俱隐。沙曰老和尚脚跟犹未点地在。

　　玄沙别云。我即不与么。若有问忽遇明镜来时如何。向道百杂碎。　明招谦云。当与么时。莫道胡汉俱隐。别作么生道。沙云。破。招云。丧也。　琅玡觉云。验人端的处。下口便知音。　龙池传云。山僧则不然。忽遇明镜来时如何。但道收起收起。若不收起。有甚合杀。

　　雪峰一日唤僧近前来。僧近前。师曰去。

　　云门偃举问僧。你作么生道得叉手句。你若道得叉手句。即见雪峰。

　　雪峰与玄沙行次。师指面前地曰。者一片田地。好造个无缝塔。沙曰高多少。师上下顾视。沙曰人天福报即不无。和尚灵山受记未梦见在。师曰你作么生。沙曰七尺八尺。

　　琅玡觉云。国清才子贵。家富小儿娇。　圆悟勤云。要神通妙用须参雪峰。要田地稳密须参玄沙。更有一个不涉二途。还委悉么。须弥顶上击金钟。　宝寿方云。雪峰放憨。玄沙逞俊。师胜资强。千古一遇。热闹门庭即得。若是无缝塔。且缓缓。

　　父子同行。相将入草。起无缝塔。功高䇿巧。带水拖泥。漏逗不少。虽然落七落八。争奈有道理好。(佛灯珣)

　　指出长生地不迷。造成无缝塔巍巍。大家从此无余事。渴饮饥餐且度时。(野庵璇)

　　雪峰上堂。南山有一条鳖鼻蛇。汝等诸人切须好看。长庆出曰。今日堂中大有人丧身失命。云门以拄杖撺向师前作怕势。有僧举似玄沙。沙曰须是棱兄始得。虽然如是。我即不然。曰和尚作么生。沙曰用南山作么。

　　宝峰文云。雪峰无大人相。然则蛇无头不行。长庆却似怕阿家相似。便道今日堂中大有人丧身失命。云门撺拄杖作怕势。为蛇画足。玄沙用南山作么。道我见处亲切。不免在窠窟里。更无一个有些子天然气概。报宁门下莫有天然气概者么。不敢望你别悬慧日独振玄风。且向古人鹘臭布衫上知些气息也难得。　护国元云。雪峰摇头。云门摆尾。长庆为蛇画足。玄沙一向插㭰。诸人还知者一队汉落处么。妙舞也应夸遍拍。三台须是大家催。　高峰妙云。雪峰虽惯作窃。怎奈诸子不善参随。未免一场败露。致令千载之下恶声犹在。　报恩秀云。万松当时若作云门。以拄杖撺向雪峰怀里。他若拟议。随后教伊自作自受。亲遭一口。为什么。今朝二月二。暂放龙抬头。

　　象骨岩高人不到。到者须是弄蛇手。棱师备师不奈何。丧身失命知多少。韶阳老。重拨草。南北东西无处讨。忽然突出拄杖头。抛对雪峰大张口。大张口。同闪电。剔起眉毛还不见。如今藏在乳峰前。来者一一看方便。高声喝云。看脚下。(翠峰显)

　　玄沙太刚。长庆少勇。南山鳖鼻死无用。风云际会头角生。果见韶阳下手弄。下手弄。激电光中看变动。在我也能遣能呼。于彼也有擒有纵。底事如今付阿谁。冷口伤人不知痛。(天童觉)

　　放出南山鳖鼻蛇。闻风丧命数如麻。必奇宗一能担荷。终羡韶阳是作家。遣去目前生黑雾。擒来口内吐红霞。半千年外白拈贼。今对诸人尽活拏。复召云。各请归堂稳便。(笑岩宝)

　　雪峰示众。饭箩边坐。饿死人无数。海水边坐。渴死人无数。

　　玄沙备云。饭箩里坐。饿死人无数。海水没头。渴死人无数。　云门偃云。通身是饭。通身是水。　天童觉云。我则不然。饭箩里坐。胀死人无数。海水没头。浸杀人无数。以前伤乎不吞。以后失乎不吐。祇如云门道。通身是饭。通身是水。到者里无你吞吐处。又作么生。　宝寿新云。雪峰门下开得口。玄沙手里出得气。也是去死十分。惟除云门一关略较些子。宝寿又且不然。饶你通身是饭。不消一踢。通身是水。不消一蹋。也是平地起风波。　伏云鳌云。尽大地是饭。尽大地是水。直饶你吞得下吐得出。鳌上座敢云未在。何故。若是凤凰儿。岂向那边讨。

　　通身是饭通身水。饶舌沙弥下口难。悟得顿除饥渴念。迷时往往更求餐。(本觉一)

　　小店梨花酒正香。牧童指出几人尝。任渠点滴不沾口。已是浑身卧醉乡。(幻寄庭)

　　珍珠玛瑙满家园。甘向街头觅几钱。蓦地回头得受用。锦衣玉食赛神仙。(密庵可)

　　雪峰因僧问紧要处乞指示。师曰是什么。僧大悟。

　　云门偃云。雪峰向伊道什么。　凤日玥征云。且道雪峰有指示无指示。

　　雪峰骑骏马。云门跨驴儿。一踢一蹋相奔驰。长安有路非无路。夜半行时人不知。(圆悟勤)

　　无量劫来。是个甚么。觌面全提。几乎蹉过。不蹉过。土苴堆头且高卧。

　　雪峰升座召众曰。看看东边底。又曰看看西边底。汝若要会。拈拄杖掷下曰。向者里会去。

　　灵岩储云。雪峰古佛剖腹露心。将从上来家业尽情分付了也。众中若有克家之子。便好一肩担荷去。如无。不妨为伊清理一上。东边底玉树牚天。西边底绿阴盖地。掷下拄杖四至分明。向者里会。都卢一契。若人于此倜傥分明。正好将三条篾牢束肚皮。拈一柄鈯斧子随处耕种去。会么。铁牛吼处春光满。木马嘶时夜浦平。拄杖不知何处去。一双秋雁落沙汀。

　　东边觑了复西观。拄杖重重话岁寒。带雨一枝花落尽。不烦公子倚阑干。(冶父川)

　　大雪纷纷下。柴米多长价。板凳桌子都烧了。吓得床儿以手斫额云怕。(南庵依)

　　空林露处见波澜。轻桨谁从掠水还。日暮乱云如宿鸟。随风片片泊庐山。(童求昱)

　　帝重瞳。霸重瞳。云雷交错要飞龙。当阳宝物从天授。草昧徒争汗血功。黄河如带。泰山如砺。竿头点处成灵异。𦦨光身里纵驰驱。独步寰中无忌讳。者边蹋着那边掀。绝世风流莫浪传。(湘翁沄)

　　宗鉴法林卷四十三
卍新纂续藏经第 66 册 No. 1297 宗鉴法林


　　宗鉴法林卷四十四

　　集云堂　编

　　　　大鉴下六世

　　雪峰上堂。尽大地撮来如粟米大。抛向面前。漆桶不会。打鼓普请看。

　　长庆棱问云门。雪峰与么道还有出头不得处么。云有。棱云作么生。云不可总作野狐精见解。又云狼藉不少。　云峰悦云。疋上不足。我更与你葛藤。拈拄杖云。还见雪峰么。咄。近来王令稍严。不许搀行夺市。　沩山喆云。我更为诸人土上加泥。举拄杖云。看看。雪峰老人向你面前放屙。咄。为什么屎臭气也不知。　智海逸云。一等是弄精魂。就中弄得好。虽然如是。好事不如无。　昭觉勤云。绝天维。立地纪。未足称奇。劈太华。逗黄河。亦非敏手。若向者里觑得透。便可以攃骊龙窟明珠。喷栴檀林香气。岂不快哉。今日不避泥水放一线道。乃拈拄杖云。还见雪峰么。卓一下云。劄。　灵隐岳云。陕府铁牛不觉胆颤。嘉州大象通身汗流。且道象骨老人面皮厚多少。　越鉴彻云。雪峰一千五百人善知识。被一粟米粒换却眼睛。理安则不然。大地撮来无寸土。觅一微尘了不可得。打鼓普请。看个甚么。

　　牛头没。马头回。曹溪镜里绝尘埃。打鼓看来君不见。百花春至为谁开。(翠峰显)

　　眉毛罅里游南岳。大海波心泛钓舟。薄艺随身终不说。从他打鼓看无休。(白云端)

　　疾𦦨过风。奔流度刃。唱拍相随。拳踢相应。蓦然轰起震天雷。百草头边春色回。(圆悟勤)

　　拨动乾坤步转移。南观北斗有谁知。金乌暮向西山急。晓逐扶桑半夜飞。(石门易)

　　鸿门急。剑阁忙。带砺山河好主张。神器非因争战得。大风起时云飞扬。是真王。原不死。龙华黼黻岩廊美。堪怜野色总无裈。旧日流虽长者子。(湘翁沄)

　　雪峰访瓦棺。茶话次乃问。当初在德山斫木因缘作么生。曰先师当日肯我。师曰和尚离师太早。时面前有一碗水。师曰将水来。棺度与。师接得便泼却。

　　云门偃云。莫压良为贱。　广润融云。山僧若作瓦棺。亦云先师肯我。待雪峰泼水。便命侍者装香遥礼德山云。今日若非雪峰师兄。何由得见先师大机大用。非但踞虎头。亦且收虎尾。

　　雪峰指火曰。三世诸佛向火焰里转大法轮。时玄沙曰近日王令稍严。师曰作么生。曰不许搀行夺市。

　　云门偃云。火𦦨为三世诸佛说法。三世诸佛立地听。　黄龙新云。雪峰云门交互争辉。忽若薪尽火灭。三世诸佛向什么处听。乃云。莫恋白云深处坐。切忌寒灰烧杀人。

　　火𦦨腾辉说最亲。无边诸佛近前闻。谁知更有傍观者。鼻孔撩天不喜君。(白云端)

　　一堆猛𦦨亘天红。三世如来在此中。转大法轮今已了。眉毛眨上起清风。(保宁勇)

　　韬钤自古属孙吴。老将谈兵不在书。父子机筹闲较计。尔何赢了我何输。(大雪訚)

　　雪峰塔铭曰。兄弟横十字。同心着一仪。土主曰松山。卵塔号难提。更有胡家曲。汝等切须知。我唱泥牛㖃。汝和木马嘶。但看五六月。冰片满长衢。薪尽火灭后。密室烂如泥。

　　翠岩芝云。然寰中天子敕。塞外将军令。雪峰前不至村后不遘店。若是翠岩。和泥合水且与么。三十年后莫颟顸。

　　雪峰普请次。路逢一猕猴。师曰人人有一面古镜。者个猕猴亦有一面古镜。三圣曰。旷劫无名。何以彰为古镜。师曰瑕生也。曰。者老汉着甚么死急。话头也不识。师曰老僧住持事繁。

　　翠峰显云。好与三十棒。复云。者棒放过也好。免见将错就错。　天童觉云。当时若见雪峰道瑕生也。但近前云诺诺。何故如此。争之不足让之有余。　报恩秀云。三圣神锋颖利。每当点勘大难为人。其如雪峰大方海涵天覆。直饶浪激千层。争奈龙王不顾。虽然。也须知他烂泥里有刺。　古南门云。雪峰放去较危。收来太速。三圣虽则当仁不让。要且自己话头也不识。总被猕猴换却眼睛。

　　堪笑山翁不识羞。为人头上更安头。岩前跳踯无寻处。一片残霞晓未收。(保宁勇)

　　鉴觉未萌全体现。才分鉴照便成瑕。要知莹彻圆明处。长短青黄总不差。(白杨顺)

　　岸草青青渭水流。子牙曾此独垂钩。当时不得飞熊梦。几向斜阳叹白头。(楚石琦)

　　多年一口磬。忽地重安柄。持出与人看。邻家唤作甑。(天根本)

　　雪峰在洞山作饭头淘米次。洞山问。淘沙去米。淘米去沙。师曰沙米一时去。曰大众吃个什么。师遂覆却盆。山曰。据子因缘。合在德山。

　　琅玡觉云。雪峰与么去。大似抛却甜桃树。沿山摘酢梨。　投青子云。洞山恁么道是甚道理。虽然一色乾坤。争奈山高水阔。所以野人云。工夫不到不方圆。言语不通非眷属。淘米去沙。淘沙去米。乃代峰出语云。无影长生桂。经霜结子频。大众吃个什么。金凤采香衔不尽。玉雏食蕊叶长新。　雪窦宗云。直木不栖鸾凤。金针已绣鸳鸯。若不是新丰老人。便见冰消瓦解。　天童觉云。雪峰步步登高。不见草鞋跟断。若也正偏宛转。敲唱双行。自然言气相合。父子相投。且道洞山不肯。意在甚么处。万里无云天有过。碧潭似镜月难明。　报恩秀云。我则不然。淘沙去米。淘米去沙。向道涤尽尘沙不遗颗粒。大众吃个什么。粥将木杓舀。饭用笊篱捞。

　　满钵盛来一物无。岂同香积变珍酥。日月并轮长不照。木人舞袖向红炉。(投子青)

　　乖龙作雨非意测。猛虎挟物不露迹。洞山雪老共相酬。寥寥千古无人识。(伊庵权)

　　雪峰因僧问。古涧寒泉时如何。师曰瞪目不见底。曰饮者如何。师曰不从口入。僧后举似赵州。州曰不从口入。不可从鼻孔里入。僧问古涧寒泉时如何。州曰苦。曰饮者如何。州曰死。师闻乃曰赵州古佛。遂遥礼。从此不答话。

　　翠峰显云。众中总道雪峰不出者僧问头。所以赵州不肯。如斯话会。深屈古人。翠峰则不然。斩钉截铁本分宗师。就下平高难为作者。　荐福怀云。作么生会不答话底道理。赞叹赵州则不无。还知赵州一片玉瑕生么。若人检点得出。相如不诳于秦王。　长芦夫云。扶竖宗乘须还大匠。雪峰有一千五百人善知识身心。赵州用一百二十岁老作家手段。不妨奇怪。如今众中随言定旨。乱作褒贬。深屈古人。然则相席打令似有知音。镂骨铭心罕逢明鉴。　径山杲云。雪峰不答话。疑杀天下人。赵州道苦。面赤不如语直。妙喜则不然。古涧寒泉时如何。到江扶橹棹。出岳济民田。饮者如何。清凉肺腑。此语有两负门。若人辨得。许你有参学眼。　育王权云。一人随波逐浪。一人截断众流。总欠会在。今日有人问古涧寒泉时如何。须是亲见雪峰。饮者如何。问取赵州。　南堂欲云。雪峰一期答语。不知爬着赵州痒处。赵州忍俊不禁。不觉劄着雪峰痛处。痛处痒。痒处痛。一时移在雪窦身上。且道者僧还曾梦见也无。　瑞岩愠云。今日有问古涧寒泉时如何。蚁子擎天柱。饮者如何。藕丝拄须弥。且道与古人是同是别。　平阳忞云。山僧即不。然古涧寒泉时如何。浸烂鼻孔。饮者如何。穿过髑髅。设若有个知气息底问道。与龙池水是同是别。向伊道。溪涧岂能留得住。终归大海作波涛。

　　黯黯云攒覆雪峰。青青赵老一双瞳。从前汗马无人识。祇要重论盖代功。(宝峰照)

　　纵夺还他老作家。奔流渡刃数如麻。深深涧底无人到。饮者重添眼里沙。(佛心才)

　　雪峰古涧泉深。赵老石桥水苦。若知异水同源。饮者不妨疑悟。不从鼻孔入。白浪高三级。从此不答话。岂免酬高价。金刚圈子栗棘蓬。解透横行四天下。(佛性泰)

　　彼此抽先局势平。傍人道死底还生。两边对坐无言语。尽日时闻下子声。(海舟慈)

　　连城价贵。徒遭刖足。肘后悬符。当堂鼓腹。不答话。更奇哉。春风破雪老梅开。(林皋豫)

　　岭头明月清光皦。照见夜行路不平。特地东君行禁令。更教疑杀浪游人。(一庵月)

　　雪峰住后。僧问和尚见德山得个什么便休去。师曰我当时空手去空手归。

　　五祖演云。如今说与透未过者。有两人从东京来。问伊近离何处。却云苏州。便问苏州事如何。伊云一切寻常。虽然。瞒山僧不过。何故。祇为语音不同。毕竟如何。苏州菱。邵伯藕。　保宁茂云。从门入者不是家珍。自己流出还同瓦砾。老东山依模脱墼。殊不知二大老食饱伤心。虽然。既是东京来。因甚却说苏州话。

　　展尽平生自己胸。全机函盖合圆融。头头不失寰中主。祇在逢缘不借中。(豁堂嵓)

　　雪峰因僧问。我眼本正因师故邪时如何。师曰迷逢达磨。曰我眼何在。师曰得不从师。

　　达磨迷时在少林。今人不晓为传心。堪笑迷人逢达磨。三冬过后又新春。(天衣怀)

　　裂破古今没窠臼。当机大阐血盆口。脚尖趯出佛如麻。李四张三无路走。(或庵体)

　　雪峰因僧请益临济四喝意旨。师曰我当初行脚时便过河北。已值大师迁化。所以至今不知。你要理会。可往见它直下儿孙。僧乃往见南院具陈前意。院展具遥礼雪峰曰。天下古佛。

　　中峰本云。言不在口。语不在舌。端的有来由。特地无交涉。临济四喝岂但雪峰不知。纵是它直下儿孙也未梦见在。祇如南院遥礼雪峰。是有来由耶。无交涉耶。者里定当得下。要见临济也不难。　肺山檀云。熟韬略而法战异。雪峰直中未直。明制度而礼义生。南院仁却不仁。惜者僧如说药人。真药现前竟不能识。若待雪峰道你要理会四喝意旨可见它直下儿孙。便合掌云临济今日犹在。后待南院展坐具遥礼雪峰。正好向前蹋倒云。恁么称直下儿孙。敢保未许。当时者僧有者两番手脚。不独光扬临济。亦免后世滞句承言。　不韵音云。李北海善书。尝谓似我者拙。学我者死。二师揭出临济通天活路。可谓生死知己。者僧虽似矮子观场。亦有勘破二师处。

　　雪峰在洞山时。山问作甚么来。师曰斫槽来。曰几斧斫成。师曰一斧斫成。曰此是者边事。那边事作么生。师曰直得无下手处。曰此犹是者边事。那边事作么生。师休去。

　　汾阳昭代峰云。某甲早困也。　云溪挺云。洞山飞电闪晴空。雪峰担云入岩壑。虽则两两作家。者里还欠一着。那一着。待枯木糁花即向汝道。

　　雪峰因僧问。寂寂无依时如何。师曰犹是病。曰转后如何。师曰船子下扬州。

　　寂寂无依病正深。雪老当年痛处针。一唤唤回春梦破。千山浑作木龙吟。(自得晖)

　　雪峰因僧问。声闻人见性如夜见月。菩萨人见性如昼见日。未审和尚见性如何。师打三棒。僧复问岩头。头打三掌。

　　翠峰显云。应病设药。且与三下。若据令而行。合打多少。　天童觉举翠峰语毕云。翠峰一期趁快。往往后人作行令会。殊不知雪峰岩头是个无固必汉。　南堂欲云。前三后三。应病与药。据令而行。别有一着。顾侍者云是那一着。侍者拟议。便打出。　愚庵盂云。雪峰打。岩头打。若论见性。犹隔罗縠在。　云怡濌云。岩头雪峰同出德山之门。横行天下。无敢撄其锋者。无端被个孟八郎汉拶着。直得手忙脚乱。

　　雪峰示众。此事不从唇吻得。不从黄卷上得。不从诸方老宿得。合从什么处得。也须仔细。

　　一滴珍珠红酦醅。殷勤相劝两三回。到头欲尽东君意。吞尽临行上马杯。(皖山凝)

　　娥𩯭云鬟巧㨾梳。罗裳拂拂倩人沽。为敲玉板歌春怨。低露花容见也无。(啸月朗)

　　雪峰辞洞山。山曰子向甚处去。师曰归岭中去。曰当时从甚路出。师曰从飞猿岭出。曰今回向甚路去。师曰飞猿岭去。曰有一人不从飞猿岭去。子还识否。师曰不识。曰为甚不识。师曰它无面目。曰。子既不识。争知无面目。师无对。

　　琅玡觉云。心粗者识。　法林音云。若以理论。洞山不会直路接人。若以事论。雪峰至今还在半途。若果从飞猿岭来。自然另有一番举止。诸人要识者无面目底。不妨于雪峰处会其体。于洞山处会其用。

　　不打飞鸢便到来。大圆镜里绝尘埃。东君节令分明也。桃李年年二月开。(自得晖)

　　雪峰问僧近离甚处。曰覆船。师曰。生死海未渡。为甚么便覆却船。僧无语。乃回举似覆船。船曰何不道渠无生死。僧再来进其语。师曰此不是汝语。曰是覆船恁么道。师曰。我有二十棒寄打覆船。二十棒老僧自吃。要且不干阇黎事。

　　翠峰显向为什么便覆船处代僧云。久响雪峰。待峰拟议。拂袖便出。又于不干阇黎事处云。能区能别。能杀能活。若也辨得。天下横行。　昭觉勤代僧便与掀倒禅床。复云。雪峰有验人句。覆船有透关眼。翠峰有陷虎机。崇宁成得个甚么边事。　径山杲云。作家宗师。天然犹在。然虽如是。也是作贼人心虚。是则不干者僧事。二十棒何须自吃。当时但添打覆船便了。渠过在什么处。老老大大不合与人代语。　天宁琦云。如覆船道渠无生死。还契雪峰意么。如契。为什么道有二十棒寄打覆船。二十棒老僧自吃。者里若会。便见妙喜道作贼人心虚。勘破雪峰了也。是则不干者僧事。二十棒何须自吃。但添打覆船便了。你道妙喜还有过也无。头上着枷。脚下着杻。　夹山豫代僧云。幸知和尚是作家。

　　遐方不许贡珍奇。密召惟教进荔枝。汉武碧桃曾比得。枉令曼倩作偷儿。(海舟慈)

　　笑他鹦鹉学人言。枝北枝南频往还。末上岂知风力健。折教毛羽落珊珊。(卓峰元)

　　雪峰在洞山。山曰入门来须得有语。不得道早个入了。师曰某甲无口。曰无口且从还我眼来。师休去。

　　长庆棱云。某甲谨退。

　　雪峰山下一住庵僧。多年不剃头。有问如何是西来意。僧曰溪深杓柄长。师闻乃袖刀躬访。才见便问道得即不剃你头。僧便洗头跪师前。师乃剃之。

　　昭觉勤云。庵主虽生铁铸就。争奈雪峰是本分钳锤。当初若祇颟顸。那显惊天动地。还委悉么。金镞惯调曾百战。铁鞭多力恨无仇。　理安问云。庵主要得便宜。末后却输雪峰一筹。　胜法法云。雪峰爱讨便宜。始终被庵主勘破。

　　雪老垂慈肯访它。一毫头上辨龙蛇。须知不涉言诠外。脱体风流出当家。(东山源)

　　雪峰问僧。见说大德曾为天使来是否。曰不敢。师曰争解与么来。曰仰慕道德岂惮关山。师曰汝犹醉在。出去。僧便出。师召大德。僧回首。师曰是什么。僧亦曰是什么。师曰者漆桶。僧无语。师回顾镜清曰。好个师僧。向漆桶里着倒。清曰和尚岂不是据款结案。师曰。也是我寻常用底。忽若唤回道是什么。被它道者漆桶又作么生。曰成何道理。师曰我与么及伊。汝又道据款结案。它与么及我。汝又道成何道理。一等是与么时节。其间何故有得与不得。曰。不见道醍醐上味为世所珍。遇斯等人反成毒药。

　　翠峰显云。看它父子相投言。气相合知者。谓粉骨碎身此恩难报。不知者谓扶高抑下。临危悚人。毒药醍醐千载龟鉴。还会么。者漆桶。　石庵琈云。雪峰头头漏泄。者僧筑着磕着。直饶唤得回头。依旧面前如漆。

　　雪峰因闽帅施银交床。僧问和尚受大王如此供养如何报答。师以手拓地曰少打我。

　　僧问疏山。雪峰道少打我意作么生。山云。头上插瓜齑。垂尾脚跟齐。

　　因问如何报主恩。举毕全收坐要津。船头若有风浪动。满目流沙不见人。(汾阳昭)

　　不知将底报君恩。风起江湖水皱痕。一片古帆乘兴去。与谁相逐过天门。(保宁勇)

　　受施两边俱是幻。临机何不惜眉须。也知此外无长伎。咄者黔州老瞎驴。(宝叶源)

　　雪峰问僧什么去。曰普请去。师曰去。

　　云门偃云。此是随语识人。　天童觉云。莫动着。动着三十棒。云门道随语识人。又是为蛇画足。　实寿方云。雪峰老汉多是事因叮嘱起。已往莫究。直饶天童与么。又何止扬声止响。三十棒却须自吃始得。

　　雪峰问僧甚处来。曰浙中来。师曰船来陆来。曰二途俱不涉。师曰争得到者里。曰有什么隔碍。师打趁出。僧过十年再来。师问甚处来。曰湖南。师曰湖南与者里相去多少。曰不隔。师竖拂子曰还隔者个么。曰若隔即不到也。师又打趁出。僧住后。凡见人便骂。师有同行特去访问。僧举前话。同行诟叱为它说破。僧当时悲泣。尝向中夜焚香遥礼。

　　高峰妙云。者个公案颇类德山拓钵。诸人但于德山低头处见得。便会雪峰打意。于岩头不肯处见得。便会者僧骂意。于岩头密启处见得。便会同行点破意。于岩头抚掌处见得。便会者僧悲泣意。又于岩头受记处见得。便会者僧遥礼意。西峰今日将二老父父子子缚作一束。抛向诸人面前了也。要见二老则易。要见西峰则难。何故。有眼无耳朵。六月火边坐。

　　戴角擎头去复来。雪庭两见战旗开。军前不误将军令。空有英雄出九垓。九垓虽出有牢关。未透牢关未足观。棒头有眼明如日。要识真金火里看。(佛灯珣)

　　见说闽山多蛊毒。千方百计避无由。觞中既有催魂鬼。一命还它方始休。(虚堂愚)

　　抱璞徒劳遭刖足。报珠鲜不按龙光。如何抛却黄金印。且随鱼鸟濯沧浪。不放过。休点破。从教白日真赃露。(宁远地)

　　银灯照碧牕。膏尽更腾光。残𦦨随挑息。墨黑上眠床。(三疾甫)

　　雪峰因三圣问。透网金鳞以何为食。师曰待汝出网来即向汝道。曰一千五百人善知识话头也不识。师曰老僧住持事繁。

　　保福展云。争不足。让有余。　翠峰显云。可惜放过。好与三十棒。一棒也饶不得。直是罕遇作家。　承天宗云。布漫天网须是雪峰。深入虎穴还他三圣。有般汉道雪峰在网内。三圣在网外。苦哉苦哉。深屈古人。若非此二员作家。不能横行天下。　沩山喆云。三圣可谓龙门万仞。惯会作客。雪峰大似孟尝门启。岂惧高宾。　宝峰文云。俊哉俊哉。快活快活。恰似一只鹞子。莫惊着。报宁即不然。透网金鳞以何为食。待汝出得网来即向汝道。一千五百人善知识话头也不识。便拽拄杖打出三门。复云。也好快活。恰似一只虎。莫动着。诸禅师。报宁快活何似三圣快活。莫有快活底汉么。出来定当看。良久云。把手拽不入。　径山杲云。一人粗似丘山。一人细如米粖。虽然粗细不同。秤来轻重恰好。径山今日真实告报。汝等诸人切忌钻龟打瓦。　佛日晰云。三圣出处不凡。雪峰惯得其便。一拶一挨机用当行。一放一收箭锋中的。龙腾沧海。鹤舞丹霄。虽各展谋略。检点将来。也是平地栽荆棘。藂林中到今犹自刬削不尽。如今莫有刬削得者么。三圣雪峰在汝脚底。如无。莫道透网金鳞。泥里鳅也作不得在。　檀度依云。因行掉臂。风正帆张。自是衲僧行迳。岂古庙里钟磬边。缩脚老摩诃对泥神土佛而壁立万仞耶。一千五百癞狗咬枯桩。一个半个俊鹰环狡兔。然而豹成威而幽可据。龙得云而变可神。善知识。遇恁般汉不知声应气求。而终日对长连床畔黄口沙弥行棒行喝。将鹤唳为莺啼。斯亦志士大痛矣哉。然虽如是。山僧尚有三十拄杖要打三圣。何故。吾辈饥。当从谢仁祖索食。不须陶胡奴米。

　　透网金鳞。休云滞水。摇荡乾坤。振鬣摆尾。千尺鲸奔洪浪飞。一声雷震清飙起。清飙起。天上人间知几几。(翠峰显)

　　老倒渔翁坐钓台。金鳞赫赫鼓波来。海门空阔才施网。霹雳一轰天地开。(真净文)

　　攫浪拏云势可惊。平空骤雨似盆倾。不因放却淮河闸。九曲潮头卒未平。(上方益)

　　洞里无云别有天。桃花似锦柳如绵。仙家不会论冬夏。石烂松枯是一年。(五祖演)

　　俊鹘冲天。寒鸡晓眠。脱略窠窟。迟速不偏。截断命根急处放。当头手脚缓时㨾。滴水冰生不认渠。坐筹帷幄江海量。君不见。透网金鳞活计新。住持事繁笑杀人。(月堂昌)

　　浪级初生。云雷相送。腾跃棱棱看大用。烧尾分明度禹门。华鲸未肯淹齑瓮。老成人。不惊众。惯临大敌初无恐。泛泛端如五两轻。堆堆何啻千钧重。高名四海复谁同。介立八风吹不动。(天童觉)

　　歌板催城角。清歌竞画船。舟行沙夜久。老眼正无边。(䒢溪森)

　　雪峰因闽王封柑橘各一颗遣使送至。柬问。既是一般颜色。为什么名字不同。师将柑橘依旧封回。王复遣问玄沙。沙遂将一张纸盖却。

　　谷隐启云。二老脚跟欠点地。被它两枚柑橘惑乱。俱未免为闽王所哂。　法林音云。我当时若见。但唤使者。待他应诺。却云回去分明举似。

　　柑橘将来不用疑。铁牛蚊子咬应痴。闽王犹未识师旨。更请玄沙下一锥。(延寿慧)

　　分明柑橘勿誵讹。献花借水辨龙蛇。白纸一张都盖了。免教天下动干戈。(冶父川)

　　一般颜色两般名。纸盖难瞒众眼睛。雪老当时便封转。闽王犹未息疑情。(横川珙)

　　雪峰示众。尽大地是个解脱门。把手拽不入。时有僧出曰和尚怪某甲不得。又一僧曰用入作么。师便打。

　　翠峰显云。三个中有一人受救在。忽若总不辨明。平地有甚数。　龙池传云。即如二僧也俱会。到者里。因甚有吃棒。有不吃棒。　妙觉会云。雪峰老汉抑逼人作么。既到者里。为甚么鼻孔在别人手里。良久云。贪观天上月。失却手中桡。　法林音云。祇如二僧恁么道。入得门入不得门。

　　大地是个解脱门。三世诸佛一口吞。将为雪峰有奇特。却来瞒我好儿孙。(懒庵枢)

　　雪峰因普请次。自负一束藤。路逢一僧便抛下。僧拟取。师一蹋蹋倒。归举似长生曰。我适来蹋得者僧甚快。生曰和尚须替者僧下涅槃堂始得。

　　翠峰显云。长生大似东家人死西家人助哀。也好与一蹋。　白云端云。雪峰外面赢得五百。家中失却一贯。　浮山□云。者僧吃雪峰一蹋。小出大遇。长生吃翠峰一蹋。祸出私门。总是涅槃堂里汉。　瑞岩愠云。者僧吃雪峰一蹋。白日见鬼。长生吃翠峰一蹋。平地成仙。大小浮山错过不少。　南堂欲云。雪峰是则下坡不走。快便难逢。若不是长生未。免劳而无功。虽然。且雪峰一蹋何似雪窦一蹋。　开先金云。大小白云错过不少。殊不知雪峰外面失了五百。家中赢得一贯。

　　暗抛香饵在江湄。果是金鳞钓得归。不是丝纶收去疾。几乎输与鹭鸶儿。(上方益)

　　雪峰与玄沙夹篱次。沙曰夹篱处还有佛法也无。师曰有。曰作么生。师撼篱一下。沙曰某甲不与么。师曰子又作么生。曰穿取篾头过来。

　　广润融云。有问正当恁么时还有佛法也无。曰有。作么生有。向它道。内不放出。外不放入。

　　父子相𢹂入故园。篾头时过短篱边。烂泥有刺无人见。蹋着方知脚底穿。(懒庵枢)

　　雪峰上堂举拂子曰。者个为中下根人。僧便问忽遇上上人来时如何。师亦举拂子。僧曰者个为中下。师便打。

　　云门偃云。我不似雪峰打葛藤。乃拈拄杖云。者个为中下根人。忽遇上上人来时如何。便打。　护国元云。宗师家有擒有纵有杀有活。若是蛇头上揩痒。又且不然。拈拄杖云。者个为中下根人。忽遇上上人来时如何。祇向道我不似云门打葛藤。　车溪冲云。雪峰云门虽则杀活纵横甚生意气。检点将来。犹是节外生枝。若据车溪见处。遂竖拂子云。祇将者个普为诸人。无论上中下。若要擎展一任擎展。若要承当一任承当。处处把断要津。个个壁立万仞。忽遇其中人来时如何。万国醉心尝大鼎。相将𢹂手上高台。　圆照森云。雪峰拈起拂子。云门问着便打。慈翁即不然。忽遇上上人来时如何。但云。去。汝非其人。

　　迅雷不及掩耳。下桩要在急水。水深桩脚若长。耳畔雷声四起。拈起拄杖。为他中下上上人来。放过不打。秦人一入桃源后。子孙世世为神仙。(月堂昌)

　　雪峰在国清寺拈起钵盂问座主曰道得与你钵盂。主曰此是化佛边事。师曰你作座主奴也未得。曰某甲不会。师曰你问我与你道。主方礼拜。师便蹋倒。主后举似云门曰某甲得七年方见。门曰你得七年方见。曰是。门曰更用七年始得。

　　翠峰显于化佛边事别云。祇恐钝置和尚。末后别云。草贼大败。　法林音云。待他云得七年方见。何不即与它一钵盂。

　　雪峰因闽王问。拟欲盖一所佛殿去时如何。师曰大王何不盖一所空王殿。曰请师㨾子。师展两手。

　　云门偃云。一举四十九。

　　空王殿㨾子。雪峰展两手。添得韶阳老。一举四十九。总是面南看北斗。(即庵觉)

　　雪峰普请般柴次。路逢一僧。乃掷下一段柴曰。一大藏教祇说者个。

　　真如喆云。一大藏教不说者个。　天宁琦云。祇者个是什么。说与不说且置。诸人向甚处见二老。　中岳能竖拂子云。提起则如是我闻。放下则信受奉行。

　　处处绿杨堪系马。家家门首透长安。一条大路平如掌。自是时人措足难。(慈受深)

　　汝水向东流。楚水从南至。皆归大海中。咸淡同一味。顶门具眼底衲僧。试向其中辨浅深。(佛性泰)

　　宗鉴法林卷四十四
卍新纂续藏经第 66 册 No. 1297 宗鉴法林


　　宗鉴法林卷四十五

　　集云堂　编

　　　　大鉴下六世

　　雪峰送南际长老出。乃作女人拜。际敛手应诺诺。师以手斫额便归。

　　法林音云。雪峰见南际。南际未见雪峰。

　　送客随家丰俭施。尽情为饯免生疑。却蒙惠重过相赠。敛手遥知向暮归。(投子青)

　　雪峰因僧问如何是第一句。师良久。僧举似长生。生曰此是第二句。师令僧问如何是第一句。生曰苍天苍天。

　　孤峰秀云。二老与么泪出痛肠。若是第一句。要且未梦见在。

　　雪峰领二百众到浮江和尚处。问寄院过夏得也无。江将拄杖画地一下曰着不得即道。师无语。

　　龙池传云。雪峰当时祇消轻轻道。也知和尚慈悲。复召大众。任意取挂搭。直教浮江当褊衫卖布裤也推不开去。

　　雪峰示众。望州亭与汝相见了也。乌石岭与汝相见了也。僧堂前与汝相见了也。后保福问鹅湖。僧堂前且置。望州亭乌石岭什么处相见。湖骤步归方丈。福便入僧堂。

　　翠峰显云。二老是即是。祇知雪峰放行。不知雪峰把住。　云居齐云。此二尊宿且道会得会不得。相见不相见。　荐福灿云。雪峰老人已伤盐费酱。今时师僧入了门。升了堂。见了主人。刬地握节当胸更求指示个见处。哑黄连和根嚼未是苦。　乌石道云。雪峰布个漫天网子打凤罗龙。保福鹅湖无端撞入里许。至今出头不得。如今还有透得过者么。卓拄杖云。疏而不漏。　愚庵盂云。请和尚下涅槃堂去。　法林音云。二大老恁么相见。何曾梦见雪峰。

　　望州乌石与堂前相见相逢万万千。惟有鹅湖并保福此时相见解推迁。(汾阳昭)

　　藕丝引鲸鳌。针锋辊芥投。望州乌石岭。未唱已先酬。大唐击鼓新罗舞。觌面相呈不相睹。(圆悟勤)

　　密密堂前早二三。本来无物更何堪。痴人见了生欢喜。作者相逢满面惭。(龙门远)

　　望州乌石僧堂前。骤步低头隔大千。若是咬人师子子。翻身不在草头边。(一翁如)

　　涧道余寒松上色。石门斜日草头春。曰云不禁空来往。试问僧堂有几人。(灵岩储)

　　耕地须牛。行路须马。原不是张三。如何呼李大。良久云。嗄。(僧向上)

　　一曲离骚动楚庭。三湘七泽总愁情。恨声不管成千古。祇把忠心彻底倾。(莹章玠)

　　妾心真个最殷勤。尽把襟怀说向君。无限好情人不委。倚阑空自费沉吟。(天洁旻)

　　雪峰一日在僧堂内烧火。闭却前后门乃叫救火救火。玄沙将一片柴从窗棂中抛入。师便开门。

　　高烧榾柮暖通身。快活难禁一屋春。不是谢郎来合火。谁知门外有寒人。(石林巩)

　　雪峰普请畬田。见蛇以杖挑起召众曰看看。以刀斩为两段。玄沙以杖抛向背后。众皆愕然。师曰俊哉。

　　夹山豫云。雪峰父子着甚死急。祇弄死蛇。殊不知尽法无民。还知有放开一线者么。沧溟钓尽渔舟晚。一曲清歌兴自幽。　夹山仁云。雪老父子活蛇死弄。夹山老人死蛇活弄。尧峰设或见蛇。便打草以惊之。

　　雪峰因一僧礼拜次。师乃打五棒。僧曰过在什么处。师又打五棒。喝出。

　　翠峰显云。我不曾与人葛藤。前五棒日照天临。后五棒云腾致雨。汝若辨得。也好与五棒。　沩山秀云。者僧脑门着地。过犯弥天。雪峰轻恕。犹自不知罪名。再犯不容。更道日照天临云腾致雨。惑乱后人。何谓。曾被雪霜苦。杨花落也惊。　东禅观云。性空自然性直。不似翠峰瞒人。雪峰前五棒打者僧礼拜。后五棒打者僧无过。且道是不是。若道是。要你眼作甚么。　浃水洽云。雪峰大似金翅擘海直取龙吞。雪窦错判古人。更买草鞋行脚。且道伊过在什么处。若辨不得。也与五棒。　梅翁杲云。前五棒合了口开不得。后五棒开了口合不得。是则吃棒有分。不是则雪峰自吃始得。何故。好爵自縻林下士。横财不富命穷人。

　　前箭虽轻后箭深。离弦性命即消殒。醒来又把金针刺。始识从前病不轻。(海舟慈)

　　一弹哀塞雁。再抚哭春䳌。此情人不会。东风万里传。(铁容玄)

　　雪峰问僧阇黎名什么。曰玄机。师曰日织多少。曰寸丝不挂。师曰参堂去。僧才行三五步。师曰袈裟落地也。僧回首。师便打。

　　巧织回纹不露丝。借君梭子显全机。密施一线才如锦。又被狂风劈面吹。(弘鼎教)

　　雪峰因众参次。有僧珍重便出。师曰。总似者个师僧。省多少心力。玄沙曰和尚恁么接人。瞎却闽中一城人眼去。师曰你又作么生。沙曰便好与三十棒。师曰已后无人奈子何。

　　二人同本去经营。直抵京华利倍重。任有乾坤星月好。一齐收拾嫁东风。(永宁鼎)

　　襄州高亭简禅师(德山鉴嗣)

　　初参德山。隔江遥合掌。高声曰不审。山以扇招之。师即开悟。横趋而去。更不回顾。

　　径山杲云。高亭横趋而去。许伊是个伶俐师僧。若要法嗣德山。则未可。何故。犹与德山隔江在。　天童礼云。诸方尽道水云一照。啐啄同时。有甚交涉。要见德山高亭么。便下座。　天宁琦云。众中商量道高亭见德山。不与他说话便去。所以妙喜道犹隔江在。还曾梦见高亭么。拈拄杖云。便好唤回与一顿。且道是赏是罚。　磬山修云。径山一抬一搦要且贼过后张弓。今人在知识门下三二十年。既不隔江。合作么生。路遥知马。力岁久见人心。

　　江上相逢问逗留。师资针芥便相投。定光金地遥招手。智者江陵暗点头。(大洪遂)

　　德山棺木里瞠眼。高亭死水里藏身。赚他多少英灵汉。错认山河作眼睛。(少室睦)

　　朝辞白帝彩云间。千里江陵一日还。两岸猿声啼不住。轻舟已过万重山。(巨音选)

　　高亭因夹山会下一僧到。才礼拜。师便打。僧曰。特来礼拜。何得便打某甲。师又打趁出。僧回举似夹山。山曰会么。曰不会。山曰。赖汝不会。若会则夹山口哑。

　　天童华云。高亭一期忍俊不禁。怎奈拄杖放行太速。者僧当时若是个汉。莫道高亭夹山。便是达磨大师出来。也斩为三段。何故。家肥生孝子。国霸有谋臣。　净慈明云。高亭夹山门庭设施各得其宜。但中间一人较些子。天童与么道。也是巩县茶瓶。

　　大鉴下七世

　　台州瑞岩师彦禅师(岩头奯嗣)

　　居丹丘瑞岩。坐磐石终日如愚。每日唤主人公。复应诺。乃曰。惺惺着。它后莫受人瞒。后有僧参玄沙。沙问近离甚处。曰瑞岩。沙曰有何言句示徒。僧举前话。沙曰。一等是弄精魂。也甚奇怪。乃曰何不且在彼住。曰已迁化也。沙曰而今还唤得应么。僧无对。

　　翠峰显云。苍天苍天。　保宁勇代僧云。和尚为什么对面不闻。　云居元云。天下宗师总为者僧下语。一似东家人死西家人助哀。直饶瑞岩自出头来。也是棺材里瞠眼。　昭觉勤云。百丈寒潭彻底。月在波心千尺。岩松倚天。风生幽谷。直得凛凛孤标。澄澄丰采。及至月离碧潭。影在云衢。遂乃当面错过。当时若是个汉。待伊道即今还唤得应么。直下便喝。非惟把断玄沙要津。亦乃与瑞岩老子出气。　大沩智云。劝君更尽一杯酒。西出阳关无故人。　径山琇云。惊群须是英灵汉。敌胜还他狮子儿。者僧祇解传言送语。不能悬岩返踯。非但错过瑞岩。亦乃错过玄沙。　瑞岩愠云。祖师弄者一解。可谓超今迈古。然祇作得个看家儿子。者里着一只眼。非独绍续箕裘。直要冲楼跨灶。会么。电光莫及。石火难追。兔径非大象之所游。鸡粟岂凤凰之㗖啄。喝一喝。

　　自呼自应已惺惺。不受人瞒理不轻。池内白莲香未已。檐前山色四时青。(白杨顺)

　　瑞岩常唤主人公。突出须弥最上峰。大地掀翻无觅处。笙歌一曲画楼中。(天衣哲)

　　学道之人不识真。祇为从前认识神。无量劫来生死本。痴人唤作本来身。(无门开)

　　风前一曲动离情。调古无人和得成。自唱自斟还自饮。至今犹自不惺惺。(别山智)

　　特地髑髅前见鬼。自起自倒假惺惺。脱赚许多英俊士。觑透肝肠能几人。(天章玉)

　　巴豆黄连一串陈。清凉肺腑有谁亲。薛涛笺上两行泪。寄与千山万水人。(截驹云)

　　广武山头日影低。难禁鸟在绿杨啼。声声唤醒江南客。橘柚花开计别袿。(思修闻)

　　一呼一应。自起自倒。堪笑瑞岩。何日是了。(𠁼三圆)

　　瑞岩到夹山。山问甚处来。师曰卧龙来。山曰来时龙起也未。师近前顾视之。山曰炙疮瘢上更着艾燋。师曰和尚又苦如此作甚么。山休去。

　　沩山喆云。瑞岩虽则威狞厇愬。争奈夹山水清不容。　径山杲云。若不蓝田射石虎。几乎误杀李将军。　瑞岩愠云。二尊宿一挨一拶。如善舞太阿不伤其手。然也有到处也有不到处。

　　瑞岩参岩头。问如何是本常理。头曰动也。师曰动时如何。曰不是本常理。师贮思。头曰肯即未脱根尘。不肯即永沉生死。师有省。

　　东塔明云。将金博金。瓦罐不离井上破。以楔出楔。水母何曾离得虾。纵使瑞岩漆桶子快。也是君子可入。　存焉睿云。岩头老汉虽有逢山开路遇水叠桥之能。奈无夺食驱耕之手。今日若有人问如何是本常理。劈脊便棒。更问动时如何。向他道。三汲浪高鱼化龙。痴人犹戽夜塘水。

　　圆珠不穴。大璞不琢。道人所贵无棱角。拈却肯路根尘空。脱体无依活卓卓。(天童觉)

　　瑞岩因僧问。作么生商量即得不落阶级。师曰排不出。曰为甚么排不出。师曰它从前无阶级。曰未审居何位次。师曰不坐普光殿。曰还理化也无。师曰。名闻三界重。何处不归朝。

　　苔藓重重紫气饶。月笼丹桂夜迢迢。金轮句转威音外。禁殿香飘万国朝。(旭云端)

　　重岩午夜锁云深。斗柄横斜月色沉。紫气旋凝天未晓。万邦俯首听尧音。(愿公日)

　　不彰宝印辨来风。迥古轮王事不同。转位投机恢正化。𡗝蛮八表尽归宗。(履白莲)

　　福州罗山道闲禅师(岩头奯嗣)

　　闽王请开堂。师升座方收敛僧伽黎乃曰珍重。便下座。闽王近前执手曰。灵山一会何似今日。师曰将谓是个俗汉。

　　当场忍俊不能禁。大展家风吼一音。纸墨如山书不尽。衲僧休向义中寻。(洞山聪)

　　瑞世优昙见最难。异香浮动晓风寒。自非世主垂青眼。却作闲花野草看。(宝叶源)

　　须弥座下乌龟子。岁久年深壳最灵。冷地被人钻一窍。卦文何处见全人。(双峰存)

　　一道直如弦。千古应无对。纵有啮镞机。髑髅成粉碎。(柏堂雅)

　　罗山因保福问。有僧问岩头。浩浩尘中如何辨主。头曰铜砂锣里满盛油。意作么生。师召大师。福应诺。师曰狝猴入道场。师却问明招。忽有人问你又作么生。招曰箭穿红日影。

　　径山杲云。狝猴入道场。箭穿红日影。两个老古锥。担雪共填井。喝一喝。　天宁琦云。我若作罗山。待他恁么问也与一喝。召众云。且道天宁一喝与径山一喝是同是别。

　　罗山初谒石霜。问起灭不停时如何。霜曰直须寒灰枯木去。一念万年去。函盖乾坤去。纯清绝点去。师不契。后参岩头。头喝曰是谁起灭。师大悟。

　　报恩秀云。若是万松。喝了便休。　径山琇云。杀人须是杀人剑。　资福侣云。大海不着死尸。针锋不留蚊蚋。二大老千古提持两两相照。今人向言句上着倒。那个有活眼。那个无活眼。所以不契。所以省去。不惟不识二大老。亦且不识罗山。

　　斫断老葛藤。打破狐狸窟。豹披雾而变文。龙乘雷而换骨。咄。起灭纷纷是何物。(天童觉)

　　是谁起灭。就窠打劫。击杀盲龟。救得跛鳖。(杀六岩辉)

　　起灭不停谁解看。当机一拶透重关。东西总是长安道。荡荡无拘自往还。(无准范)

　　冷水点沸汤。舌头不出口。可怜老岩头。慈悲成过咎。(石田熏)

　　桓桓龙骧。赳赳虎变。掀翻露布。不存方便。重围克解。坚城罢战。奏凯归来。挑灯看剑。(天水广)

　　林暗草惊风。将军夜引弓。平明寻白羽。没在石棱中。(且拙讷)

　　梦里捉得贼。眼醒枕在侧。呵呵笑一场。无端空致得。虽无端。莫颟顸。霜岩千丈逼人寒。(墨历智)

　　罗山在禾山。送同行矩长老出门次。师把拄杖向前一撺。矩无对。师曰。石牛拦古路。一马生双驹。后有僧举似疏山。山曰。石牛拦古路。一马生三寅。

　　春有百花夏有热。秋有凉风冬有雪。若无间事挂心头。便是人间好时节。(照堂一)

　　不蹋门前路。春归又一年。落花红满地。芳草碧连天。(鼓山圭)

　　出门握手话分𢹂。古道迢迢去莫追。却笑波心遗剑者。区区空记刻舟时。(径山杲)

　　罗山一日问岩头。和尚三十年前在洞山来。又不肯洞山。是否。头曰是。师曰和尚岂不是承嗣德山。又不肯德山。是否。头曰是。师曰不肯德山即且置。祇如洞山有什么亏欠处。头良久曰。洞山好佛。祇是无光。师便礼拜。

　　白岩符云。当机觌面提。觌面当机捷。奯公可谓善达其旨。然被罗山奉个三尺帽子。却似不曾知。

　　一个铁额铜头。一个三头六臂。二俱借人鼻孔。却与洞山出气。(南岩胜)

　　不肯宗师满大唐。罗山礼拜错商量。洞山好佛人难措。惭愧岩头口放光。(卍庵颜)

　　输机谋主竟非泛。舌上龙泉暗地攻。灶减岂知兵益盛。至今疑杀几英雄。(雪奇静)

　　罗山因无轸上座问。祇如岩头道。洞山好佛祇是无光。未审洞山有何亏欠。便道无光。师召轸。轸应诺。师曰。灼然好个佛。祇是无光。曰大师为甚么拨无轸话。师曰。甚处是陈老师拨你话处。快道快道。轸无语。师打三十棒趁出。轸举似招庆。庆一夏骂詈至夏末。自来问师。乃分明举似。庆便作礼忏悔曰。洎错怪大师。

　　格外谈。惊人句。懵懂禅和徒指注。灼然好个佛无光。言下迷宗空自茫。赖有知音招庆在。誵讹一夏为雌黄。雌黄出。暗写愁肠寄知识。(佛性泰)

　　一滴能兴万丈波。丈夫活计不须多。君看西舍王三嫂。惯借婆衫便拜婆。(童求昱)

　　罗山在大庾岭住庵。时有僧辞往疏山。师曰我有一信与疏山得么。僧近前曰便请。师以手挃头上却展手曰。还奈何么。僧无对。僧后到疏山。堂内举此话。一僧曰还会者话么。众无对。僧曰天下人不奈大岭何。

　　欲凭驿使寄先春。反覆丁宁意转亲。错被旁人收拾去。疏山依旧碧嶙峋。(博济鉴)

　　福州香溪从范禅师(岩头奯嗣)

　　鼓山僧到参。师曰汝岂不是鼓山僧。曰是。师曰额上珠为何不现。僧无对。遽辞。师门送。复召上座。僧回首。师曰满肚是禅。曰和尚是什么心行。师大笑而已。

　　瀛山訚云。者僧前面失节。后面㧞本。香溪为什么到者里却放过。良久云。也须知笑里有刀。

　　福州圣寿严禅师(岩头奯嗣)

　　补衲次。僧参。师提起示之曰。山僧一衲衣。展似众人见。云水两条分。莫教露针线。速道速道。僧无对。师曰如许多时作甚么来。

　　瀛山訚代云。破也破也。

　　老矣无心懒说禅。衲衣提起示机先。两条云水今犹在。千古无人补得全。(雪涧奉)

　　莫怪家风旧。寻常理不亏。平生心一片。世有几人知。(眉白奕)

　　出言岂是太过头。本色从来不易酬。大抵还他肌骨别。风流诚不在貂裘。(卓峰元)

　　福州长庆慧棱禅师(雪峰存嗣)

　　与保福游山。福问。古人道妙峰山顶。莫者便是也无。师曰是即是。可惜许。

　　鼓山因僧问长庆恁么道意作么生。山曰孙公若无此语。可谓髑髅遍野白骨连山。　翠峰显云。今日共者汉游山图个什么。复云。百千年后不道全无。直是少。　理安洸云。平田浅草略露风规。是则酒逢知己饮。捡点将来。犹亏一半。　天岳昼云。好与劈口便掌。者里着得一只眼。许他向平田浅草里相见。

　　妙峰孤顶草离离。拈得分明付与谁。不是孙公辨端的。髑髅着地几人知。(翠峰显)

　　八万四千非一一。七金山内海滔滔。妙高峰顶平如掌。谁把长竿钓巨鳌。(草堂清)

　　𢹂手相将孰共行。目前谁睹妙高山。云泥不隔来时路。付与儿孙触处看。(佛心才)

　　长庆上堂。净洁打叠了。却近前就我觅。我劈脊与你一棒。有一棒到你。你须生惭愧。无一棒到你。你又向甚么处会。

　　翠峰显云。翠峰即不。然净洁打叠了也。直须近前就我觅。我劈脊与你一棒。有一棒到你。你即受屈。无一棒到你。与你平出。但与么会。　黄龙清云。长庆祇知支离臃肿。不知道之根源。翠峰引蔓牵枝。未免随波逐浪。宝峰则不然。净洁打叠了。近前来。祇向道会么归堂去。虽然如是。也须是仙陀婆始得。　天童觉云。死口吃常住饭。展脚卧长连床。求个知惭愧者难得。还知长庆棒头落处么。雷开蛰户电烧尾。引出峥嵘头角来。　天宁琦云。众中商量道。坐在净洁地上。必须打叠。近前觅底吃棒有分。觅底是病。棒底是药。所以翠峰道。有一棒到你你即受屈。无一棒到你与你平出。殊不知二大老一个掘地为坑。一个夷井塞灶。皆欲坐致太平。怎奈反遭怪笑。毗婆尸佛早留心。直至如今不得妙。　古南门云。古南又不然。净洁打叠了也。直须近前。我劈脊与你一棒。有一棒到你。免你向洁净处躲跟。无一棒到你。你须自解作活计始得。

　　长庆因僧问如何是正法眼。师曰有愿不攃沙。

　　保福展云。不可更撒也。　翠峰显云。夫宗师决定以本分相见。不可撒沙。且那个是诸人正眼。不受人瞒底汉出来对众道看。若道不得。翠峰与你一一点过。开眼也着。合眼也着。　古南门云。长庆戒慎恐惧。保福饮牛上流。翠峰和泥合水。虽皆为众点眼。古南不妨代一转语。更为点破。诸人要不受人瞒。直须不自瞒好。

　　愿力山高岂足夸。藏身露影数如麻。若非保福亲曾见。谁信棱公更撒沙。(宝叶源)

　　长庆因僧问如何是合圣之言。师曰。山僧被阇黎一问。直得口似扁担。曰何故如此。师曰适来问甚么。

　　昭觉勤云。是则是。应机无差。怎奈大惊小怪。或有问道林。祇向道。志公不是闲和尚。剪刀祇在卧床头。

　　长庆曰。总似今日。老胡有望。保福曰。总似今日。老胡绝望。

　　报慈遂云。恁么道是相见语不是相见语。　黄龙南云。总似今日。曹溪绝流。　天童觉云。富嫌千口少。贫恨一身多。　云居庄云。老胡有望。金将石试。老胡绝望。玉将火试。击拂子云。一年春已过。台榭绿阴多。

　　天高鸿雁侵云举。地肃蛩螀入草鸣。浑是一秋风景里。客愁几逐异乡情。(东叟颖)

　　长庆因僧问羚羊挂角时如何。师曰草里汉。曰挂角后如何。师曰乱叫唤。曰毕竟如何。师曰。驴事未去。马事到来。

　　翠峰显云。宁可碎身如微尘。终不瞎个众生眼。长庆较些子。复云。一般汉设使羚羊未挂角。也似万里望乡关。　南堂欲云。长庆恁么答话。瞎却天下人眼去在。翠峰道终不瞎个众生眼。万里望乡关。

　　长庆上堂。撞着道伴交肩过。一生参学事毕。

　　翠峰显云。是即是。针不劄。风不入。有什么用处。　昭觉勤云。撞着道伴交肩过。露柱灯笼共证盟。　古南门云。相识满天下。知心能几人。　千岩长举了云。且道以何为验。拈拄杖卓一下云。空手把锄头。

　　蓦路相逢交臂过。眉毛剔起莫蹉跎。平生参学明何事。悟了宁消一刹那。(本觉一)

　　长庆因僧问。西天以蜡人为验。未审此间以何为验。师曰铁丸子。曰意旨如何。师曰大底大小底小。

　　瑞岩愠云。长庆与么答话。也是贪观云里雁。失却渡头船。我此一众。个个自谓握灵蛇之珠。抱荆山之璞。且如此批判。还有不甘者么。良久云。拟心凑泊终难会。达者应须暗里惊。

　　长庆因僧问。有问有答宾主历。然无问无答时如何。师曰。相逢尽道休官好。林下何曾见一人。

　　人人尽道我心休。问着何曾有地头。口说心违瞒自己。业河迅速任漂流。(智门祚)

　　长庆因僧问如何得不疑不惑去。师乃展两手。僧不语。师曰。汝更问。我与汝道。僧再问。师露膊而坐。僧礼拜。师曰汝作么生会。曰今日风起。师曰。恁么道未定人见解。汝于古今中有甚么节要齐得长庆。若举得。许汝作话主。其僧但立而已。师却问。汝是甚处人。曰向北人。师曰。南北三千里外。学妄语作么。僧无对。

　　展手之时万仞摧。枯河无水月无来。若疑别问庞居士。石女黄梅谁共陪。(投子青)

　　长庆问秀才曰。佛教有众生日用而不知。儒亦曰百姓日用而不知。不知个甚么。才曰不知大道。

　　云门偃云。灼然不知。　宝寿新云。长庆解放不解收。云门解收不解放。饶你总不与么。祇好与新上座挈草鞋。

　　长庆上堂。众集定。师拽出一僧曰。大众礼拜者僧。复曰。者僧有甚长处便教大众礼拜。众无对。

　　半蓑烟雨晓风寒。浅水何劳下钓竿。捉得盲龟空作饵。翻然笑入蓼花滩。(百愚斯)

　　拈来百步穿杨箭。射破虚空七八片。堪怜补衮不逢人。徒把金针火里炼。(素岩旼)

　　长庆拈拄杖曰。识得者个。一生参学事毕。

　　云门偃云。识得者个。为什么不住。　天童华云。二老汉优则同优。劣则同劣。垂手处足可称尊。若是入理深谈。犹欠悟在。　灵岩安云。恁么住者。丧我儿孙。恁么去者。寒灰发𦦨。然虽如是。未得劋绝在。拈拄杖云。识得者个。卓一下云。敲出凤凰五色髓。击碎骊龙明月珠。

　　长庆因僧问。众手淘金谁是得者。师曰有伎俩者得。曰学人还得也无。师曰太远在。

　　翠峰显代僧当时便喝。复云。有伎俩者得。一手分付。有伎俩者不得。两手分付。学人还得也无。苍天苍天。　高峰妙云。西峰则不然。众手淘金谁是得者。祇向道阿谁无分。学人还得也无。犹嫌少在。　南堂欲云。山僧又不然。今日有人问。祇向道物见主眼卓竖。学人还得也无。又怎怪得老僧。

　　众手淘金得者谁。纤尘窒碍岂能为。洪波浩渺黄金远。四事无成空手归。(智门祚)

　　众手淘金谁可得。巧有伎俩必能克。隋侯得珠闻京西。卞和献玉在河北。(湛堂准)

　　谦卦六爻皆吉。杨震不受遗金。信知尊荣富贵。未必贪婪滥淫。(师憨竟)

　　宗鉴法林卷四十五
卍新纂续藏经第 66 册 No. 1297 宗鉴法林


　　宗鉴法林卷四十六

　　集云堂　编

　　　　大鉴下七世

　　漳州保福从展禅师(雪峰存嗣)

　　因僧问。雪峰平生有何言句。得似𦏰羊挂角时。师曰我不可作雪峰弟子不得。

　　翠峰显云。一千五百个布衲。保福较些子。　昭觉勤云。翡翠羽毛。麒麟头角。重重光彩。的的相承。要明陷虎之机。须施险岩之句。虽然如是。祇知与么来。不知与么去。或有问山僧。五祖平生有何言句得似𦏰羊挂角。祇向它道。不敢孤负先师。委悉么。山高岂碍白云飞。　笑岩宝云。保福要且祇有千尺寒松。我若作保福。待它恁么问。劈脊打云。我不可作雪峰弟子不得。翠峰恁么道。也是祇见锥头利。不见凿头方。

　　雪峰未审何言句。得似𦏰羊挂角时。拊击自然皆率舞。不须羌管隔云吹。(虚堂愚)

　　平生滚滚舌澜翻。话到家常下口难。不独爷名儿要讳。感恩自古重如山。(月涵潜)

　　十载披霜难却易。一朝衣锦易还难。相逢尽话寒酸事。重把头巾仔细看。(直指南)

　　保福问长庆。盘山道光境俱忘。复是何物。洞山道光境未忘。复是何物。据此二老商量。犹未得劋绝。作么生得劋绝。庆良久。师曰情知和尚向鬼窟里作活计。庆却问汝又作么生。师曰两手扶犁水过膝。

　　翠峰显云。俱忘未忘总由我。保福因什么道未得劋绝。灼然有几个。诸人又作么生道。免得长庆在鬼窟里。良久云。柳絮随风。自西自东。　大沩秀云。保福拈提颇有宗风。及乎问着又却拖泥带水。　天童觉云。俱忘未忘。夺人夺境。为什么保福不肯长庆。太平本是将军致。不许将军见太平。

　　三月春风柳带烟。鹧鸪啼在绿阴边。一泓湛水蓝如靛。饮满行人不着钱。(频吉祥)

　　保福因长庆曰。宁说阿罗汉有三毒。不说如来有二种语。不道如来无语。祇是无二种语。师曰作么生是如来语。曰聋人争得闻。师曰情知和尚向第二头道。庆却问汝作么生。师曰吃茶去。

　　云居锡云。甚么处是长庆向第二头道处。

　　头兮第一第二。卧龙不鉴止水。无处有月波澄。有处无风浪起。棱禅客。棱禅客。三月禹门遭点额。(翠峰显)

　　如来语。为君举。任是聋人得闻。未免和泥合土。吃茶保福亦憨痴。似向雷门挝布鼓。(佛慧泉)

　　不说如来二种语。三三为九须重数。何谓聋人争得闻。狐裘未免还移主。(白云端)

　　保福上堂。此事如击石火闪电光。构得构不得。未免丧身失命。僧便问。未审构得底人。还免丧身失命也无。师曰。适来且置。阇黎还构得么。曰。若构不得。未免大众怪笑。师曰作家作家。曰和尚是什么心行。师曰一杓屎拦面泼也不知。

　　翠峰显云。保福有生擒虎兕爪牙。者僧也不易相敌。虽然如是。要且放过保福一着。祇如翠峰与大众还许诸方捡责也无。若免不得。平地上死人无数。其中有得活底么。乃拈起拄杖云。来也来也。　护国元云。能擒能纵。能杀能活。保福可谓作家。者僧可惜许。错转话头。待它道阇黎还构得么。向道明眼宗师天然犹在。当时下得者语。直饶保福全机。更买草鞋行脚。何故。得人一牛还人一马。　古南门云。保福与者僧敲击且置。且道构得底是个什么。又那个是构得底。那个是构不得底。大众还曾检择也未。古南不避口业。为你分析一上。构不得底。活得也无用。构得底。死去又何妨。忽有个出来道即今是死是活。拈拄杖便趁。

　　保福问僧殿里底是什么。曰和尚定当看。师曰释迦佛。曰和尚莫瞒人好。师曰却是汝瞒我。又问饭头镬阔多少。曰和尚试量看。师以手作量势。曰和尚莫瞒某甲。师曰却是汝瞒我。又问僧汝作什么业得恁么长大。曰和尚短多少。师蹲身作短势。僧曰和尚莫瞒人好。师曰却是汝瞒我。又问僧汝名甚么。曰咸泽。师曰忽遇枯涸时如何。曰谁是枯涸者。师曰我是。曰和尚莫瞒人好。师曰却是汝瞒我。

　　竿木随身老作家。逢场作戏更难加。瞒人瞒我无人会。水长船高眼里沙。(翠峰显)

　　软套索用来。便胜他戈戟。敌军前。笑他死战无机变。往往功难盖古贤。(思修闻)

　　保福病。问僧曰。我与汝相识年深。有何方术相救相救。僧曰。方术甚有闻说。和尚不解忌口。

　　清凉钦别云。和尚解忌口么。　翠峰显别云。祇恐难为和尚。　瑞岩愠云。者僧也不易得。怎奈保福心尚未甘。当时祇好轻轻道。和尚病得几时。看他出什么语。却云不堪发药。岂不笼罩古今。

　　保福因僧侍立问曰汝得恁么粗心。曰甚么处是某甲粗心处。师拈一块土度与曰抛向门前着。僧抛了却来曰甚么处是某甲粗心处。师曰。我见触着磕着。所以道你粗心。

　　翠峰显云。然则者僧被热瞒。争奈真不掩伪。曲不藏直。翠峰将今视古。于理不甘。你者一队汉或僧堂里来。寮舍内出。触着磕着亦乃不知。近来粗心转盛。我若放过便见诸方检责。卓拄杖下座。　古南门云。翠峰也似随搂搜。说甚触着磕着。遂卓拄杖云。直得百杂碎了也。你辈粗心还知么。

　　晨朝有粥斋时饭。展钵开单饱便休。触着磕着如荐得。不风流处也风流。(无著聪)

　　保福闻长生卓庵乃往相访。茶话次。生问。曾有僧问祖师西来意。某甲举拂子示之。不知得不得。师曰。从展争敢道得不得。有个问。有人赞叹此事如虎带角。有人轻毁此事分文不值。一等是恁么事。因甚么毁赞不同。生曰适来出自偶尔。

　　老宿云。毁又争得。　又一老宿云。惜取眉毛。　太原孚云。若无智眼。难辨得失。　翠峰显别云。若非和尚证盟。拂子一生无用。　报慈遂云。一等是恁么事为什么有得有不得。

　　保福与甘长老相看。郑十三娘才坐定。师乃问曾闻十三娘参见沩山是否。曰是。师曰沩山迁化向什么处去。郑起身偏床而立。甘曰。闲时说禅口似悬河。何不道取。郑曰鼓者两片皮堪作甚么。甘曰不鼓者两片皮又堪甚么。郑曰合取狗口。

　　沩山迁化绝音容。剔起眉毛何处去。十三娘子侧身时。放出金毛师子子。(南堂静)

　　保福签瓜次。太原孚到。师曰道得与你瓜吃。曰把将来。师度一片与孚。孚接得便去。

　　翠峰显云。虽是死蛇。解弄也活。谁是好手。试辨看。　南堂欲云。猛虎口中夺食。饥鹰爪下分餐。太原较些子。保福若具奔流度刃底手。待伊拟接。便与抛向背后。看它把什么蛇弄。

　　故园回首客初来。特地殷勤酒一杯。惟有新诗似相识。暮山吟处共徘徊。(海舟慈)

　　保福问僧曰。如今有人从佛殿后过。便知是张三李四。有人从佛殿前过。汝为甚不见。且道佛法利害在什么处。曰为伊有一分粗境所以不见。师便喝。复自曰。若是佛殿即不见。曰不是佛殿还见不。师曰不是佛殿见什么。

　　安乐泰云。保福就地弹死雀。待云为伊有一分粗境所以不见。便道伶俐衲子只消一个。且埋它三十年。

　　保福曰。真空不坏有。真空不异色。僧便问作么生是真空。师曰还闻钟声么。曰此是钟声。师曰驴年梦见在。

　　兴善康云。保福入草求人。早已通身泥水。者僧罗星入命。难免吉少凶多。复颂。

　　解奏胡笳别有腔。风前清韵自悠扬。遏云直入青霄外。石女闻之应断肠。

　　保福到天童。童曰你还定当得么。师曰和尚道什么。童曰不会即目前包裹。师曰会即目前包裹。

　　秋叶风吹黄飒飒。晴云日照白粼粼。一瓶久酝茱萸酒。共酌花前醉两人。(涧庵怡)

　　越州龙门镜清道怤禅师(雪峰存嗣)

　　问雪峰。古人有言。峰便卧倒。良久起曰问甚么。师再问。峰曰虚生浪死汉。

　　寻常爱客恨无来。及至人来懒话陪。空卧早知眠不当。虚劳红𦦨落寒灰。(投子青)

　　镜清在雪峰普请次。峰问沩山。道见色。便见心。还有过也无。师曰古人与么道那。曰虽然如此。我要共你商量。师曰。若与么。不如某甲钁地去。

　　灵隐泉云。雪峰探竿在手。影草随身。若不是镜清普请。几乎狼藉。

　　镜清因僧问。学人未达其源请师方便。师曰是什么源。曰其源。师曰。若是其源。怎受方便。僧礼退后。侍者问。和尚适来莫是成它问否。师曰无。曰莫是不成它问否。师曰无。曰未审意毕竟作么生。师曰一点水墨。两处成龙。

　　翠峰显于怎受方便处云。死水里浸却有甚用处。于两处成龙处云。犹较些子。复云。翠峰不是减镜清威光。要与者僧相见是什么源。其源三十年后与汝三十棒。　五祖戒云。与么道也太险。虽然语险。怎奈用得者一点亲。还会么。莫怪镜清多意气。它家曾谒圣明君。　昭觉勤云。镜清虽则赴感应机。要且犹费葛藤。是什么源。其源。劈脊便棒。未审师意如何。劈脊便棒。非惟截断众流。亦乃光扬宗眼。　南堂欲云。镜清一点水墨两处成龙。直得倾湫倒岳云黯长空。翠峰要减它威光。与者僧相见且款款地。山僧见处也要诸人共知。是什么源。其源。劈脊便棒。直下悟去。裂破古今。　古南门云。翠峰也则放过。是什么源。其源。待甚三十年。劈脊便棒。何故。是真难掩。是伪不昌。

　　镜水平湖碧湛然。茫茫曾未达其源。王维妙手堪图画。一点成龙两处全。(保宁勇)

　　冰凌锁断长河口。不见人从鸟道来。一阵风回修竹里。玉阑干上雪成堆。(心闻贲)

　　源泉滚滚望无涯。澄湛平如镜面开。两处成龙一点墨。几人换却眼睛来。(宝叶源)

　　一家有事百家忙。招得人讥短又长。却羡太华山上士。终年无语落商量。(水月应)

　　镜清问僧近离甚处。曰石桥。师曰本分作么生。曰近离石桥。师曰我岂不知你近离石桥。本分作么生。曰和尚何不领话。师便打。僧曰某甲话在。师曰。你但吃棒。我要者话行。

　　翠峰显云。然则倚势欺人。争奈事不孤起。者僧若能慎初护末。棒须是镜清自吃。

　　镜清问僧门外什么声。曰雨滴声。师曰众生颠倒迷己逐物。曰和尚作么生。师曰洎不迷己。曰洎不迷己意旨如何。师曰出身犹可易。脱体道应难。

　　黄龙心云。说难说易转见迷己。要不迷己。如今唤作什么声。　琅玡觉云。得即得。大似平地陷人。　法云秀云。出身句诸人总知。脱体句还有道得么。良久云。事难方见丈夫心。　元叟端云。镜清有年无德爱讨便宜。者僧逐色寻声合受屈辱。当时见它问檐外是什么声。便好与一喝。更或如何若何。拂袖而去。直饶镜清有生擒活捉之机。也无用处。　胜法法云。琅玡虽解拗直作曲。决定不知是什么声。　理安洸云。炉韛不热。顽矿难镕。当时待伊道和尚作么生。劈脊便棒。非惟劋绝者僧。亦乃头正尾正。

　　虚堂雨滴声。作者难酬对。若谓曾入流。依前还不会。会不会。南山北山转霶霈。(翠峰显)

　　门外檐间雨滴声。众生颠倒逐迷情。可怜洎不迷己处。出得身来体未明。(月堂昌)

　　檐头雨滴声。历历太分明。若是未归客。徒劳侧耳听。(白杨顺)

　　门外依然雨滴声。万般巧说争如实。平生心胆向人倾。相见还同不相识。(卍庵颜)

　　丫鬟女子语如痴。终日无心理织机。化作望夫山上石。不知郎去几时归。(月江印)

　　半牕秋雨滴更残。恼乱佳人寝不安。一段孤怀谁共委。和烟散入洞庭澜。(远鉴镜)

　　镜清问僧。赵州吃茶话你作么生会。僧出去。师曰邯郸学唐步。

　　翠峰显云。者僧不是邯郸人。为什么学唐步。若辨得出。与你茶吃。　南堂欲云。镜清亲见者僧是邯郸人。翠峰因甚道不是。拈拄杖画一画云。有口不得茶吃者多。

　　镜清因僧问。新年头还有佛法也无。师曰有。曰如何是新年头佛法。师曰元正启祚万物咸新。曰谢师答话。师曰镜清今日失利。又僧问明教。新年头还有佛法也无。教曰无。曰。年年是好年。日日是好日。为甚么却无。教曰张公吃酒李公醉。曰老老大大龙头蛇尾。教曰明教今日失利。

　　昭觉勤云。道有也失利。道无也失利。誵讹在什么处。今日或有问崇宁。新年头还有佛法也无。但云不在者两头。它或道因甚如此。但云崇宁今日失利。与古人是同是别。　径山杲云。二尊宿一人向高高峰顶立不露顶。一人向深深海底行不湿脚。是则也是。未免有些誵讹。今日或有问杲上座。新年头还有佛法也无。祇向道。今日一队奴仆在茶堂里村歌社舞。弄些神鬼。直得点胸尊者恶发。把钵盂峰一掷。掷过恒河沙世界外。惊得憍陈如怕怖慞惶。倒骑露柱跳入担板禅和鼻孔里。撞倒舒州天柱峰。安乐山神忍俊不禁。出来拦胸搊住云。尊者。你既称阿罗汉。出三界二十五有尘劳。超分段生死。因甚么有许多无明。被者一问。不胜懡㦬。却回佛殿里第三位打坐。依旧点胸点肋。道天上天下惟我独尊。自云住住。杲上座它问新年头佛法。为什么一向虚空里打筋斗说。脱空瞒人。良久云。杲上座今日失利。　天宁琦云。有佛法无佛法。尽被镜清明教二大老当头坐断。不许后人抟量。妙喜以虚空口掉广长舌。将三千大千世界过现未来佛及众生真如凡圣阴阳寒暑乘除加减束作一句。卷舒无碍。收放自由。管甚么新年头旧年尾。道有也得。道无也得。谁敢正眼觑着。若到天宁门下。更须勘过。少年曾决龙蛇阵。潦倒还同稚子歌。　大觉升云。一人道有。一人道无。二俱失利。胆大心粗。大觉有三十拄杖一时发付。且道在镜清分上。明教分上。二僧分上。若检点得出。可与古人把手同行。

　　新年佛法答云有。小尽依前二十九。玉麟掣断黄金勒。却向云中大哮吼。(懒庵枢二)

　　新年佛法答云无。会得依前在半途。谁把扁舟清夜笛。月明吹过洞庭湖。

　　七宝杯酌葡萄酒。金花纸写清平词。春风院静无人见。闲把君王玉笛吹。(心闻贲)

　　稳密田地。神通游戏。佛法新年头。有无俱失利。一概等虚空。岂容立巴鼻。草上之风祖令行。谁云雷罢不停声。(圆悟勤)

　　新年佛法播真风。笑杀街头贺岁翁。三级浪高何处去。谩将双剑定雌雄。(雪堂行)

　　顺风篙又逆风篙。浪激涛崩兴转豪。一曲不知天地悄。至今人为羡风骚。(白岩符)

　　寒暄难测是梅天。一日阴晴变几番。檐下纸牕干又湿。门前石迳湿还干。(云庵量)

　　刻石煮海水。皆能致国富。霸业虽云成。殊非王者度。(了日韶)

　　镜清因僧问新年头还有佛法也无。师曰有。曰如何是新年头佛法。师曰孟春犹寒。

　　剑门永云。剑门则不然。或有问如何是新年头佛法。向道孟春犹寒。　鼓山贤云。二语既是一般。因甚么有异。善知时节同露春光则不无。若是新年头佛法。俱未梦见在。

　　镜清问僧门外什么声。曰鹁鸠声。师曰欲得不招无间业。莫谤如来正法轮。

　　闻声见色非闻见。见色闻声是见闻。欲得不招无间业。莫谤如来正法轮。(卍庵颜)

　　镜清因僧问。声前绝妙请师指归。师曰许由不洗耳。曰为甚么如此。师曰犹系脚在。曰。某甲祇如此。师意又如何。师曰。无端夜来雁。惊起后池秋。

　　飘风扬尘。落花流水。声前绝妙。无处着㭰。惊起后池秋。许由不洗耳。容貌好西施。开唇不露齿。(方庵显)

　　镜清问灵云。行脚事大乞师指南。云曰浙中米作么价。师曰。若不是道怤洎作米价会却。

　　大沩秀云。灵云祇解放出。不能收来。若不是某甲洎作米价会却。何不更问你作什么会。它若拟对。便与热棒打出。

　　镜清因僧问学人啐请师啄。师曰还得活也无。曰若不活遭人怪笑。师曰也是草里汉。

　　翠峰显云。衲僧有此奇特事。若一个半个互相平展。古圣也不虚出来一回。　证果成云。镜清者汉大似不打自招。

　　古佛有家风。对扬遭贬驳。子母不相知。是谁同啐啄。啄觉犹在。壳重遭扑。天下衲僧徒名邈。(翠峰显)

　　啐啄之机不谬传。轩辕宝镜在当轩。万缘丧尽泥中土。四海澄清月在天。本分钳锤须锻炼。自家炉韛且磨研。相逢莫问参玄士。此去西天万八千。(佛鉴勤)

　　河目海口。钉㭰铁舌。鸡宿凤巢。素非其鸭。直饶啐啄同时。未免当头一劄。(佛性泰)

　　淘汰春光不许秋。霜花半白始知羞。担簦重见清湖镜。水牯还从草里游。

　　镜清住庵时。有行者来。徐徐近绳床。取拂子。提起问曰。某甲定唤者个作拂子。庵主唤作什么。师曰不可更安名立字也。行者乃掷却拂子曰着甚死急。

　　明招谦代云。敢死喘气。　宝寿方云。行者也不妨是个行家。可惜庵主当时放过。若不放过。管取行者报恩有分。

　　镜清因僧问如何是大道之源。师曰从者里流出。

　　从者里流出。滔滔无尽日。巨浪涌千寻。谁知无一滴。(无准范)

　　镜清上堂良久。有僧问祖歌如何唱。师曰拖送醉人酒。曰与么则孤负和尚也。师曰猛虎不食伏肉。

　　大觉升云。镜清虽纵夺可观。却乃添杯醉后。大觉不然。有问祖歌如何唱。向它道上大人。与么则孤负和尚也。可知礼也。且道与镜清是同是别。

　　镜清一日于僧堂前自击钟曰。玄沙道底。玄沙道底。僧问玄沙道甚么。师画一圆相。僧曰若不久参争知与么。师曰失钱遭罪。

　　翠峰显云。几被打破蔡州。　圆悟勤云。烂泥里有硬刺。　古南门云。者僧虽善成褫镜清。若论蔡州城。打破多时了也。　法林音云。我要问古南。既是打破蔡州城。还我吴元济来。

　　直向波心抛一饵。锦鳞跃浪上钩来。几乎掣断竿头线。引得傍观下钓台。(石溪月)

　　镜清问僧门外是什么声。僧曰蛇吞虾蟆声。师曰。将谓众生苦。更有苦众生。

　　永宁鼎云。若是俊俏衲子。遂近前云。某甲代和尚吃三十痛棒不为分外。不但截却镜清舌头。亦显自己头端尾正。

　　将谓众生苦。更有苦众生。相见易得好。共住难为人。(卍庵颜)

　　福州鼓山兴圣神晏国师(雪峰存嗣)

　　参雪峰。峰知其缘熟。忽起搊住曰是什么。师释然了悟。亦忘其了。惟举手摇曳而已。峰曰子作道理耶。师曰何道理之有。峰审其解。抚而印之。

　　径山琇云。卧龙才奋迅。丹凤便翱翔。

　　蓦被曾郎搊着胸。平生途路忽然穷。无端抬手轻摇曳。笑倒南方大顶峰。(竹屋简)

　　鼓山示众。若论此事如一口剑。僧问。学人是死尸。如何是剑。师曰拖出者死尸。僧应诺。归衣钵下结束便行。至晚师问首座。问话底僧在否。曰当时便去也。师曰好与二十棒。

　　云居齐征云。者僧若不肯。鼓山有什么过。若肯。何得便发去。又云。鼓山拄杖。赏伊罚伊。　翠峰显云。诸方尽道鼓山失却一只眼。殊不知重赏之下必有勇夫。虽然如是。未免一时埋却。　东禅观云。者僧将个死尸出来。弄得活活底。鼓山好一口剑。尚欠磨砻在。　宝寿方云。尽道鼓山好棒。惜乎迟。如何是剑。劈脊便与二十趁出。若恁么。未梦见鼓山在。　古南门云。者僧藏锋运剑。被鼓山二十棒打得尸横万里。虽然如是。旁观者哂。　百和顺云。尽道者僧不肯鼓山。殊不知鼓山当门悬一口剑。已是尸横万里。可惜末后添二十拄杖。便见贼过张弓。

　　鼓山偈曰。直下犹难会。寻言转更赊。若论佛与祖。特地隔天涯。举以问僧曰汝作么生会。僧无语。僧后谓侍者曰。某甲不会。请代一转语。者曰。和尚与么道。犹隔天涯在。师闻乃唤侍者。问汝为者僧代语是否。曰是。师便打趁出院。

　　开先金云。鼓山与侍者做处不密。总被者僧一状领过。祇如开先亦云。直下犹难会。寻言转更赊。若论佛与祖。特地隔天涯。诸人又作么生会。

　　国师养子太慈悲。入草何如出草时。射到九重圣箭子。依前特地隔天涯。(石溪月)

　　鼓山上堂垂语曰。鼓山门下不得咳嗽。时有僧咳嗽一声。师曰作甚么。曰伤风。师曰伤风即得。

　　琅玡觉云。雷声甚大雨滴全无。　云盖本云。鼓山虽则探竿影草。未免将曲作直。道林则不然。作么生伤风。山中无别药。门外有青松。　广教玉云。鼓山垂钩四海。者僧拽裾龙门。虽然拳踢不施。却也师承有据。诸方尽道鼓山龙头蛇尾。殊不知者僧被鼓山推在百丈深坑里了。也直至如今出头不得。　城山洽云。鼓山把定封疆。不许半人来往。为甚么却放过者僧。不见道。狮子不吃雕残。俊鹰不打卧兔。

　　辽空一箭九重城。雪老门风尽有声。见说禁班宣号令。那边浑不许人行。(虚堂愚)

　　雷声浩浩雨全无。浪说将军智用疏。谁识孙吴机莫测。时舒时卷总由渠。(永觉贤)

　　万丈寒潭下一钩。水光清冷逼人眸。锦鳞不见冲风浪。却有盲龟强出头。(䂐庵朴)

　　明州翠岩令参禅师(雪峰存嗣)

　　上堂。一夏与诸兄弟东语西话。看翠岩眉毛还在么。长庆曰生也。云门曰关。保福曰作贼人心虚。翠岩芝曰。为众竭力。祸出私门。

　　云居元云。翠岩知而故犯。经赦不原。云门按后施行。依公问罪。还识长庆保福么。普州人送贼。　昭觉勤云。翠岩坐断天下人舌头。无啖啄处。长庆因事长智。保福是精识精。云门据款结案。虽则宗风竞酬。还截得翠岩脚跟么。不蹑前踪试道看。　荐福行云。翠岩开眼尿床。问在答处。云门失钱遭罪。答在问处。若问不在答处。答不在问处。东湖拄杖穿却嘉州大象。你诸人提起坐具。且向日本国里作自恣佛事。　承天宗云。尽大地是翠岩一只眼。更说什么在不在。直得诸方尊宿做尽伎俩。出圈圚不得。所以保福云作贼人心虚。正是上它机境。云门云关。大似梦中争力。长庆云生也。随语生解。祇如宗上座又作么生。以拂子画圆相云。分付海山无事客。钓鳌时下一圈圞。　大沩泰云。保福云作贼人心虚。同道者方知。长庆云生也。随语生解。云门云关。塞断咽喉。若有问大沩又作么生。拈拄杖卓一卓云。一串穿却。　报恩秀云。善窃者鬼神不知。既为保福天童觑破。翠岩不是好手。殊不知许大云门长庆都被翠岩一茎眉毛一时穿却鼻孔。　径山琇云。翠岩也是和麸粜面。又云一队无孔铁锤。

　　翠岩示徒。千古无对。关字相酬。失钱遭罪。潦倒保福。抑扬难得。唠唠翠岩。分明是贼。白圭无玷。谁辨真假。长庆相谙。眉毛生也。(翠峰显)

　　作贼保福。担枷过状。生也长庆。迷真逐妄。掩关云门。秋江月亮。潦倒翠岩。眉在眼上。(黄龙新)

　　金锤血色透云袍。阃外威权胆气豪。打破魔王山鬼窟。碧潭深处钓鲸鳌。(南堂静)

　　万钧之弩射何人。箭未离弦已丧身。带累盲龟失浮木。欲来火里浴金尘。(伊庵权)

　　作贼心。过人胆。历历纵横对机感。保福云门也垂鼻欺唇。翠岩长庆也修眉映眼。杜禅和。有何限。刚道意句一齐刬。埋没自己也饮气吞声。带累先宗也面墙担板。(天童觉)

　　春风起处。借刀划水。抑之扬之。情何自已。诡遇而思获十禽。穿杨而不惜一矢。虽然转眼能藏用。个个无裈长者子。(伴我侣)

　　翠岩因座主请就讲筵斋。师曰山僧有个问头。道得即斋。乃拈起胡饼曰。者个还具法身么。曰具。师以胡饼就口曰。与么则吃却法身也。主无对。

　　云门偃云。特谢和尚降重空筵。　天岳昼代云。知恩者少。负恩者多。　明因怀代云。不谓宗师家。也作恁么见解。

　　福州长生皎然禅师(雪峰存嗣)

　　因玄沙问。我观如来。前际不来。后际不断。今亦无住。长老作么生。师曰放某甲过有个道处。沙曰放你过作么生道。师默然。沙曰教谁委。师曰和尚不委。沙曰情知你向鬼窟里作活计。

　　崇寿稠别云。唤什么作如来。

　　双双玉树莹无瑕。不比秋江蒹与葭。清夜同吹月下笛。更深犹奏落梅花。(涧庵怡)

　　长生因僧问。古人有言无明即佛性。烦恼不须除。如何是无明即佛性。师忿然作色举拳呵曰。今日打者师僧去也。曰如何是烦恼不须除。师以手拏头曰。者师僧得恁么发人业。

　　荐福如云。长生与么答话。大似随人脚跟转。　具宜开云。者僧掘窖待埋。长生引项待斧。若是无明佛性。再等三生六十劫。

　　信州鹅湖智孚禅师(雪峰存嗣)

　　因僧问。忤逆之子还受父约也无。师曰。虽有自裁。未免伤己。

　　江天铨云。者僧也是借饭博人吃。致令鹅湖一张口开了合不得。虽然。者僧是作家。

　　弃金如弃涕。长啸作生计。一次入江流。浑身清白里。(厂阿䘄)

　　宗鉴法林卷四十六
卍新纂续藏经第 66 册 No. 1297 宗鉴法林


　　宗鉴法林卷四十七

　　集云堂　编

　　　　大鉴下七世

　　福州安国弘瑫禅师(雪峰存嗣)

　　举国师碑文曰。得之于心。伊兰作栴檀之树。失之于旨。甘露乃蒺藜之园。谓僧曰。一语须具得失两意。汝作么生道。僧竖拳曰不可唤作拳头。师不肯。亦竖拳曰。祇为唤者个作拳头。

　　翠峰显云。无绳自缚汉。拳头也不识。　大沩秀云。翠峰安国尽为孤高方外。及乎临锋受敌又却逐队随行。　天童华云。若见得翠峰彻。便见得安国龙头蛇尾。若见不彻。伊兰作栴檀之树。甘露乃蒺藜之园。　东禅观云。者僧不能钳安国之口。安国不能止翠峰之讥。翠峰不能免大沩之议。可怜者队汉。不奈一个拳何。待云我要个语。具得失两意。祇向道。休。何谓如此。狮子一滴乳。迸散十斛驴乳。　南堂欲云。我不似安国论得论失一语两意。拈拄杖云。我此拄杖能杀能活。活中有杀。杀中有活。或则杀活同时。或则杀活不同时。若善用去。世出世间无法不备。便乃纵夺可观。卷舒无碍。若用不得。总是无绳自缚汉。　笑岩宝云。大小安国脚跟未点地在。　古南门云。安国也是自起自倒。唤作拳头。道失得么。不可唤作拳头。道得得么。祇为唤作拳头。若向得失上走有甚了期。翠峰虽则动弦别曲。要且不出此老圈圚。毕竟如何。展手云急须着眼看仙人。

　　越州洞岩可休禅师(雪峰存嗣)

　　因云门到得数日才上来问讯。恰值师下来便问什么处去。门曰亲近去。师曰乱走作什么。门曰暂时不在。师曰什么处去来。

　　翠峰显别云。好与三十棒。　承天怡云。云门说甚暂时不在。正是终日门外乱走。洞岩虽则长年在家。要且住处也不知。

　　太原孚上座(雪峰存嗣)

　　初在扬州光孝寺讲三德法身。因禅者笑乃辍讲旬日。室内端然静虑收心摄念。从初夜至五更。闻鼓角声忽契悟。扣禅者门。禅问阿谁。师曰某甲。禅咄曰教汝传持大教。代佛说法。夜来为甚么醉酒卧街。师曰。禅德自来讲经。将生身父母鼻孔扭掜。从今已去更不敢如是。禅曰。且去。来日相见。师遂罢讲。遍历诸方。

　　一曲单于风引长。孚公闻处是宫商。至今夜夜维扬客。空听楼头声断肠。(本觉一)

　　谁将画角吹江城。一曲梅花隔岸听。宿酒乍醒金鸭冷。海棠枝上月犹明。(懒庵枢)

　　琴生入沧海。太史游名山。从此扬州城外路。令严不许早开关。(晦机熙)

　　凄凉南国宿孤城。客梦悠悠睡正深。画角一声惊觉起。杜䳌啼在隔花阴。(元庵微)

　　太原参雪峰。峰闻乃集众。师到法堂上顾视雪峰。便下看知事。明日却上礼拜曰。某甲昨日触忤和尚。峰曰知是般事便休。

　　云门偃因僧问那里是触忤处。门便打。　翠峰显云。打得百千万个有甚用处。直得尽大地人吃棒方可扶竖雪峰。且道孚上座具什么眼。又云。一千五百人善知识。被孚老一觑便高竖降旗。至明日道知是般事便休。果然。　云居舜云。大小雪峰被孚上座惑乱一上。祇者孚上座也是担枷过状。　承天宗云。祇知其一不知其二。殊不知雪峰坐筹帷幄决胜千里。孚上座呈尽平生见解。也祇在雪峰圈圚里。　南堂欲云。眼眼相觑。心心相知。云门便打。棒头有眼明如日。翠□云打得百千万个有甚用处。要识真金火里看。　法忍谧云。那里是孚上座触忤处。雪峰云知是般事便休。且道伊知什么事。

　　李广将军。古今无对。深入虏庭。全身远害。不动干戈赢小捷。至今边塞嘉声在。(海印信)

　　肚气如虹上法堂。就篱缚犍恰相当。若言触忤老和尚。雪上无端又着霜。(秤岩玉)

　　太原到投子。子曰久响太原孚上座。莫便是么。师作掌势。子曰老僧招得。师便出。子曰且听诸方断看。师回首。子便打。

　　玄沙备云。莫是投子招得么。　白岩符云。二老虽则手亲眼便。怎奈互相屈辱。

　　太原因鼓山问。父母未生时鼻孔在什么处。师曰老兄先道。曰于今生也汝道在什么处。师不肯。山却问作么生。师曰将手中扇子来。山与扇子。再征之。师摇扇不对。山罔测乃殴师一拳。

　　昭觉勤云。崇宁又不然。父母未生已前鼻孔在什么处。但蓦口便掌。

　　父母未生前鼻孔在何处。丛林老作家俱昧藏身句。鼓山虽见机。未免牚门户摇扇太。原孚播弄闲家具。山中春色深。飞花落无数。(佛慧泉)

　　高安滩头百杂碎。象骨峰前眼𥉌眵。敢道鼓山无鼻孔。丛林千古笑嘻嘻。(正堂辨)

　　好来八面看庐山。壁立川行共解颜。谷口云横如破絮。未容倦鸟一声还。(梅翁杲)

　　太原因鼓山赴大王请。雪峰门送。回至法堂乃曰。一只圣箭直射九重城里去也。师曰是伊未在。峰曰渠是彻底人。师曰若不信待某甲去勘过。遂趁至中路便问。师兄向甚么处去。山曰九重城里去。师曰忽遇三军围绕时如何。山曰它家自有通霄路。师曰恁么则离宫失殿去也。山曰何处不称尊。师拂袖便回。峰问如何。师曰好只圣箭中路折却了也。遂举前话。峰乃曰渠有语在。师曰。者老冻侬。犹有乡情在。

　　沩山喆云。众中商量不少。或云才问甚处去。者里便好打。不打是圣箭折处。或云忽遇三军围绕时如何。好打。不打是圣箭折处。如斯理论。非惟瞒他亦乃自瞒。要会么。相如曾夺连城璧。秦主安然致太平。　宝峰文云。待道好只圣箭中路折却了也。却问他你道什么。他拟举。便痛棒打出。一使孚上座已后作个本色衲子。二与圣箭子增其锋铓。三与禅门作个真正宗匠为后人眼目。诸禅德。是不是。　保宁勇别鼓山语云。孚上座。我也知你是个恶人。　径山杲云。甚么处是圣箭折处。有云鼓山不合答他话是圣箭折处。鼓山不合说道理是圣箭折处。恁么批判。非惟不识鼓山。亦乃不识孚老。殊不知孚上座正是一枚贼汉。于鼓山面前纳一场败阙。却来雪峰处拔本。大似屋里贩扬州。若非雪峰有大人相。者贼向什么处容身。当时可惜放过。却成个不了公案。祇今莫有为古人出气底么。试出来。我要问你。甚么处是圣箭折处。　天宁琦云。鼓山圣箭子。射入九重城里。甚生意气。孚上座却云箭折。诬人之罪以罪加之。妙喜谓孚上座是一枚贼汉。向鼓山面前纳败阙归。骑贼马杀贼。苍天苍天。大凡事不孤起。当时雪峰祇因卖弄者一只圣箭子。致使勾贼破家。若也咬定牙关。谁敢无风起浪。便是尽大地稻麻竹苇化作衲僧。要勘鼓山也无启口处。天宁不是贬驳古人。圣箭子是什么厕草茎。抛向垃圾堆头着。更问他折处。且莫𡱰沸汤好。

　　洞天无壁月无遮。朝斗先生扣齿牙。风撼古坛松子脱。打翻头上楮冠斜。(绝象鉴)

　　青童双勒玉骢嘶。淡白春衫绿带围。夜半归来花底过。金鞭敲落乱红飞。(竹屋简二)

　　九重城里本非遥。射折重重箭倍饶。忽遇三军围绕处。分明有路直通霄。

　　口行人事探头过。便乃翻身入贼窝。不是风前知的确。双双跳入是非窠。(云门澄)

　　江天空阔水无痕。两岸芦花笑月明。长笛一声惊宿雁。令人徒怅钓鱼情。(山容波)

　　太原掌雪峰浴室。一日玄沙至。雪峰曰此间有个老鼠子。今在浴室里。沙曰待与和尚勘过。乃到浴室。见师打水曰相看上座。师曰已相见了也。曰什么劫曾相见。师曰瞌睡作么。沙却入方丈白曰。已勘破了。峰曰作么生勘伊。沙举前话。峰曰汝着贼也。

　　理安问云。孚上座略展锋铓。却被玄沙据定。雪峰到底具大人之相。不谬为一千五百人善知识。还有人检点得出么。神仙秘诀。父子不传。

　　象王象子尽相随。岸上人看蹄蹋蹄。香草细餐知饱足。归来不待日头低。(虚堂愚)

　　姑姨姊妹一家生。抹粉涂脂把席登。逗到炎炎当午日。通身雨汗得人憎。(石雨方)

　　大鉴下八世

　　鄂州黄龙山诲机禅师(玄泉彦嗣)

　　僧问风恬浪静时如何。师曰百尺竿头五两垂。

　　百尺竿头五两垂。穷沙绝漠任风吹。可怜无限沧浪客。犹把南针定所归。(石林巩)

　　黄龙因僧问禅以何为义。师曰以谤为义。

　　雪堂行云。三世诸佛是谤。西天二十八祖是谤。唐土六代祖师是谤。天下老和尚是谤。诸方是谤。山僧是谤。于中还有不谤者也无。谈玄说妙恒沙数。怎似双峰谤得亲。　天宁琦云。若有人问南湖禅以何为义。向他道以赞为义。且道谤底是。赞底是。眼见则瞎。耳听则聋。口说则哑。心思则穷。天际雪埋千丈石。洞门冰折几株松。

　　黄龙初参岩头。问如何是祖师西来意。头曰你还解救糍么。师曰解。头曰且救糍去。后到玄泉问如何是祖师西来意。泉拈起一茎皂角曰会么。师曰不会。泉放下皂角作洗衣势。师便礼拜。曰信知佛法无别。泉曰你见甚么道理。师曰。某甲曾问岩头。头曰你还解救糍么。救糍也祇是解黏。和尚提起皂角亦是解黏。所以道无别。泉呵呵大笑。师遂有省。

　　幻寄稷云。玄泉若无后笑。几乎带累岩头。黄龙一笑下脱却毛角。尚未免牵犁拽耙。

　　婺州明招德谦禅师(罗山间嗣)

　　问国泰。古人道俱胝祇念三行咒。便得名超一切人。作么生与它拈却三行咒。便得名超一切人。泰竖起一指。师曰不因今日争识得者瓜州客。

　　泐潭清云。明招祇识得瓜州客。且不识国泰。直饶识得。也未梦见俱胝老在。

　　明招违和。国泰来问疾。才入。师便曰。阿㖿阿㖿。深师叔救取老僧。泰曰和尚有什么救处。师举头一觑曰。咦。眼子乌律律地。依前是个旧时深上座。乃回身面壁更不相见。

　　径山印云。明招若不转身面壁。有甚面目见国泰。一疾尚不奈何。岂况出入生死。

　　明招因僧问。虎生七子那个没尾巴。师曰第七个没尾巴。

　　浪山屿云。问既有宗。答亦攸同。且道第七个是虎不是虎。若定当得出。许你横行天下。不然。切莫向尾巴上作活计。

　　无尾大虫难傍近。近前便是伤人命。除非自解据虎头。自然头正尾亦正。(鼓山圭)

　　第七於菟没尾巴。食牛之气已堪夸。丛林悱悱争唇吻。几个行人得到家。(径山杲)

　　第七个儿既无尾。碧眼黄头笑破㭰。惯向当阳弄爪牙。哮㖃一声清风起。(浪山屿)

　　明招拥炉次。僧问。目前无法。意在目前。不是目前法。非耳目之所到。那句是宾那句是主。师指火曰与我向此中拈出一茎眉毛得么。曰。非但某甲。尽大地人丧身失命。师曰你因甚把髻投衙。

　　径山杲云。者僧有头无尾。明招有尾无头。若人道得头尾圆全。云门与你拄杖子。　天宁琦云。不解拈出火里眉毛。未知四句中那一句是宾那一句是主。妙喜道者僧有头无尾。明招有尾无头。直饶妙喜道得头尾圆全句。天宁拄杖子未放伊在。　愚庵盂云。前不遘村后不迭店。且幸留得火炉子在。

　　明招到坦长老处。坦曰。夫参学。一人所在亦须到。半人所在亦须到。师便问一人所在即不问。如何是半人所在。坦无对。后令小师问师。师曰你要识半人所在么。也祇是弄泥团汉。

　　天童华云。我闻独眼龙。果然祇具一只眼。忽有衲僧出来问。一人所在即不问。如何是半人所在。劈脊便棒。更问如何是一人所在。便与连夜赶出。何故。一不做二不休。　嵩乳密云。远观山有色。近听水无声。且道者里是一人所在。是半人所在。拈竹篦击一下云。土地前更着一分。

　　陷虎须还有险机。放收谁敢透重围。凭空弄得泥团活。瞎汉偏生惹是非。(觉浪盛)

　　明招到招庆。有度上座问。罗山寻常道诸方尽是麨饭。惟有罗山是白饭。上座从罗山来。遂展手曰白饭请些子。师打两掌。度曰。将谓白饭。元来祇是麨饭。师曰痴人棒打不死。度至晚举似诸禅客。师近前曰不审。度曰今日便是者上座下两掌。有瑫上座曰。不用下掌。就里许作么生道。师曰就里许也道道。瑫无对。师曰。是你诸人一时缚作一束倒卓向尿闼下。来日相见。珍重。

　　天童杰云。寻常向诸人道。终日在洪波浩渺中舀水相泼。浑身无一点湿。是他明招蹋著者些子。自然用出闲闲地。惜乎锋头少锐。引得许多葛藤。若是华藏。见他道元来祇是麨饭。连腮更与两掌。且教者汉疑三十年。

　　明招一日去保宁。于中路逢见保宁。师便问兄是道伴中人。乃自点鼻头曰。者个阂塞我不得彻。与我拈却少时得么。宁曰和尚有来多少时。师曰。噫。洎赚我蹋却一緉草鞋。便转。国泰代曰。非但某甲。诸佛亦不奈何。师曰因什么以己方人。

　　承天怡云。明招祇管教人为他拈却鼻孔。不知自己落尽许多眉毛。

　　明招因迅庵主在高司徒宅。见挂弥勒㡧子。师指弥勒佛唤曰庵主。主应诺。师曰者汉还彻也未。主无语。师曰黄连和根煮也未是苦。后国泰代但合掌曰善哉善哉。师曰和尚与它邻舍住庵即得。

　　□□□云。脚跟不点地。明招不妨料拣得到。虽然。也是也是。

　　攀将玉蕊插云鬟。无奈佳人竟不观。特地毛寒公子贵。秋波漾转意闲闲。(粟庵鼎)

　　明招参胜光和尚。才跨门。光便垂足。师曰伎俩已尽。拂袖便下。

　　承天怡云。明招逞俊一时。自纳败阙。胜光伎俩虽尽。坐致太平。

　　明招上堂。众才集便曰。风头稍硬。不是汝安身立命处。且归暖室商量。便归方丈。大众随后到方丈。师曰。才到暖室。便见瞌睡。以拄杖一时打散。

　　荐福灿云。风头稍硬且归暖室商量。钩头有饵。大众随后到方丈。黄连未是苦。才到暖室便见瞌睡以拄杖一时打散。可惜黄金如粪土。复云。明招先锋有作殿后并吞。可惜众中无人。当时若见道且归暖室商量。便好一时散去。教者老汉要归方丈未可在。

　　堂上非常凛冽。众人谁敢当头。祇见西风刮地。岂知一叶惊秋。暖处去。极停囚。无人为与塞咽喉。须知高皇功业大。鸿沟两岸一时收。(佛慧泉)

　　风头坐断进还难。衲子相将不易看。未到潼关天已晓。不堪回首望长安。(开福宁)

　　风头稍硬难安立。暖气才通瞌睡来。却笑明招闲费力。无端两处强安排。(鼓山圭)

　　稍硬风头早已乖。更将暖处自沉埋。反令千古成踪迹。枉吃罗山白饭来。(介石朋)

　　猴与鼋交割不开。呼来遣去绝疑猜。及乎话到誵讹处。又却心肝不带来。(芥庵大)

　　泉州招庆道匡禅师(长庆棱嗣)

　　普请挑泥次。中途按拄杖问僧。上窟泥下窟泥。曰上窟泥。师打一棒。又问一僧。僧曰下窟泥。师亦打一棒。又问明招。招放下泥担叉手曰请和尚鉴。师便休。

　　径山杲云。招庆虽然休去。怎奈明招不甘。云门当时若见他放下泥担云请师鉴。劈脊也与一棒。看他如何折合。　天宁琦云。国清才子贵。家富小儿娇。

　　招庆因长庆问你每日口䜎䜎地作么。师曰。一日不作。一日不食。曰与么则磨弓错箭去也。师曰专待尉迟来。曰尉迟来后如何。师曰教伊筋骨遍地眼睛突出。庆便出去。

　　六韬三略古堪夸。不动干戈见作家。师子窟中无异兽。当仁不让似无爷。(雪涧奉)

　　福州报慈光云禅师(长庆棱嗣)

　　问僧近离甚处。曰卧龙。师曰在彼多少时。曰经冬过夏。师曰。龙门无宿客。为什么在彼许多时。曰师子窟中无异兽。师曰你试作师子㖃看。曰若作师子㖃即无和尚。师曰念汝新到。放汝三十棒。

　　翠峰显云。奇怪。诸禅德。若平展则两不相伤。据令则彼此俱险。还捡点得出么。　古南门云。者僧且置。忽若据令。报慈合吃多少棒。　清化嶾云。主善验宾。宾能看主。可谓二俱作家。若是山僧。祇管尽法不顾无民。　仁王教云。末后道放汝三十棒。是赏是罚。

　　婺州报恩晓悟宝资禅师(长庆棱嗣)

　　因僧问。波腾鼎沸起必全真。未审古人意如何。师乃叱之。僧曰与么则非次也。师曰你话堕也。又曰。我话亦堕。汝作么生。僧无对。

　　青莎一径入云深。峭壁霞生日暮林。拟把胸才酬物外。阮刘仙迹漫追寻。(粟庵鼎)

　　泉州太傅王延彬居士(见长庆棱)

　　入招庆佛殿。指钵盂问殿主。者个是什么钵。主曰药师钵。士曰祇闻有降龙钵。曰待有龙即降。士曰忽遇拏云攫浪来时作么生。曰它也不顾。士曰话堕也。

　　云门偃别殿主云。他日生天。莫孤负老僧。　玄沙备别云。尽你神力走向甚么处去。　保福展别云。归依佛法僧。　百丈恒别。作覆钵势。　沩山喆云。殿主祇知瞻前不知顾后。太傅神威既逞。殿主钵盂犹覆。大沩当时若见道拏云攫浪来时如何。托起钵盂道。尽汝神力。直饶八大龙王来。也祇得振威厇愬。　白岩符别云。我若在。以手指空云。放尔为霖霄汉去。复指钵云。莫教忘却此中来。当时殿主下得者番手脚。管取太傅屈膝有分。

　　太傅到招庆煎茶。朗上座与明昭把铫忽翻却茶铫。士乃问茶炉下是什么。朗曰捧炉神。士曰既是捧炉神为什么翻却。朗曰事官千日失在一朝。士拂袖便出。明招曰朗上座吃却招庆饭了。却向外边打野榸。朗曰上座作么生。招曰非人得其便。

　　翠峰显云。当时但蹋倒茶炉。　沩山喆云。王太傅大似相如夺璧。怒发冲冠。明招也是忍俊不禁。难逢快便。大沩若作朗上座。当时见问为什么翻却。但呵呵大笑。何故。见之不取。思之千里。　瀛山訚云。王太傅如秤衡上星儿。斤两分明。虽然。却被招庆明招捉败。且道捉败在什么处。

　　太傅因长庆举雪峰竖拂示僧。其僧便出。庆曰若据此僧。合唤转与一顿棒。士曰和尚是什么心行。庆曰洎合放过。

　　承天怡云。长庆祇顾证父攘羊。累他雪峰一千五百人底善知识也被个俗官勘破。

　　福州报慈院文钦禅师(保福展嗣)

　　僧问如何是妙觉明心。师曰。今冬好晚稻。出自秋雨成。

　　瀛山訚云。知时识节须是报慈。若论妙觉明心。未梦见在。且作么生是妙觉明心。喝一喝。

　　泉州昭庆省僜禅师(保福展嗣)

　　随福入殿。福举手问师。佛与么意作么生。师曰和尚也是横身。福曰一橛我自取。师曰和尚非惟横身。福然之。

　　永宁鼎云。保福已是倚草附木。那堪昭庆更头出头没。若能别立生涯。佛法未致扫地。

　　洪州高安县建山澄禅师(保福展嗣)

　　因僧问。故岁已去新岁到来。还有不受岁者么。师曰作么生。曰恁么即不受岁也。师曰城上已吹新岁角。牕前犹点旧年灯。曰如何是旧年灯。师曰腊月三十日。

　　高峰妙云。大小高安被者僧随后一逐。如鼠入牛角相似。直至如今转身不得。莫有救得底么。且待来年。

　　旧岁新年作问端。高安从此放颟顸。凭仗高楼莫吹笛。大家留取倚阑干。(懒庵枢)

　　楼上呜咿角已吹。灯前蝴蝶梦中迷。如今要识不迁义。日出东方夜落西。(无机惠)

　　福州鼓山智岳了宗禅师(鼓山晏嗣)

　　至鄂州黄龙便问。久响黄龙。及乎到来。祇见赤斑蛇。龙曰汝祇见赤斑蛇。不识黄龙。师曰如何是黄龙。曰滔滔地。师曰忽遇金翅鸟来又作么生。曰性命难存。师曰恁么则被它吞却了也。曰谢阇黎供养。师便礼拜。

　　瀛山訚云。今日撞着个买剑客。三十文货与一口。　白岩符云。黄龙一等做处。与夺得宜。不愧为岩头嫡孙。然冷地里不知不觉。直为鼓山吞却。还有人辨得出么。

　　良将从来不带刀。夺他弓马着他袍。生擒活捉狼烟息。方见男儿韬略高。(雪涧奉)

　　冲锋欺敌人。返被人所缚。临阵占先机。还他有神略。(归仁丰)

　　漳州保福院清豁禅师(雪峰存下睡龙溥嗣)

　　因僧问家贫遭劫时如何。师曰不能尽底去。曰为甚不能尽底去。师曰贼是家亲。曰既是家亲为甚么反成家贼。师曰内既无应外不能为。曰忽然捉败时如何。师曰内外绝消息。曰捉败后功归何所。师曰赏亦未曾闻。曰恁么则劳而无功也。师曰。功即不无。成而不处。曰既是成功为甚么不处。师曰。不见道太平本是将军致。不使将军见太平。

　　径山杲云。丝来线去弄精魂。　天宁琦云。家无白泽之图。必无如是妖怪。

　　六门晓夜任开张。家贼难防事可伤。识得家亲恩爱断。更无一物献尊堂。(卍庵颜)

　　人贫智短。马瘦毛长。城隍出坛。震动一方。(绳直璐)

　　一回落赚一开眸。无卓锥时暗自羞。野老忘机天地静。却将心事寄眉头。(法林音)

　　鼎州大龙山智洪弘济禅师(德山鉴下三世白兆圆嗣)

　　僧问色身败坏如何是坚固法身。师曰。山花开似锦。涧水湛如蓝。

　　径山杲云。若以此明坚固法身。生身入地狱。　愚庵盂云。试问大龙还曾梦见坚固法身么。　广教玉挥拂子云。会么。昨日是三十。今朝乃初一。展事投机知不知。野老爱闲烟树立。无限轮椎劈不开。古今空射辕门戟。拟不拟。如山屹。三更半夜过牢关。忠言不避风前泣。

　　问曾不知。答还不会。月冷风高。古岩寒桧。堪笑路逢达道人。不将语默对。手执白玉鞭。鹂珠尽击碎。不击碎。增瑕颣。国有宪章。三千条罪。(明觉显)

　　山花如锦水如蓝。云在高峰月在潭。两个泥牛斗入海。行人脱裤杖头担。(地藏恩)

　　云散蟾轮满。烟收岳面高。泥牛穿巨海。转角起风涛。(天宁琏)

　　山花似锦水如蓝。突出乾坤不露颜。曾蹋武陵溪畔路。洞中春色异人间。(无准范)

　　襄州白马寺行霭禅师(白兆圆嗣)

　　因僧问如何是法身向上事。师曰井底虾蟆吞却月。

　　九重深密视听难。玉殿琼楼宿雾攒。燮理尽归臣相事。轮王不戴宝花冠。(丹霞淳)

　　大鉴下九世

　　眉州黄龙继达禅师(黄龙机嗣)

　　因僧问。黄龙出世。金翅鸟满空飞时如何。师曰。问汝金翅鸟。还得饱也无。

　　好手从来不避人。轻轻拈起铁昆仑。饶伊八臂那吒力。有甚机轮解转身。(频吉祥)

　　枣树第二世禅师(黄龙机嗣)

　　问僧发足甚处。曰闽中。师曰俊哉。曰谢师指示。师曰屈哉。僧作礼。师曰我与么道。落在什么处。僧无语。师曰彼自无疮勿伤之也。

　　昭觉勤云。凡为宗师言不虚发。者僧既是闽中来。有何俊哉。谢师指示。有何屈哉。还见得誵讹么。若见得。方信道枣树在山僧拂子头上。无风起浪。好肉剜疮。其或未然。老僧罪过弥天。　法林音云。没量大人被语脉里转却。

　　枣树因僧辞乃问。若到诸方。有问老僧此间法道。你作么生对。曰待问即道。师曰何处有无口底佛。曰祇者也还难。师竖拂子曰。还见么。曰何处有无眼底佛。师曰祇者也还难。僧绕禅床一匝而去。师曰善能抵对。僧便喝。师曰老僧不识子。曰用识作么。师敲禅床三下。

　　昭觉勤云。枣树有口如哑。者僧有眼如盲。绕禅床一匝。败军之将。敲禅床三下。弓折箭尽。

　　嘉州黑水和尚(黄龙机嗣)

　　参黄龙乃问雪覆芦花时如何。龙曰猛烈。师曰不猛烈。龙又曰猛烈。师又曰不猛烈。龙便打。师因而有省。

　　承天怡云。黄龙草草打着。终是盲枷瞎棒。黑水因而悟去。敢保犹欠惺惺。

　　高竿百尺倚云浮。香饵曾施十二牛。幸有锦鳞冲浪至。者回不枉下金钩。(克如康)。

　　宗鉴法林卷四十七
卍新纂续藏经第 66 册 No. 1297 宗鉴法林


　　宗鉴法林卷四十八

　　集云堂　编

　　大鉴下七世

　　韶州云门文偃禅师(雪峰存嗣)

　　示众。人人自有光明在。看时不见暗昏昏。作么生是自己光明。自代曰。厨库三门。又曰。好事不如无。

　　愚庵盂云。云门代两语。一语水里拈星。一语山头张网。大唐国里打鼓。新罗国里鸣钟。料掉没交涉。请归堂吃茶。　灵岩储卓拄杖云。厨库山门。一击洞开了也。杓大碗小。一任诸人捡点。毕竟光明在什么处。不见道。开口即错。拟心即乖。

　　自照列孤明。为君通一线。花谢树无影。看时谁不见。见不见。倒骑牛兮入佛殿。(翠峰显)

　　彻底昏昏不待看。拄天拄地黑漫漫。三门厨库长相对。一径松风满院寒。(白云端)

　　夜明帘外千峰秀。鸾镜台前万象殊。扫踪灭迹。不立锱铢。谁为佛殿。谁是香厨。敲出凤凰五色髓。击碎骊龙明月珠。(圆悟勤)

　　人人自有光明在。看时不见暗昏昏。踢倒山门与厨库。此时明暗自分明。(蔚啸岩)

　　风光九十几回新。花落花开梦里身。尽说明朝是初一。眼前谁是惜春人。(思懒融)

　　云门上堂。乾坤之内。宇宙之间。中有一宝。秘在形山。拈镫笼向佛殿里。将山门来镫笼上。作么生。自代曰。逐物意移。又曰。云起雷兴。

　　灵隐礼云。云门恁么告报。虽则出就。藏锋者里又且不然。四威仪内。万象之中。中有一宝。秘在当阳。以拄杖卓一下云。会么。海神知贵不知价。留与人间光照夜。　𠁼庵静云。云门恁么说话。显异惑众。我者里则不然。乾坤之内。宇宙之间。中有一宝。秘在形山。灯笼祇是灯笼。佛殿祇是佛殿。良久云。平生肝胆向人倾。相识犹如不相识。　云庵悦云。云门田地稳密神通妙用则不无。若较解黏去缚。犹欠一着在。

　　看看古岸。何人把钓竿。云冉冉。水漫漫。明月芦花君自看。(翠峰显)

　　看看。野草闲花极撩乱。三月洞庭江上春。烟云飞过潇湘岸。(沩山秀)

　　虎豹文章。麒麟头角。辉天灿地。堆山积岳。拶破面门兮盖色骑声。截断罗笼兮解黏去缚。罢却干戈百草头。万里秋天飞一鹗。(圆悟勤)

　　帝网交罗几万般。形山消殒影团团。拈来不是无寻处。祇在乾坤宇宙间。(佛心才)

　　收卷余怀厌事华。归来何处是生涯。烂柯樵子疑无路。挂树壶公妙有家。夜水金波浮桂影。秋风雪阵拥芦花。寒鱼着底不吞饵。兴尽清歌却转槎。(天童觉)

　　隐隐邨烟闻犬吠。欲寻寻不见人家。忽于桥断溪回处。流出碧桃三四花。(断桥伦)

　　弓弦走马蓦相逢。觌面全提未见功。拈出轮王三尺铁。直教血溅梵天红。(高峰妙)

　　大无外。小无内。塞壑填沟。泥团土块。倒骑佛殿出三门。露柱灯笼却不会。(笑隐欣)

　　柳媚花娇绣户春。莺歌燕语诉闺情。针锋触着丁香结。摵碎瑶琴月二更。(顾庵智)

　　花放满园林。风前独抱琴。高山与流水。千古几知音。(樵子玉)

　　云门示众。十五日已前不问汝。十五日已后道将一句来。自代曰。日日是好日。

　　天童觉云。属虎人本命。属猴人相冲。

　　去却一。拈得七。上下四维无等匹。徐行蹋断流水声。纵观写出飞禽迹。草茸茸。烟幂幂。空生岩畔花狼藉。弹指堪悲舜若多。莫动着动着三十棒。(翠峰显)

　　冰消河北岸。花发树南枝。到处有春色。天涯亦早归。(上方益)

　　日日是好日。佛法世法尽周毕。不须特地觅幽玄。祇管钵盂两度湿。(无著总)

　　昨夜瓶始尽。今朝瓮更开。梦中占梦罢。还向酒家来。(铁容玄)

　　云门上堂。闻声悟道。见色明心。遂举手曰。观世音菩萨将钱买糊饼。放下手曰。元来祇是馒头。

　　白云端举了。展两手云。有么有么。又摇手云。无也无也。乃云。曾经大海难为水。除却巫山总是烟。　法云秀拈拄杖卓一下云。者个是声色。那个是道心。良久云。世间无限丹青手。到此都卢画不成。　五祖演云。东山即不然。乃以手作打杖鼓势云。棚八啰扎。　黄龙清云。云门可谓食饱伤心。诸人切忌向糊饼里讨汁。　南堂静云。张公吃酒李公醉。李公吃酒张公醉。张公李公酩酊醉。鼻息如雷瓮里睡。　径山杲拈拄杖云。者个是色。卓一下云。者个是声。诸人总见总闻。那个是明底心。那个是悟底道。喝一喝云。贪他一粒米。失却半年粮。复卓一下。　灵隐岳云。冶父有条活路。要与诸人共行。拈拄杖云。穿入诸人鼻孔。灯笼露柱祇得眼睛突出。卓一下。　天宁琦云。汝等诸人不是不闻声。因甚么不悟道。不是不见色。因甚么不明心。云门恁么提撕。妙喜恁么判断。一曲两曲无人会。雨过夜塘秋水深。　仰山钦云。跛脚阿师抚怜赤子。动则倒腑倾肠。祇是做造仓忙。带些黏牙缀齿。钦上座则不然。闻声悟道见色明心。卓拄杖云。家家观世音。　伏龙长云。大小云门祇在声色里头出头没。者里则不然。拈拄杖卓一卓。喝一喝。　博山来云。闻声悟道。虚空敲不响。又作么生。见色明心。清风无形质。又作么生。唐言梵语即不无。观世音菩萨入普门三昧。云门者汉向甚么处摸索。　圆通善云。韶阳老人可谓唱弥高和弥寡。如今却尚延寿拂子头上。入方网三昧。东方入定西方起。乃至男身入定女身起。还会么。野色更无山隔断。天光直与水相连。

　　小院春风特地寒。佳人寂寞倚栏杆。断肠曲调无人听。更把琵琶月下弹。(慈受深)

　　顿超见色闻声句。不涉明心悟道言。花落鸟啼岩下寺。月明人唤渡头船。(雪庵瑾)

　　一曲风前信是谁。调高怎肯落今时。见无人会曲中意。又把云箫特地吹。(简翁敬)

　　云门因僧问如何是西来意。师曰长连床上有粥有饭。

　　狮林则云。跛脚阿师祇会现成受用。不知稼穑艰难。若问老僧。却向他道。元日人日未有不阴。料想今年桃李贵。不如井底种林檎。

　　云门每见僧必顾视曰鉴。僧拟议。乃曰咦。后德山圆明删去顾字。谓之鉴咦。丛林目云门顾鉴咦。有抽顾颂。

　　云门抽顾笑嘻嘻。拟议遭他顾鉴咦。任是张良多计䇿。到头于此也难施。(北塔祚)

　　韶阳一鉴。生铁酸馅。直下咬破。莫怪相赚。(鼓山圭)

　　韶阳为人最急切。未入门来已甄别。若于顾鉴里承当。大棒打落天边月。(典牛游)

　　软如特石硬如绵。顾伫才生鼻孔穿。扇子休嫌难捉摸。鲤鱼端的没丝牵。(平阳忞)

　　已入吾门不再三。祇于顾处越重关。可怜拟议成途路。要转灵机直下难。(三宜盂)

　　吹毛宝剑眉端挂。劈面谁能保命全。叉手进前聊拟议。等闲血溅四禅天。(即中允)

　　云门因僧问如何是和尚家风。师曰有读书人来报。

　　径山杲云。读书人既到者里。且如何与伊相见。乃云。不是冤家不聚头。　天童悟云。和尚家风。云门尽情说了。相见之意。大慧不妨道破。祇如相见后又作么生。乃云。君向潇湘我向秦。

　　家风施设不无私。独有云门语可疑。遍嘱读书人若到。急来通报汝须知。为他老杜王摩诘。爱我高吟落韵诗。(觉海元)

　　读书人到切须看。无弦难遇知音者。端的家风说与君。没阶趋进翼如也。(佛慧泉)

　　读书人报来。岂在之乎者。孔子与周公。皆不及门也。(天目礼)

　　读书人报来。孔子笑咍咍。祇因闻韶美。三月也吃斋。(法林音)

　　云门上堂。眼睫横亘十方。眉毛上透乾坤下透黄泉。须弥山塞却汝咽㗋。还有人会得么。若有人会得。拽取占波国与新罗国斗额。

　　愚庵盂云。上南京船。往福建去。北京人来。为什么不得江西信。试道看。

　　云门因僧问如何是祖师西来意。师曰日里看山。

　　坦然曾问老师安。争似韶阳一句传。日里华山仙掌露。夜深猿叫月当轩。(投子青)

　　日里看山好。清风拂白云。夜来何处火。烧出古人坟。(净因佛日)

　　日里看山满眼青。千岩万壑斗纵横。洞门疑是云遮断。到者须知路坦平。(杨无为)

　　雨余江上两三峰。堆叠烟岚不记重。眼里看来端的瞎。耳根闻处出天聪。(佛鉴勤)

　　云门因僧问如何是透法身句。师曰北斗里藏身。

　　径山杲云。云门祇答得法身句。未答得透法身句。今日有问如何是透法身句。向道。蟭螟眼里放夜市。大虫舌上打秋千。　天童悟云。通玄又且不然。今日有人问。劈脊便棒。纵使不会。管教永劫不忘。　白岩符云。韶阳与么答话。笑杀天下人。者里有问透法身句。向道本铺发卖南北川广生熟药材。下顾者认招牌为记。

　　潦倒云门泛铁船。江南江北竞头看。可怜无限垂钩者。随例茫茫失钓竿。(翠峰显)

　　南岳峰高北岳低。行人泣路两迟疑。火星昨夜移牛斗。照见西瞿人不知。(投子青)

　　凿断龙门透碧津。洪流骤雨岂停尘。谪仙拏月澄江底。渔舟笑杀谢家人。(天衣怀)

　　五陵公子游春惯。未第贫儒自古多。冷地看他人富贵。等闲不耐幞头何。(白云端)

　　北斗藏身句最玄。未明向上谩劳传。黄河辊底流今古。华岳三峰头指天。(三祖宗)

　　何事文星与酒星。一时分付与先生。高吟大醉三千首。留与人间伴月明。(五祖演)

　　透出毗卢顶上光。夜来星转斗中藏。禅家不掐天师诀。也解交干步蹋罡。(张无尽)

　　昨夜东风落万红。半随流水半随风。何须短艇牚明月。自与桃源一派通。(开善祖)

　　天地广无边。云何藏北斗。跛脚老云门。未明三八九。(天目礼)

　　紫微花醉骂荷花。输却荷花不理他。恼杀紫微谁抵命。风吹杨柳乱如麻。(紫柏可)

　　问固希奇答亦巧。言前荐得犹迟了。人皆爱月夜眠迟。我独惜花春起早。(显圣澄)

　　武帝祀甘泉。女人浴渭川。乳长七八尺。北斗在人间。(俍停挺)

　　云门示众。与你说菩提．涅槃．真如．解脱。是烧枫香供养你。与你说佛说祖。是烧黄熟香供养你。与你说超佛越祖之谈。是烧饼香供养你。归依佛法僧下去。

　　径山及云。云门气宇如王。乃作此座主见解。山僧者里。道菩提．涅槃．真如．解脱。是将黑豆换你眼睛。说佛说祖。是将木槵子换你眼睛。说超佛越祖之谈。是将鱼目换你眼睛。归依佛法僧下去。　焦山乘云。我又不然。说菩提．涅槃．真如．解脱。是将陈葛藤绊杀你。说佛说祖。是将乾矢橛熏杀你。说超佛越祖之谈。是将栗棘蓬鲠杀你。归依佛法僧下去。　湘翁沄云。云门气宇如王。开口得恁么寒薄。白岩别有道处。我若说佛说祖。是剥名品荔枝供养你。若说菩提．涅槃．真如．解脱。是烹龙肝凤髓供养你。若说超佛越祖之谈。是搅酥酪醍醐供养你。归依佛法僧。莫错认驴鞍桥作阿爷下颔。　沧远髓云。二大老一人向玛瑙街前斗富。一人在琉璃殿上铺锦。顿使大地众生贫者得富。裸者得衣。饥者得食。愚者得智。山僧又且不然。若说佛说祖。是倾海水灌塞你鼻孔。若说菩提．涅槃．真如．解脱。是将毒蛇咬破你心肝。若说超佛越祖之谈。是将须弥筑瞎你眼睛。蓦拈拄杖云。正恁么时。且道归依个什么。良久复卓云。点石化为金玉易。劝人除却是非难。　法林音云。彼自无疮勿伤之也。拈拄杖云。超佛越祖。说佛说祖。菩提．涅槃．真如．解脱。向甚处去也。卓一下云。洎合打破蔡州。

　　云门因僧问如何是一代时教。师曰对一说。

　　对一说。太孤绝。无孔铁锤重下楔。阎浮树下笑呵呵。昨夜骊龙拗角折。别别。韶阳老人得一橛。(翠峰显)

　　对一说。辽天鹘。万重云。祇一突。韶阳老。韶阳老。南北东西无处讨。(正觉逸)

　　海藏龙宫金文玉牒。逗器观机破关击节。三百余会振纲宗。四十九年同个舌。阿剌剌。对一说。谛当之言如截铁。(圆悟勤)

　　对一说。五教三乘尽该摄。龙宫海藏任纵横。水底泥牛吞却月。(佛性泰)

　　对一说。较奇绝。白额大虫新出穴。风行草偃吼如雷。牛羊不见流鲜血。韶阳老。失一橛。(三宜盂)

　　云门因僧问。不是目前法亦非目前事时如何。师曰倒一说。

　　倒一说。分一节。同死同生为君决。八万四千非凤毛。三十三人入虎穴。别别。扰扰匆匆水里月。(翠峰显)

　　倒一说。清人骨。万里无片云。抛下一团雪。别别。老大禅翁甘灭舌。(正觉逸)

　　是贼识贼。以楔出楔。鸟迹空云。镜花水月。教儿狮子迷踪诀。上树老猫安身法。活鱍鱍。倒一说。等闲翻却狐狸穴。(圆悟勤)

　　倒一说。六月红炉飞片雪。昨夜海神怒气瞋。一鞭击碎珊瑚月。(湛然澄)

　　倒一说。难语决。镂尘析缕重披泄。云起南山雨北来。大抵不是晴时节。白白白。梅花香冷霜天月。(三宜盂)

　　倒一说。超途辙。灵椿不挂枯椿雪。无端露柱兮生狂。带累昆仑兮吃跌。别别。碧眼黄头犹未彻。(白岩符)

　　云门因僧问如何是尘尘三昧。师曰。钵里饭。桶里水。

　　翠峰显云。直饶多口阿师也难下㭰。　报恩秀云。者僧问处直要人当面拈出。云门恁么道。是拈出不是拈出。　资福广云。何止钵里桶里。直得通身遍身犹见有饥渴者。且道过在什么处。　其天浩云。连日半晴半雨。风渐急。天渐寒。空中霜气满。河畔水声干。落木岩前文殊缩项。腊梅枝上普贤破颜。是甚么。不合无端饶舌。

　　钵里饭。桶里水。多口阿师难下㭰。北斗南星位不殊。白浪滔天平地起。拟不拟。止不止。个个无裈长者子。(翠峰显)

　　尘尘三昧。彼彼不外。千峰向岳。百川赴海。更无一法不如来。祇个堂堂观自在。(天童觉二)

　　钵里饭。桶里水。开口见胆求知己。拟思便落二三机。对面忽成千万里。韶阳师。较些子。断金之义兮谁与相同。匪石之心兮独能如是。

　　钵里饭。桶里水。别宝昆仑坐潭底。一尘尘上走须弥。明眼波斯笑弹指。笑弹指。珊瑚枝上清风起。(元庵慈)

　　云门上堂。拈起拂子曰。者里得个入处去。捏怪也。日本国里说禅。三十三天有个人出来唤曰。特舍儿。担枷过状。

　　愚庵盂云。是时天子雨曼陀罗华。摩诃曼陀罗华。曼殊沙华。摩诃曼殊沙华。栴檀香风。悦可众心。漆桶不快。请过一边。

　　云门因僧问如何是云门一曲。师曰腊月二十五。

　　寿昌梅云。者僧问似一寒瘠之夫。室同悬磬。不过欲求升合以度朝昏。云门老汉如大富长者。出手便将个摩尼珠抛在面前。祇是此僧不解受用。会么。腊月二十五。乾坤开万古。一登金轮峰。诸山不足数。

　　腊月二十五。骑驴不打鼓。春风百草生。冢上添新土。(真净文)

　　一曲韶阳古调清。多年木石化为精。广陵传去人何在。留得杜䳌啼月明。(大洪遂)

　　云门一曲。彻髓彻骨。霁雪千峰。寒梅破萼。啐啄公子。风流鸣木铎。(松源岳)

　　春暖和风柳眼青。碧桃枝上啭黄莺。眼前一道如弦直。无奈游人不肯行。(青门林)

　　云门到厨下问僧作什么。曰设供。师曰你是甚么人。曰某处人。师乃唤典座与者上座设却供。

　　沩山喆云。云门一期慈悲却成多事。当时便回去。免见挂人唇齿。良久云。若不登楼望。焉知沧海宽。

　　云门因僧问如何是法身。师曰六不收。

　　昭觉勤别云。一不立。　旭峰焯云。六不收。一不立。敢问天下衲僧。何者是法。何者是身。众中若有个道得透法身句。不妨与二尊宿把手并行。

　　一二三四五六。碧眼胡僧数不足。少林谩道付神光。卷衣又说归西竺。西竺茫茫无处寻。夜来却对乳峰宿。(翠峰显)

　　六不收兮调最新。能歌何待绕梁尘。和风满槛花千树。不换乾坤别是春。(白云端)

　　一不立。六不收。突然那更有踪由。无限青山留不住。落花流水太悠悠。(圆悟勤)

　　村歌社舞那伽定。癞狗泥猪清净身。透彻根尘无佛法。优昙花现十洲春。(秀岩瑞)

　　六不收兮一不立。清净法身何处觅。夜来一阵吹叶风。扫尽浮云月照壁。(掩室开)

　　一不立。六不收。青山不动水长流。僧堂路僻无人到。日卷湘帘看白鸥。(薪传澜)

　　云门因僧问如何是超佛越祖之谈。师曰糊饼。

　　东山演云。驴屎似马粪。又云。破草鞋。又云。灵龟拽尾。　径山杲云。云门直是好一枚糊饼。要且无超佛越祖底道理。　松隐然云。妙喜一手抬一手搦。未免话作两橛。既是好一枚糊饼。又无超佛越祖底道理。且道妙喜还有为人处也无。　天童杰云。云门信口垂慈不费心力。者里则不然。如何是超佛越祖之谈。向道清晨吃白粥午后更不饥。　天宁琦云。筑。

　　超佛越祖若何宣。充斋糊饼恣情餐。湖南展钵新罗咬。大食波斯索渡船。(慈明圆)

　　超谈禅客问偏多。缝罅披离见也么。糊饼筑来犹不住。至今天下有誵讹。(翠峰显)

　　云门糊饼模样小。怎似法华炉灶大。饱来一任带刀眠。谁问西来闲达磨。(白云端)

　　驾空欲上九层霄。脚下红丝系转牢。赖是龙泉未出匣。且施一割用铅刀。(道场如)

　　云门因僧问如何是诸佛出身处。师曰东山水上行。

　　昭觉勤云。者里则不然。有人问。向道薰风自南来殿角生微凉。　高峰妙云。二老虽具顶门正眼。悫其本源。天地悬殊。　龙池传云。山僧则不然。如何是诸佛出身处。向道西河火里坐。　云门信云。东山水上行则不难。须弥安㭰上。如何理会。　理安问云。二老答处。不是高峰大难委悉。诸人切不可错会。有问理安诸佛出身处。但向道吾常于此切。　愚庵盂云。韶阳昭觉可谓得之于心。应之于手。眉毛中挂五须弥。鼻孔里藏四海。水要扶个诸佛出身处。崖州万里。　乌石道云。云门脚跟浮逼逼。未尝点地。圆悟坐在家舍。寸步不移。总未会在。若有问乌石。但向道。奇怪石头形似虎。火烧松树势如龙。

　　诸佛东山水上行。抬头举步落深坑。谁知独足拖泥水。不荐回途十万程。(云溪恭)

　　诸佛出身处。东山水上行。面南看北斗。日午打三更。(湛堂准)

　　东山水上行。褊衫不染皂。壁上画枯松。后园驴吃草。三十二相。八十种好。赤膊抵沙蜂。烂醉和衣倒。(或庵体)

　　诸佛出身处。东山水上行。石压笋斜出。岩悬花倒生。(觉报清)

　　要会东山水上行。溪边石女夜吹笙。木人把板云中拍。一曲凉州恰二更。(石庵玿)

　　秋林落叶满栏杆。砌下蛩声枕上寒。最是月明风定夜。溥溥玉露滴金盘。(惟庵然)

　　淡荡秋光露几行。高低吚唔送斜阳。声声为报湘江客。此去衡阳是故乡。(法林音)

　　云门因僧问如何是佛。师曰乾矢橛。

　　理安问云。惊群句直是惊群。奇特事不妨奇特。云门大师可谓硬峻一时。汝等切忌向者里咬嚼。

　　稽首金容乾矢橛。应物现形如水月。香臭皆从佛口生。凡圣从教同一舌。(佛鉴勤)

　　云门乾矢橛。全超法报化。无事出山游。百钱杖头挂。(径山杲)

　　问处分明答处亲。半同含笑半同瞋。君看陌上二三月。那树枝头不带春。(惠因净)

　　门外小人至。门内有小人。一掌一握血。一棒一条痕。噫。桃花破浪渔舟稳。万里征人泣断魂。(石雨方)

　　鸡冠花当当。顶上胭脂搽。秋初夏末红满树。却被那杭州城大井巷东首住底王妈妈。满头插得向人夸。高声唱云好刷牙。(三宜盂)

　　拆却空王殿。掀翻狮子床。太平无忌讳。在在百花香。(圣可玉)

　　夜静风清杜宇歌。声声祇在旧烟萝。可中无限伤心事。不遇知音恨转多。(寒松操)

　　食熊则肥。食蛙则瘦。春风料峭。冻杀年少。(牧日舒)

　　栴檀树子夜生虫。香折门前一槛风。祇恐四邻人不信。天明付雨烂成龙。(汉关喻)

　　云门因僧问树凋叶落时如何。师曰体露金风。

　　昭觉勤云。云门善巧方便。可谓即事即理即隐即显。三句可辨。一镞撩空。虽然如是。黏皮着骨。若有人问蒋山。但对他道牚天拄地。且道是三句是一镞。试玉须经火。求珠不离泥。　昭觉渊云。云门大似与贼过梯。今日有问树凋叶落时如何。向道落霞孤鹜齐飞。秋水长天一色。　云居庄云。山僧则不然。忽有人与么问。但向道不因夜来雁。争见海门秋。拈拄杖画一画。　信庵禋云。云门袖头打领。腋下剜襟。不妨好手。未免牵丝带线。或问报恩树凋叶落时如何。祇向他道。来年更有新条在。恼乱春风卒未休。　天宁琦云。者僧若道个谢师答话。云门大师管取有理难伸。山僧则不然。树凋叶落时如何。拈起拄杖。才伫思。打下法堂。免致诸方捡点。　白岩符云。者里又不然。树凋叶落时如何。向他道分付炉头。

　　问既有宗。答亦攸同。三句可辨。一镞辽空。大野兮凉飙飒飒。长天兮疏雨蒙蒙。君不见。少林久坐未归客。静依态耳一丛丛。(翠峰显)

　　体露金风触处周。何须叶落始知秋。清风楼上当年事。直至如今笑未休。(泉大道)

　　树凋叶落何时节。体露金风九月天。满目真如人不会。一川风月正翛然。(佛鉴勤)

　　凉风落木楚山秋。满树寒蝉噪不休。红蓼白苹开两岸。不知谁在钓鱼舟。(佛性泰)

　　金风体露复何言。大道从来绝变迁。一叶飘空天似水。临川人唤渡头船。(白杨顺)

　　寂寂寥寥空索索。遍界纷纷黄叶落。东西南北绝遮拦。万里长天飞一鹗。(在庵贤)

　　云门因僧问如何是正法眼。师曰普。

　　风穴沼别云。瞎。　大梅帜云。二大老各奏宫商。自成曲调。还有亲疏也无。　黄龙心云。更道个瞎。且图两得相见。

　　普之一字岂寻常。抬首须看掣电光。拟议思量生解会。堪嗟剜肉作身疮。(洞山聪)

　　顶上有来真个瞎。辉天鉴地不同时。大悲手里休擎手。独自夜行谁得知。(白云端)

　　普之一字天然别。着眼看时如电掣。宇宙茫茫无处寻。秤锤蹋着硬如铁。(正觉逸)

　　明暗双双照用分。几人能到孟尝门。街头不识真弥勒。却向灵山问世尊。(瞎堂远)

　　韶阳一字普。日月临下土。船子钓华亭。禾山解打鼓。(不韵音)

　　云门曰。百草头上道将一句来。自代曰。俱。

　　昭觉勤云。劄。复云。直得万机寝削千眼顿开。细于须弥。大于芥子。软如铁。硬如泥。虽然如是。祇道得一半。或有问山僧。祇向他道。收。且道落在什么处。　径山杲云。普。复云。俱劄普。日轮午。李将军。射石虎。虽然透过那边。枉发千钧之弩。　天宁琦云。云门俱。少实多虚。昭觉劄。了无交涉。妙喜普。直须荐取。者三个汉各立生涯。摇头摆尾到处逢他。深山藏猛虎。浅草露群蛇。　佛川宗云。一把柳丝收不得。和烟搭在玉阑干。

　　云门僧问如何是啐啄之机。师曰向。

　　雪堂行云。云门答者僧话不得便休。为甚么却来鼓粥饭气以当生平。

　　有问啐啄机。云门答云向。昨日雷震天。夜来山水长。(真净文)

　　啐啄之机向字酬。过空雷电忽倾湫。夜来霶霈漫天雨。几处波涛打钓舟。(圆通仙)

　　白牯问狸奴。虚空酬万象。电激不停踪。谷虚谁答向。啐兮啄兮。清机历掌。回头𨍏轹范秦时。舌上葛藤长万丈。(心闻贲)

　　云门曰。既知来处。什么劫中无祖师。自代曰。某甲今日不着便。

　　径山杲云。云门也是作贼人心虚。径山则不然。既知来处。甚么劫中无祖师。不图打草。祇要惊蛇。　梅逢忍云。寿昌不与么。既知来处。甚么劫中有祖师。亦代云。某甲今日小出大遇。此语有负堕处。若人检点得出。许汝具眼。

　　云门因僧问如何是云门剑。师曰祖。

　　吹毛宝剑问云门。来者投机岂更存。路逢剑客如何也。甑人𢹂首向南奔。(北塔祚)

　　吹毛宝剑不须抽。迸匣清光射斗牛。日用全彰人不见。云门祖字为君酬。(云溪恭)

　　三尺秋光匣里藏。时逢作者露锋铓。如今四海狼烟静。不展红旗归故乡。(圆通仙)

　　云门因僧问如何是云门一路。师曰亲。

　　法林音云。两路了也。

　　云门一路亲。眼里不容尘。自从五代干戈后。得见升平有几人。(杨无为)

　　云门一路坦而平。任意东西放脚行。好看绿杨烟破处。桃花沿涧斗啼莺。(懿山德)

　　宗鉴法林卷四十八
卍新纂续藏经第 66 册 No. 1297 宗鉴法林


　　宗鉴法林卷四十九

　　集云堂　编

　　　　大鉴下七世

　　云门因僧问如何是道。师曰透出一字。

　　天宁琦云。天宁作么生。拈拄杖击禅床云。洎合停囚长智。

　　透出一字。却不相似。急转头来。张三李四。(径山杲)

　　云门因僧问如何是吹毛剑。师曰骼。又曰胔。

　　谁谓吹毛剑。云门骼可知。一朝权在手。方见令行时。(真净文)

　　云门问僧看什么经。曰瑜伽论。师曰义堕也。曰甚么处义堕。师曰自领出去。

　　中峰本云。雪上霜。枷上杻。觌面无私。移星换斗。要识者僧话堕处么。且待三十年后。

　　云门因僧问和尚寿年多少。师曰七九六十八。曰学人不会。师曰。不会。为汝减却五年。

　　佛日晰云。云门大师一期演唱宗乘。美则美矣。未免玩人丧德。山僧则不然。若有人问和尚寿年多少。但向道拄杖子同年。倘若问拄杖子年多少。便与劈脊一棒。管取庆快平生。虽然。也是寒山道底。

　　云门因僧问久雨不晴时如何。师曰劄。

　　天童杰云。云门一劄。乾坤匌匝。海水腾波。须弥岌嶪。蓦拈拄杖卓一下云。云门大师向者里无出气处。且道乌巨活人眼在甚么处。复卓拄杖云。久雨忽晴。天清地宁。寒山抚掌。拾得忻忻。恁么会得。旱地遭钉。

　　久雨不晴。云门道劄。阳乌奋羽翰。蛟龙缩鳞鬣。为是时节。为是佛法。一箭两垛谩猜量。眼里瞳人眉搭飒。(佛智裕)

　　云门一个劄。吹毛光透匣。若不是张华。徒劳眼眨眨。(月波明)

　　泥人斩怒蛟。雪刃倚天高。山头翻白浪。海底红尘飘。(尊喾鳌)

　　云门问僧。江西湖南还闻长㭰鸟说禅么。曰不闻。师拈拄杖曰。禅。

　　鸦鸣鸦。鹊鸣鹊。天然自会。不从人学。跛脚阿师。放过一着。拈起拄杖口边吹。𠴨𠴨犹胜鹧鸪啼。三月提壶沽美酒。杜䳌相勉不如归。

　　云门因僧问佛法如水中月是否。师曰清波无透路。曰和尚从何得。师曰再问复何来。曰正与么时如何。师曰重叠关山路。

　　昭觉勤云。者僧泛一只船入云门法海里。引得一阵猛风。看它把舵张帆也不易抵当。及至下梢。可惜输它一筹。且道什么处是输处。　笑岩宝拈拄杖云。诸人若会得者三转语。岂止丹霄独步。可作天下人师。其或未然。略为注破。一语真风壁立。一语截断舌头。一语黄梁授枕。注已注了。说已说破。还识得韶阳老汉么。妙握司南造化柄。旋干倒岳许谁同。　磬山修云。者僧向万古碧潭再三捞捷。争奈云门有翻天覆地之能。

　　灼然水月非难取。自是时人手不亲。韶石老师拈出了。关山重叠越光新。(白云端)

　　清波无透路。转处少人知。斫却月中桂。清光付与谁。(湛堂准)

　　遍界不藏。清波澄寂。互换投机。箭锋相直。拈起向上钳锤。石火电光莫及。便恁么。隔关山。碧潭云外不相关。(圆悟勤)

　　云门示众。药病相治。尽大地是药。那个是自己。

　　尽大地是药。古今何太错。闭门不造车。通途自寥廓。错错。鼻孔辽天亦穿却。(翠峰显)

　　左眼不见山河。右眼不见日月。直得百花开时。一一为君分别。(白云端)

　　药病不相治。何须尽大地。反笑老云门。失却娘生鼻。(月堂昌)

　　云门问闽中顺维那。古人竖起拂子。放下拂子。意旨如何。顺曰拂前见拂后见。师曰如是如是。后却举问僧。汝道当初诺伊不诺伊。僧无对。师曰可知礼也。

　　愚庵盂代云。和尚也须防护口业好。

　　含血喷人先污口。那堪个里觅波查。就中若有知音者。岂肯风前显齿牙。(粟庵鼎)

　　云门问僧。光明寂照遍河沙。岂不是张拙秀才语。曰是。师曰话堕也。

　　叶路纵横得自由。牢关捩转妙全收。个中密意人难会。喝下须教水倒流。(禾山方)

　　万丈龙门势倚空。悬岩攃手辨鱼龙。时人祇看丝纶上。不见芦花对蓼红。(月庵果)

　　问来答去无偏党。铁壁银山作么通。纵夺临机言语堕。遂令千古动悲风。(疏山如)

　　与夺双行定是非。韶阳用处太孤危。者僧若具金刚眼。赵璧连城一道归。(旻古佛)

　　分明写出与君看。意在钩头不在盘。纵使石人开得口。不知犹被舌头瞒。(松源岳)

　　电光石火两交驰。眨上眉毛早已迟。死却偷心明底事。韶阳也落第三机。(珙堂树)

　　当的帝都丁。伊忧乙噎嘤。若教呼吸正。误杀世间人。(石鼓夷)

　　云门曰。一任横说竖说。未是宗门苗裔。若据宗门苗裔。是什么热碗鸣。三乘十二分教说梦。达摩西来说梦。若有老宿开堂为人说法。将利刀杀却百千万个。有甚么过。

　　平阳忞云。眼盖诸方。气凌一世。许它云门老子。当时山僧若在。直出众前扼腕立地向它道。和尚项上三百斤铁枷何不卸却。待它动静。便与掀倒禅床。

　　云门曰。衲僧家须有巴鼻。方识得天下人。如何是衲僧巴鼻。代曰德山。

　　云门舌上有龙泉。爱把金针黑地穿。要会衲僧巴鼻子。一条红线两人牵。(慈受深)

　　云门因僧问。十二时中作么生得不空过。师曰你向甚么处着此一问。曰学人不会请和尚举。师曰。举不顾。即差互。拟思量。何劫悟。

　　夹山豫云。云门恁么为人。正是前头打得着。后头打不着。若是山僧。待道学人不会请和尚举。劈头一棒。向伊道逢人切莫错举。

　　云门到灌溪。有僧举溪上堂语曰。十方无壁落。四面亦无门。净裸裸。赤洒洒。没可把。上座作么生会。师曰。举即易。出也大难。曰上座不肯和尚与么道那。师曰你适来恁么举那。曰是。师曰你驴年梦见灌溪。曰某甲话在。师曰。十方无壁落。四面亦无门。你道大梵天王与帝释商量甚么事。曰岂干它事。师唤曰逐队吃饭汉。

　　平阳忞云。大凡举话须知话之起倒。者僧既不是弄潮手。空将鼻孔与人扭捏。广润见处也要诸人共知。拈拄杖云。看看。望海尖动也。𨁝跳上瑞云峰顶。压着诸人顶门。是你还解𢌞避也无。良久云。十方无壁落。四面亦无门。净裸裸。赤洒洒。没可把。甚处去也。拈拄杖一时打散。

　　云门因僧问生死到来如何排遣。师展两手曰还我生死来。

　　针眼鱼吞大千界。蟭螟虫吐妙高山。太虚包括无遗漏。万汇全归指掌间。起复灭。去还来。石桥蹋断通身黑。那识华顶是天台。(圆悟勤)

　　饥便吃饭。困来打眠。长安城外。一望平田。绝中边。离言诠。将军不识乌骓马。海底犀牛把角鞭。(呆堂定)

　　云门示众。尽大地是个解脱门。枉作佛法会却。何不见山是山。见水是水。

　　狮林则云。潦倒云门前言不应后语。如今尽大地人见山何曾唤作水。见水何曾唤作山。既不作佛法会。又唤什么作解脱门。我眼本正。因师故邪。邪师过谬。非众生咎。喝一喝。

　　云门问新到汝是甚处人。曰新罗。师曰将甚么过海。曰草贼大败。师曰为甚么在我手里。曰恰是师。曰一任𨁝跳。僧无对。

　　翠峰显别云门后语云。嘘嘘。又云。云门老汉龙头蛇尾。放过者僧。为什么在我手里。恰是劈脊便。打　沩山喆云。云门翠峰祇知步步登高。大沩即不然。恰是便乃呵呵大笑。不见道杀人刀活人剑。　南堂欲云。者僧过得海来。恰值落在云门手里。翠峰推波肋澜。可谓小出大遇。　本觉一云。者两个有头无尾汉。复颂。

　　新罗衲子罕曾逢。风月询来也略同。可惜为山争一篑。徒劳宾主各无功。

　　云门曰。三家村里卖卜。东卜西卜。忽然卜着也不定。僧便问忽然卜着时如何。师曰伏惟伏惟。

　　卖卜三家村里头。吉凶祸福辨端由。忽然卜着僧来问。生死惟将一句酬。(本觉一)

　　云门因僧问。秋初夏末。前程若有人问。作么生抵对。师曰大众退后。曰过在甚么处。师曰还我九十日饭钱来。

　　沩山喆云。者僧贪程太速。致使云门随索饭钱。而今还有识云门者么。出来与大沩相见。良久云。不是弄潮手。休入洪波里。　昭觉勤云。者僧贪观白浪。云门见机而作。虽然斩钉截铁。未是本分草料。有问崇宁。祇向它道。驴事未去。马事到来。待伊如之若何。劈脊便打。　护国元云。据虎头收虎尾则不无。斩钉截铁犹欠一着。忽有人问护国。劈脊便打。待伊道过在甚么处。向它道我不似云门索饭钱。　天童华云。者僧有迎刃谋略。云门具杀活手段。虽然如是。应庵门下更须勘过了打。　天童杰云。平如镜面。险似刀山。者僧有破关底机谋。云门善用不战屈人兵底手段。虽然如是。鼻孔在灵隐手里。　天宁琦云。放过即不可。作么生抵对。但向它道七十二棒翻成一百五十。过在什么处。更道你但吃棒。我要者话行。　理安问云。云门可谓知机观变。善为切蹉。检点将来。亦是慈悲之故。有落草之谈。诸人且如何委悉。去路一身轻似叶。高名千古重如山。

　　大众退后。衲僧去就。岂用机关。那容体究。蓑翁老熟惯波澜。桡棹不施船放溜。(天童觉)

　　夏末秋初万万千。石头路滑脚皮穿。者僧剑刃翻身疾。也被云门索饭钱。(石田薰)

　　蚌含明月。为君直剖。如何若何。秋虫开口。久经行阵老将军。不施寸刃取人首。行路难。行路难。愁肠一片。满目江山。(山茨际)

　　云门因僧问如何是法身向上事。师曰向上与汝道即不难。作么生会法身。曰请和尚鉴。师曰鉴即且置。作么生会法身。曰与么与么。师曰者个是长连床上学得底。我且问你法身还解吃饭么。僧无对。

　　保福展代云。欠它一粒也不得。　翠峰显云。者僧将成九仞之山。不进一篑之土。过在什么处。　积翠永云。云门直得入泥入水。　昭觉勤云。云门可谓驱耕夫之牛。夺饥人之食。权衡佛祖。龟鉴宗乘。所以后来尊宿各出眼目互相扶竖。虽然如是。祇明得法身边事。未明得法身向上事。且如何是法身向上事。域中无背向。阃外有威权。　南堂静云。者僧敢将游艇子撩拨洞庭湖。殊不知云门金镞惯调曾百战。铁鞭多力恨无仇。若是大随又且不然。者僧也拈却。云门也架阁。且作么生会法身。良久云。任它沧海变。终不为君通。　天童杰云。云门浑钢打就生铁铸成。不动钳锤火星迸散。永庵主冷处着把火。义出丰年。保福闹处爱入头。未免旁观者哂。天童据款结案。也要诸方检点。若检点得出。生陷无间地狱。　南堂欲云。若论战也个个立在转处。者僧眨得眼来。枪头早在云门手里。直得上天无路入地无门。翠峰更要进土在。还委悉么。箭穿红日影。须是射雕人。　古南门云。者僧吃饭不知下落。便问法身向上事。自非云门明鉴秋毫。焉到水穷山尽。翠峰云将成九仞之山不进一篑之土。祇恐不是玉。是玉也大奇。

　　西江一吹竟无痕。三世如来一口吞。凤随龙肝香积饭。万般尝过不须论。(南堂静)

　　未识云门向上机。祇寻向下转生疑。通身是饭如何吃。无口从来亦不饥。

　　一觉开眸见月光。披衣起坐倚南牕。细听隔水笙歌响。祇为吹声不按腔。(海舟慈)

　　香满罗衣腹满䇿。浑身绰约无缝隙。无端拭着潘郎颜。骂杀缘鬟红粉客。(浃水洽)

　　云门曰。平地上死人无数。过得荆棘林是好手。时有僧出曰。与么则堂中第一座有长处也。师曰苏噜苏噜。

　　沩山喆云。若不是云门。被者僧一问。几乎将南作北。大沩即不然。与么则堂中第一座有长处也。拈起拄杖问。你唤者个作什么。若唤作拄杖子。眉须堕落。　黄龙南拈拂子云。若唤作拂子。是平地上死人。不唤作拂子。未透荆棘林在。　五祖演云。太平即不然。平地上个个丈夫。荆棘林里坐得是好手。何故。格。　泐潭清云。祇者拂子是荆棘林。诸人作么生过。直饶过得。也是猢孙系露柱。　云居庄云。平地上活人无数。入得荆棘林是好手。或有出来说长说短。拈拄杖便打。何故。水流湿。火就燥。祸福无门。惟人自召。

　　举手攀南斗。移身倚北辰。出头天外看。谁是个般人。(水庵一)

　　声如鸣玉静边门。谁信幽人不见君。花到海棠将寂寞。绣衣犹把麝香熏。(虚堂愚)

　　将军令下闪旌旗。边骑纷纷顿失威。纵有突然饶骤者。不知身已陷重围。(断桥伦)

　　龙蟠虎踞树层层。势入浮云亦自崩。一种青山秋草里。路人谁拜汉文陵。(铁容玄)

　　云门示众。古佛与露柱相交是第几机。僧无语。师曰你问我与你道。僧遂问。师曰一条绦三十文。又代前语曰。南山起云。北山下雨。

　　博山来云。古佛在众生肚里结冬。众生在古佛肚里度夏。众生不识古佛。古佛不识众生。且道南山起云北山下雨是甚么节文。拈拄杖云。向下文长。

　　南山云。北山雨。四七二三面相睹。新罗国里曾上堂。大唐国里未打鼓。苦中乐。乐中苦。谁道黄金如粪土。(翠峰显)

　　一道神光。初不覆藏。超见缘也。是而无是。出情量也。当而无当。岩花之粉兮蜂房成蜜。野草之滋兮麝脐作香。随类三尺一丈六。明明触处露堂堂。(天童觉)

　　指上一轮明月。眉间万里清光。谁家玉笛吹深夜。片片梅花透纸牕。(盟石息)

　　哑儿得梦向谁说。眼目动摇还吐舌。捉得海门千丈龙。有时放出翻成鳖。(鼎新翠)

　　云门曰。镫笼是你自己。把钵盂钟饭底不是你自己。有僧问饭是自己时如何。师曰。者野狐精。三家村里汉。又曰。来来。不是你道饭是自己。曰是。师曰驴年梦见三家村里汉。

　　终朝䭚饭费工夫。不识镫笼是钵盂。多少三家村里汉。忙忙树上捉鲇鱼。(慈受深)

　　云门到鹅湖。闻上堂曰。莫道未了底人长时浮逼逼地。设使了得底。明明知得有去处。尚乃浮逼逼地。师下堂问首座。适来和尚意作么生。座曰浮逼逼地。师曰首座久在此住。头白齿黄作者个语话。曰上座又作么生。师曰要道即道。见即便见。若不见莫乱道。曰祇如道浮逼逼地又作么生。师曰。头上着枷。脚下着杻。曰与么则无佛法也。师曰此是文殊普贤大人境界。

　　沩山喆云。大凡拨草瞻风须是其人。云门可谓青天霹雳。旱地震雷。直得百里魂虑变慑。不见道惊群须是英灵汉。敌胜还他狮子儿。　黄龙新云。云门似锥锥地。首座以刀剜空。直饶齐下锥刀。未免头上着枷脚下着杻。　宝掌白云。云门大似按剑鸿门。气冲牛斗。其时虽有猛将如云谋臣如雨。也祇得敛衽有分。何故。眼空宇宙谁当敌。三尺龙泉照胆寒。

　　云门示众。折半裂三针筒。鼻孔在什么处。为我一一拈出来看。自代曰。上中下。

　　径山杲云。倚门傍户弄精魂。

　　昔年曾扣睦州关。负义忘恩当等闲。见说吴音俱变尽。语言浑是广南蛮。(虚堂愚)

　　云门问僧什么处来。曰礼塔来。师曰谑我。曰某甲实礼塔来。师曰五戒也不持。

　　保福展云。智不责愚。　汾阳昭云。彼此相钝置。

　　云门示众。拄杖化为龙。吞却乾坤了也。山河大地甚处得来。

　　通玄奇云。云门一期施设不妨新鲜。斟酌将来。也是抱赃叫屈。　灵隐礼云。云门大似藏尽楚天月。犹存汉地星。者里则不然。拈拄杖云。拄杖子把定乾坤了也。山河大地分付阿谁。卓一下云。一人有庆。兆民赖之。

　　拄杖子吞却乾坤。徒说桃花浪里奔。烧尾者不在拏云攫雾。曝腮者何必丧胆亡魂。拈了也。闻不闻。直须洒洒落落。休更纷纷纭纭。七十二棒且轻恕。一百五十难放君。(翠峰显)

　　养就黄龙变化材。蓦然平地一声雷。比图对面教人见。吞却乾坤吐出来。(佛鉴勤)

　　衲僧拄杖子。为龙却不尊。横拈吞佛祖。倒握撼乾坤。眼里有睛皮有血。直须一棒一条痕。狸奴白牯休相笑。祇今亲侍绝儿孙。(投子舒)

　　云门举马大师道。一切语言是提婆宗。以此个为主。乃曰。好语。祇是无人问我。有僧便问。如何是提婆宗。师曰。西天九十六种。你是最下种。

　　翠峰显云。赤幡被者僧夺了也。　资福玉云。马大师以此个为主。错过提婆宗。云门恁么答话。还契马大师也无。只如者僧。末后因甚不礼拜。

　　云门问僧近离甚处。曰西禅。师曰西禅有何言句。僧展两手。师与掌。僧曰某甲话在。师却展两手。僧无语。师便打。

　　虎头虎尾一时收。凛凛威风四百州。却问不知何太险。复云。放过一着。(翠峰显)

　　将成之山不进一篑。老倒云门坐而获利。钓鳌钓鲸手段高。惯曾下海涉波涛。缓放急收自得便。浮家泛宅何飘飘。(月堂昌)

　　云门问直岁甚处来。曰刈茅来。师曰刈得几个祖师。曰三百个。师曰。朝打三千。暮打八百。东家杓柄长。西家杓柄短。又作么生。岁无语。师便打。

　　沩山喆云。直岁为众竭力。到云门面前力尽神疲。何故。棋逢敌手难藏兴。水到沧溟始是波。　径山杲云。直岁无语。有三百个祖师证明。云门令虽行。要且棒头无眼。　沩山果云。者僧若具眼。见云门恁么道。但云和尚休要把髻投衙。拟议之间。随手便摵。不惟庆快平生。亦乃参学眼正。　天宁琦云。大小云门却被直岁勘破。　法林音云。相骂饶你接㭰。相唾饶你泼水。

　　云门因僧问。一切智通无障碍时如何。师曰埽地泼水相公来。

　　埽地泼水相公来。人人明镜挂高台。碧油幢下呵呵笑。青眼何妨特地开。(慈受深)

　　埽地泼水相公来。声高隘喝绣旗开。天上玉麟来瑞世。堪作人间将相才。(水庵一)

　　一切智通无障碍。埽地泼水相公来。觌面当机如激电。寒山抚掌笑咍咍。(拙庵光)

　　云门因僧问如何是教外别传一句。师曰对众将来。曰直得恁么时如何。师曰照从何立。

　　万峰蔚云。云门大师一收一放。累及学人分疏不下。若问嵩山如何是教外别传一句。当时震声一喝。直教学人悟去。乃颂。

　　教外无言号别传。别传心印讷无言。马师一喝轻拈出。不属瞿昙话正偏。

　　云门因有讲僧参。经时乃曰。未到云门时。恰似初生月。及乎到后。曲弯弯地。师得知乃召问。是你道否。曰是。师曰。甚好。吾问汝作么生是初生月。僧乃斫额作望月势。师曰。你如此。已后失却目在。僧旬日复来。师又问你还会也无。曰未会。师曰你问我。僧便问如何是初生月。师曰曲弯弯地。僧罔措。后果然失目。

　　琅玡觉云。且道佛法还有灵验么。如今若有人问如何是初生月。向道经堂前打板声。　白云端云。者僧失却目。云门和鼻孔不见。虽然如是。家住州西。　黄龙新云。语惊时听。得无动机。若谓者僧失双目。入地狱如箭射。　东禅观云。者僧双目虽失。光射九天。云门两眼虽存。前明后暗。

　　云门新月曲弯弯。管见初明豹一斑。点铁化为金玉易。劝人除却是非难。(慈受深)

　　恰似初生月。两口无一舌。到了曲弯弯。把火入牛栏。问它以手便斫额。猴黑谁知有猴白。向后失目果然是。要见长人过深水。(月堂昌)

　　不惜浑身入虎穴。腮边直欲将须捋。拟思回首隔云泥。谩道恰似初生月。初生月。曲弯弯。一重金锁两重关。脑后双瞳何得失。寒光直射斗牛间。(百愚斯)

　　云门因僧问死向甚么处去。师曰在甚么处。

　　天童杰云。云门秉杀人刀活人剑。检点将来。要且不知去处。忽有问华藏死向甚么处去。祇向它道。薰风自南来。殿阁生微凉。　蔗庵范云。韶阳老汉望尊寰宇。气挺神州。具定今古之眼。有定古今之辨。被人问个去处。总属茫然。或有问显圣死向甚么处去。祇向它道。门前绿水潺潺急。屋后春山叠乱青。

　　云门示众。直得触目无滞达。得名身句身。一切法空。山河大地是名身。亦不可得。唤作三昧。性海俱备。犹是无风匝匝之波。直得忘知于觉。觉即佛性。唤作无事人。更须知有向上一窍在。

　　天童觉云。宾主不谙。二俱有过。各与二十棒。祇如向上一窍又作么生。犀因玩月纹生角。象被雷惊花入牙。　径山杲云。泼油救火浑闲事。雪上加霜愁杀人。　平阳忞云。收拾诗书归旧隐。鸟啼花笑一般春。　报恩琇云。云门慈悲之故。而有落草之谈。

　　云门因僧问不起一念还有过也无。师曰须弥山。

　　圆通善云。此公案或云才拟问早是须弥山。或云如须弥山。八风吹不动。千古镇长安。或云为人难透如须弥山。要且未梦见云门在。除是桶子底脱。红丝线断。方知总不恁么。不见道。三句明一句。一句明三句。三一不相涉。分明向上路。　天童杰云。大小云门话头也不识。　径山琇云。者僧无量劫来着此贴肉汗衫。若不遇云门作家。难为脱却。

　　不生一念岂通宗。真伪分于一句中。筑着眼花兼杜口。须弥当面作屏风。(洞山聪)

　　一念不起须弥山。就中崎岖路行难。竞向海门遥仰望。四溟浩渺七金寒。(正觉逸)

　　作者纵横终不虚。应机涌出须弥卢。人穷不到金刚际。相逐年年役路途。(黄龙南)

　　不起一念须弥山。逐语随言会转难。锦鳞赪尾平生事。刚被平人把钓竿。(杨无为)

　　石笋抽条。泥牛吼月。谁料同舟自吴越。应机涌出须弥山。一念不起何处雪。金刚宝剑当头截。(昭觉勤)

　　须弥山耸见还难。烟水茫茫万仞攒。欲觅云门端的处。把住清风一问看。(地藏恩)

　　明镜当台湛如水。无端特地起尘埃。积成山岳面前立。千手大悲擘不开。(佛性泰)

　　不起一念须弥山。韶阳法施意非悭。肯来两手相分付。拟去千寻不可攀。沧海阔。白云间。莫将毫发着其间。假鸡声韵难瞒我。未肯馍糊放过关。(天童觉)

　　一波才动众波随。汩没尘寰几个知。突兀须弥横宇宙。纵横妙用更由谁。(疏山如)

　　天寒霜落月沉西。清夜迢迢鹤梦迷。海底日轮红似火。行人犹听五更鸡。(憨山清)

　　玉勒青骢控早春。金装宝剑耀龙文。几多失意沙场士。日望楼兰起暮云。(天章玉)

　　焦桐历历自悠扬。一曲梅花五月香。何事当人犹不荐。徒劳指上听宫商。(法林音)

　　宗鉴法林卷四十九
卍新纂续藏经第 66 册 No. 1297 宗鉴法林


　　宗鉴法林卷五十

　　集云堂　编

　　　　大鉴下七世

　　云门因僧问如何是清净法身。师曰花药栏。曰便恁么去时如何。师曰金毛狮子。

　　翠峰显云。太无端。　昭觉勤云。还知者僧问处与云门答处么。若知得。两口无一舌。若不知。未免颟顸。　天童觉云。贼来须打。客来须待。云门翠峰二俱作家。者里莫有便恁么去者么。切忌撞头磕额。　应庵华云。沙里努眼睛。

　　花药栏。莫颟顸。星在秤兮不在盘。便与么。太无端。金毛狮子大家看。(翠峰显)

　　游子奔驰不少安。但知门外逐歌欢。自家田地荒来久。祇看人间花药栏。(枯木成)

　　金谷春光常满眼。红药花梢香烂熳。昨夜西风一阵寒。遍地残芳落何限。王孙醉倒不知归。犹向栏边索金盏。(上方益)

　　清净法身花药栏。眉毛刺倒须弥山。谁将玉笛传凄怨。吹过芦藂明月湾。(佛智裕)

　　春兰秋菊有园林。独许佳人得细吟。一句不干音律事。诗瓢碎把酒频斟。(本彻源)

　　东桥西涧是吾家。转盻烟霞万叠遮。十二峰头都有月。空留笛里见梅花。(破岩继)

　　云门曰。佛法太煞有。祇是舌头短。良久曰。长也。

　　天童觉云。云门大师虽然自起自倒。要且车不横推。理无曲断。　径山杲云。向道莫行山下路。果闻猿叫断肠声。　天宁琦云。云门原不知有佛法。一个个舌头遍覆十方世界。特地说无说有说短说长。好劈口便掌。且道天宁意在什么处。河里失钱河里捷。　宝寿新云。佛法两字在云门手里。以为一件奇贷。殊不知在新长老门下。一些也用不着。何则。撑大门又短。作火叉又长。

　　此处无金指示人。梅花开遍古皇春。填沟塞壑情无限。游子依然瞎两睛。(越机敏)

　　云门因僧问如何是学人自己。师曰游山玩水。曰如何是和尚自己。师曰赖遇维那不在。

　　法林音云。且道和尚自己与学人自己是同是别。

　　南岳山前径山后。瀑布声如雷电㖃。拈却笠子露顶行。蹋断草鞋赤脚走。(佛慧泉)

　　杖藜林下步莓苔。扰扰劳生眼未开。好似落花随绿水。一时流出洞中来。(地藏恩)

　　游山玩水事寻常。早晚归来𩯭欲霜。蹋破草鞋回首看。数声𤠔叫白云乡。(开福宁)

　　游山玩水数如麻。谁识韶阳老作。家截断跛师三寸舌。回头总是旧生涯。(肯堂充)

　　东村王大翁。从来不识字。却将别人田。唤作自己地。(绝象鉴)

　　是处桃源路。何须别问津。一溪红雨乱。送尽武陵春。(思懒融)

　　云门因僧问。弑父弑母佛前忏悔。弑佛弑祖向什么处忏悔。师曰露。

　　天童华云。光孝着一转语。不是老僧见处。亦非垂手为人。何故。字经三写。乌焉成马。　育王雪云。云门具杀人不眨眼底手段。被者僧轻轻一拶。直得无言可对。无理可伸。

　　石火流星曾未急。璇玑电转一何迟。云门露字突然出。着眼看时鹞子飞。(正觉逸)

　　露。超宗越祖。人言渠爇返魂香。我道伊挝涂毒鼓。(天童觉)

　　椎锣擂鼓转船头。席卷波翻喊激流。赤脚上船乘快便。顺风相送下扬州。(卍庵颜)

　　斗换风雷㖃。星移海岳昏。谁知席帽下。元是昔时人。(退谷云)

　　万山日出连天照。人入桃源半是仙。才向渔郎话归去。不知身世几千年。(大岭丕)

　　云门上堂。因闻钟声乃曰。世界与么广阔。为什么向钟声披七条。僧无语。师曰七里滩头多蛤子。

　　钟声披起郁多罗。碧眼胡儿没奈何。一箭双雕随手落。拈来原是栅中鹅。(径山杲)

　　七里滩头多蛤子。太阳一出口俱开。平生肝胆虽然露。俊鹘何曾逐臭来。(无庵全)

　　世子从来有大病。药医无效为年深。耆婆老有神通术。偏向膏肓穴上针。(南石琇)

　　云门示众。三乘十二分教。达磨西来。放过即不可。若不放过。不消一喝。

　　翠峰显举毕。喝一喝云。大众。好喝。且道落在什么处。若要鼻孔辽天。辨取者一喝。　开先金云。辨即辨矣。三乘十二分教着在什么处。直饶你知得着处分明。三十棒一棒也少你不得。何故。放过即不可。

　　云门因僧问如何是祖师西来意。师曰没即道。或曰长连床上有粥有饭。或曰山河大地。

　　有时顺水流舟去。转柁看看又逆风。船到岸时人出陆。山重重又水重重。(绝象鉴)

　　黄金与瓦砾。恣意乱抛掷。高价无人酬一。地成狼藉。(竹屋简)

　　云门示众。直得乾坤大地无纤毫过患。犹是转句。不见一色始是半提。更须知有全提时节。

　　乌石道云。云门雷声甚大雨点全无。百尺竿头弄险。是非海里横身。更有全提底时节。祇堪惆怅不堪陈。(松源岳)

　　云门示众。尽十方世界乾坤大地。以拄杖画一画曰。百杂碎。

　　翠峰显云。者汉是即是。要且未有出身路。如今拄杖在翠峰手里。复横按云。东西南北甚处得来。　古南门云。二老向万仞崖头垂手。不妨各有出身之路。虽然如是。无风匝匝之波。　古梅志云。者两个各向拄杖里躲跟。却来倚势欺人。将谓无能出其右者。殊不知六百年后性命俱落在海印手里。活也死也总不由伊。大众。要见么。掷下拄杖。展两手云。天台华顶秀。南岳石桥高。

　　云门因僧问如何是最初一句。师曰七九六十三。

　　七九六十三。休云是对谈。当机如不荐。更去问瞿昙。(本觉一)

　　云门到陈操尚书家。操问。儒书即不问。三乘十二分教自有座主。作么生是衲僧行脚事。师曰尚书曾问几人来。曰即今问上座。师曰。即今且置。作么生是教意。曰黄卷赤轴。师曰。此是文字语言。作么生是教意。曰。口欲谈而词丧。心欲缘而虑忘。师曰。口欲谈而词丧。为对有言。心欲缘而虑忘。为对妄想。作么生是教意。书无对。师曰。曾闻尚书看法华经是否。曰是。师曰。经中道一切治世语言资生业等皆与实相不相违背。且道非非想天即今有几人退位。书又无语。师曰。尚书不得草草。师僧家抛却三经五论十年二十年尚不奈何。尚书又争怪得。

　　保宁茂云。云门道一句语中具三句。且道从前许多络索。在三句内三句外。诸方商量咸谓云门有掣电之机。陈操尚书虽则肩横日月背负须弥。及乎挨拶将来。未免无绳自缚。恁么要见古人。远之远矣。殊不知。李将军有嘉声在。不得封侯也是闲。

　　作家惯战不赍粮。夺鼓搀旗势莫当。虎骤龙骧谁辨的。翻思仁义胜刚强。(无著总)

　　云门因僧问如何是大修行底人。师曰一榼在手。

　　手中一榼绝痕瑕。道听途传转见赊。作者至今拈不起。依然独自挈归家。(大中隆)

　　云门因僧问如何是沙门行。师曰会不得。曰为甚么会不得。师曰祇守会不得。

　　君问沙门行。沙门行最高。若教人会得。业性卒难逃。(智门祚)

　　云门一日问明教。今日吃得几个糊饼。曰五个。师曰露柱吃得几个。曰请和尚茶堂里吃茶。

　　等闲垂借问端由。不负平生尽吐酬。竭力为人须是彻。方知茶味解人愁。(投子青)

　　韶阳门下足英明。明教之才又哲英。云萃堂前凹凸处。不劳心力一齐平。(正觉逸)

　　云门示众。你若不相当。且觅个入头处。微尘诸佛在你舌头上。三藏圣教在你脚跟底。不如悟去好。还有人悟得么。出来对众道看。

　　翠峰显云。然则养子之缘。怎奈压良为贱。其间或有不甘底。出来掀倒禅床。岂不大丈夫汉。虽然。且问据个甚么道理。蓦拈拄杖云。洎合停囚长智。击禅床下座。　昭觉勤云。崇宁今日土上加泥。敢道直得沩山水牯牛触杀东海鲤鱼。陕府铁牛吞却嘉州大象。

　　云门拈起糊饼曰。我祇供养两浙人。不供养向北人。众无语。自代曰。天寒日短。两人共一碗。

　　半在河南半河北。一片虚明如墨黑。冷地思量愁杀人。叵耐云门者老贼。(龙华本)

　　云门斋次。拈起匙箸曰。我不供养南僧。祇供养北僧。时有僧问为什么不供养南僧。师曰我钝置伊。曰为什么祇供养北僧。师曰一箭两𨹃。有僧拈问祇如前意作么生。师曰好即同荣。

　　拈来匙箸普相呈。不供南僧供北僧。换却眼睛曾莫顾。热瞒都为不惺惺。(本觉一)

　　云门斋次问僧曰。人吃饭。饭吃人。僧无语。自代曰。谢师答话。

　　老倒云门强指迷。者僧无语显全机。劝君不用他寻觅。一饱自然忘百饥。(铁山仁)

　　云门上堂。拈起拄杖曰。凡夫实谓之有。二乘析谓之无。缘觉谓之幻有。菩萨当体即空。衲僧家见拄杖便唤作拄杖。行但行。坐但坐。不得动着。

　　径山杲云。我不似云门。将虚空挖窟竉。蓦拈拄杖云。拄杖子不属有不属无。不属幻不属空。卓一下云。凡夫．二乘．缘觉．菩萨尽向者里。各随根性悉得受用。惟于衲僧分上为害为冤。要行不得行。要坐不得坐。进一步被拄杖子迷却路头。退一步被拄杖子穿却鼻孔。祇今莫有不甘底么。试出来与拄杖子相见。如无。来年更有新条在。恼乱春风卒未休。　天宁琦云。凡夫不合起有见。二乘不合起无见。缘觉不合起幻有见。菩萨不合起当体即空见。不可放过。云门老汉贪观白浪失却手桡。累他天下衲僧总落拄杖圈圚。放过不可。好与一坑埋却。

　　二乘菩萨何言尽。诸佛凡夫早晚休。世事但将公道断。人心难似水长流。(鼓山圭)

　　掣开金殿锁。撞动玉楼钟。泣露千般草。吟风一㨾松。(径山杲)

　　胆逐滩滩尽。心随浪浪飞。舟人报滩尽。心胆一时归。(孤峰原)

　　春色无高下。花枝有短长。太行虽路险。依旧有人行。(恕中愠)

　　云门上堂。光不透脱。有两般病。一切处不明。面前有物。是一。又透脱一切法。空隐隐地。似有物相似。亦是光不透脱。又法身亦有两般病。得到法身为法执。不忘己见。犹存坐在法身边。是一。直饶透得法身去。放过即不可。仔细检点将来。有甚么气息亦是病。

　　博山来云。造精之极。研极之疵。非慧目莫能鉴。若夫心知体合。截流注之病根。达本忘情。镜无己之景象。除是向威音那畔分身。十字街头打睡底汉。方可诊候。不然。莫将日疟误作伤寒。

　　森罗万象许峥嵘。透脱无方碍眼睛。扫彼门庭谁有力。隐人胸次自成情。船横野渡涵秋碧。棹入芦花照雪明。串锦老渔怀就市。飘飘一叶浪头行。(天童觉)

　　天街华月影珊珊。沉醉东风独倚栏。朝罢九重人静后。六宫犹尚整衣冠。(憨山清)

　　几重关隘路行难。说与行人莫自瞒。但得揭开脑上盖。纵横出入海天宽。(永觉贤)

　　云门问僧甚处来。曰江西。师曰江西一队老汉寐语住也未。僧无对。

　　法眼益云。大小云门被者僧勘破。　五云逢云。甚么处是勘破云门处。要会么。法眼亦被者僧勘破。　宝寿方云。大小云门祇见他非。要且不见己过。

　　云门上堂。众集。师以拄杖指面前曰。乾坤大地微尘诸佛。总在里许争佛法。觅胜负。还有人谏得么。若无人谏得。待老汉与你谏看。有僧曰请和尚谏。师曰者野狐精。

　　三宜盂云。者老汉挟势欺人。取面镜来照照看面皮厚多少。

　　云门示众。读经千卷纸上语。

　　先天后地本寥廓。拨草寻芳途路乐。不得春风花不开。花开又被风吹落。(或庵体)

　　云门因僧问达磨面壁意旨如何。师曰念七。

　　南泉亦因僧问。泉云天寒无被盖。一人会上竿。一人会穿井。伎俩虽不同。总是一般病。(慈受深)

　　云门念七。开口则失。秃却舌头。有甚气息。(东山原)

　　云门示众。祇者个带累杀人。

　　东山空云。云门寻常气宇如王。作恁么说话。大似贫恨一身多。山僧即不然。祇者个快活杀人。何故。大雨方归屋里坐。业风吹又绕山行。然虽如是。乞儿见小利。

　　云门在雪峰时。有僧问。如何是触目不会道。运足焉知路。峰曰苍天苍天。僧不会遂问师。苍天苍天意旨如何。师曰三斤麻一匹布。曰不会。师曰更与三尺竹。峰闻曰我从来疑著者布衲。

　　白苹衰草色。客路不知秋。若识猿啼处。潇湘水逆流。(天岸升)

　　喈喈黄鸟唤高林。怨锁长门不遇春。但见落花随水去。重重风雨送行人。(旅庵月)

　　大鉴下八世

　　韶州白云子祥禅师(云门偃嗣)

　　问僧。不坏假名而谈实相。你作么生会。僧指椅子曰者个是椅子。师以手拍椅曰与我将鞋袋来。僧无对。师曰者虚头汉。

　　云门偃闻云。须是他始得。　径山杲云。云门扶强不扶弱。争奈怜儿不觉丑。者僧当时若是个汉。待他道将鞋袋来。便掀倒禅床。直饶白云牙如剑树口似血盆。也分疏不下。　天宁琦拈拄杖云。者个是假名。那个是实相。者个是实相。那个是假名。一不是。二不成。路远夜长休把火。大家吹灭暗中行。　昭庆庭云。公道无私。民情得所。既谙风宪。那许替身。然虽易辨来锋。争奈难为去就。良久云。放过一着。　理安问云。云门怜儿不觉丑。不知白云当时失却一只眼。何故。祇有杀人刀。且无活人剑。

　　鼎州德山圆明缘密禅师(云门偃嗣)

　　上堂。大众及尽去也。直得三世诸佛口挂壁上。犹有一人呵呵大笑。若识此人。参学事毕。

　　投子青云。藏尽楚天月。犹存汉地星。　报恩秀举投子语毕云。车已去了。借甚油缸。　博山来云。孤危不立更用相亲。法外无身犹欠哮吼。鼻孔与眉毛从来不相识。相识去。舌头元在口里。　白岩符云。山僧拟辞贤岫远赴长安长揖矣。烟霞云鸟把臂乎车马袍笏。你若向者里觑见一斑。要与他德山相见有什么难。　江天杰举公案毕云。还识此人么。陋巷不骑金色马。归来却着破襕衫。　法林音云。一劈华山分两路。万年流水不知春。

　　双盲入暗路崎岖。日落栖芦暂得苏。争似石人眠夜半。免教舜让守林居。须知花绽非干木。无脚行时早触途。昨朝风起长安道。元是昆仑进国图。(投子青)

　　收把断襟喉。风磨云拭水。冷天秋锦鳞。莫谓无滋味。钓尽沧浪月一钩。(天童觉)

　　青山是父白云儿。云散青山总不知。玉兔昼眠云母地。金乌夜宿不萌枝。(足庵鉴)

　　长江秋水净涵空。万象森罗映现中。渔父晚歌沧浪曲。谩垂钩钓得狞龙。(磬山修)

　　颓然寒屋㭰如封。樵径凄凄鸟绝踪。输与隔江青箬笠。钓丝舒卷雪涛中。(白岩符)

　　夜深帘外绝人行。古殿苔封紫雾横。密旨未容传递处。空教皓白满天倾。(归仁丰)

　　德山上堂。俱胝和尚凡有扣问祇竖一指。寒则普天普地寒。热则普天普地热。

　　翠峰显云。什么处见俱胝老。莫错认定盘星。复云。森罗万象彻下孤危。大地山河通天𡽗绝。什么处得一指头禅。妙喜云。可谓是贵人多忘。　古南门云。有利无利。不离行市。

　　闲时啜茗山茶下。兴至行吟野竹西。倦卧绳床春寂寂。帘前苔色映青藜。(海舟慈)

　　德山上堂。我有三句语示汝诸人。一句函盖乾坤。一句截断众流。一句随波逐浪。作么生辨。若辨得出。有参学分。若辨不出。长安路上辊辊地。

　　起纲宗云。德山三句示徒。能仁一字也无。免汝费心穿凿。释迦达磨不如。函盖乾坤。日头。截断众流。香象。随波逐浪。浮萍。一镞破三关。分明箭后路。

　　德山上堂。但参活句。莫参死句。活句下荐得。永劫无滞。一尘一佛国一叶一释迦是死句。扬眉瞚目举指竖拂是死句。山河大地更无誵讹是死句。时有僧问如何是活句。师曰波斯仰面看。曰恁么则不谬去也。师便打。

　　起纲宗云。山僧重翻此案。两家体怗和融。世出世间同一受用。还会么。但参死句莫参活句。死句下荐得。永劫无滞。一尘一佛国一叶一释迦是活句。扬眉瞚目举指竖拂是活句。山河大地更无誵讹是活句。或有问如何是死句。波斯仰面看。恁么则不谬去也。但有言说都无实义。

　　岳州巴陵新开颢鉴禅师(云门偃嗣)

　　僧问如何是道。师曰明眼人落井。

　　南北东西苦问人。新开多口接迷津。从兹八骏追风急。空望悠悠脚下尘。(佛印元)

　　明眼人落井。灵丹透金鼎。黑水昆仑奴。夜过漫天岭。(觉海元)

　　秋夜霜天月正明。仰观星象约三更。一条大路平如掌。归去何妨彻晓行。(保宁勇)

　　争雄弓马最危微。背手能拈啮镞机。自笑老来无意气。看他云鸟自闲飞。(觉浪盛)

　　烟霞满笠晓风寒。远蹋青莎别翠峦。一路梨花春饮马。夜乘明月到长安。(寒松操)

　　巴陵因僧问如何是吹毛剑。师曰珊瑚枝枝牚着月。

　　要平不平。大巧若拙。或指或掌。倚天照雪。大冶兮磨砻不下。良工兮拂拭未歇。别别。珊瑚枝枝牚着月。(翠峰显)

　　珊瑚枝枝牚着月。射斗光铓未足观。四海尽来归贡后。乾坤同耀宝光寒。(白云端)

　　价重三千不可图。从教千古强名模。长因塞北烟尘息。记得江南啼鹧鸪。(长灵卓)

　　脱得边城戍役身。却来偷赏上园春。御街前畔低声语。不觉冲他貌事人。(心闻贲)

　　巴陵因僧问如何是提婆宗。师曰银碗里盛雪。

　　老新开端的别解。道银碗里盛雪。九十六个应自知。不知却问天边月。提婆宗。提婆宗。赤幡之下起清风。(翠峰显)

　　大冶精金。澄潭皎月。南北东西。孰分优劣。昨夜春风一阵来。扫尽千山万山雪。(海印信)

　　提婆宗。银碗雪。泰华摧。沧海竭。赤幡之下起清风。吹落杨花硬如铁。(佛心才)

　　巴陵因僧问祖意教意是同是别。师曰。鸡寒上树。鸭寒下水。

　　东山演云。大小巴陵祇道得一半。白云则不然。掬水月在手。弄花香满衣。又因僧问祖意教意是同是别。山云。人贫智短。马瘦毛长。　佛日晰云。演祖文皱皱地。也祇道得一半。隆安即不然。祖意教意是同是别。马搭鞍。驴拽磨。　古梅冽云。鸡寒上树。一声扑落梅梢月。鸭寒下水。全身蹋破楚天秋。顾左右云。虽然。诠上加诠。毕竟祖意教意。

　　同别祖教问端由。便将元价与他酬。丝纶夜静人垂钓。晓得金乌带月收。(投子青)

　　昨夜三更屈指轮。世间休说两三人。数声长笛离亭晚。君向潇湘我向秦。(保宁勇)

　　鸡寒上树。鸭寒下水。时节不相饶。古今自然理。寒松十里吼清风。流水一溪声未已。(无准范)

　　鸡作苍鹰拏鳖鼻。鸭为金翅取狞龙。空王以此垂洪范。锦上铺花知几重。(南岩胜)

　　鸢飞鱼跃大家看。犀辟尘埃玉辟寒。李白夜来逢杜甫。吟风啸月入长安。(古溪澄)

　　随州双泉师宽明教禅师(云门偃嗣)

　　游山回。首座领众门接。座曰和尚游山险𡾟不易。师提起拄杖曰。全得者个力。座乃夺却拄杖。师放身便倒。大众皆进前扶起。师拈拄杖一时趁散。回谓侍者曰。向道全得者个力。

　　黄龙南云。明教虽然会起会倒。不觉弄巧成拙。　资福侣云。一倒一起。煞有规程。然当时一众竟不扶起。非惟省却一顿拄杖。且看明教老汉如何起身。复云。险。

　　益州青城香林澄远禅师(云门偃嗣)

　　僧问如何是西来的的意。师曰坐久成劳。曰便回转时如何。师曰堕落深坑。

　　一个两个千万个。脱却笼头卸角驼。左转右转随后来。子湖要打刘铁磨。(翠峰显)

　　禅家流。何太错。祇管追求无病药。若知烦恼即菩提。坐久成劳亦安乐。(佛鉴勤)

　　绝消息处捉来。有形影中走却。祇因懒问儿孙。要把襕衫反着。坐久成劳。位次已高。起时失却人天相。无限行人认白毫。(月堂昌)

　　香林因僧问如何是衲衣下事。师曰腊月火烧山。

　　昭觉勤云。举一明三。衲僧孔窍。千差一辙。本分钳锤。虽然如是。道林则不然。或有人问衲衣下事。祇向道绵包特石。铁褁泥团。　天童华云。香林恁么道。老鼠入牛角。若有问归宗衲衣下事。祇向它道来年更有新条在。恼乱春风卒未休。　平阳忞云。应祖恁么道。亦未免贪前失后。若有问山僧。但云。一气不言。含有象万灵。何处谢无私。　古南门云。香林冬行春令。翠峰拆东补西。若要理会衲衣下事。各自摸取好。　灵岩储云。东山则不然。有人恁么问。但向道。动则风生。且道香林底是。东山底是。若检点得出。东山性命在诸人手里。若检点不出。诸人性命在东山手里。抛拄杖云。负命者上钩来。　天井新云。翠峰拖泥带水处斩钉截铁。昭觉斩钉截铁处带水拖泥。诸人还知香林为人处么。狗衔枯骨走。

　　腊月烧山。万种千般。翘松鹤冷。立雪人寒。达磨不会。大难大难。(翠峰显)

　　腊月火烧山。天边两曜还。香林曾未会。空坐剑门关。(佛印元)

　　岁晚年来正苦寒。千林木叶正凋残。炎炎野火无流水。应是随风过别山。(上方益)

　　老大丛林快说禅。不将禅挂口皮边。谷深山远空无像。何处人呼应不圆。(天童觉)

　　巢知风。穴知雨。可怜谢三郎。月下自摇橹。(文殊能)

　　衲衣下事火烧山。腊月家贫彻骨寒。堪笑连延曾未息。眉毛焦赤面皮干。(天童净)

　　腊月火烧山。天宽与地宽。常啼菩萨苦。满市鬻心肝。(高原泉)

　　香林因僧问如何是衲僧活计。师曰耳里种田。

　　耳里种田。满口含烟。钟馗解舞十八拍。张老乘槎上九天。(无庵全)

　　香林因僧问万顷荒田是谁为主。师曰看看腊月尽。

　　绣球抛出画堂前。妙转无私体自圆。真个要行剑刃事。更须再见老云门。(石[(工*几)/石]明)

　　看看腊月尽。日用事如何。富嫌千口少。贫恨一身多。(云衲庆)

　　香林因僧问如何是室内一碗镫。师曰三人证龟成鳖。

　　瑞岩愠云。三人证龟成鳖。一口各含一舌。当机不辨来风。吃水也须防噎。老香林。能提挈。真灯照世都吹灭。喝一喝。

　　六耳同谋事不成。直言心表赤心人。室中灯焰谁来拨。白发儿童两𩯭新。(投子青)

　　皎皎清光。遍界莫藏。声抛不出。色岂能彰。直下斩钉截铁。刬却古今途辙。高出临济德山。三人证龟成鳖。别别。一回吃水一回噎。(昭觉勤)

　　三人证龟成鳖。井底泥牛气噎。直饶辩若悬河。有理亦难分雪。耿耿孤光常皎洁。(佛性泰)

　　三人证龟成鳖。石火光中迸烈。泥牛脚下生烟。木马口中衔铁。别别。六月飞霜何处热。(苍岩辉)

　　香林因僧问。美味醍醐为什么变为毒药。师曰导江纸贵。

　　锦江西近烟波绿。新雨山头荔枝熟。万里桥边多酒楼。游人爱向谁家宿。(频吉祥)

　　宗鉴法林卷五十
卍新纂续藏经第 66 册 No. 1297 宗鉴法林


　　宗鉴法林卷五十一

　　集云堂　编

　　　　大鉴下八世

　　襄州洞山守初宗慧禅师(云门偃嗣)

　　初参云门。门问近离甚处。师曰查渡。曰夏在甚么处。师曰湖南。曰甚么时离彼。师曰去秋。曰放汝三十棒。师曰过在甚么处。曰江西湖南便恁么去。师于言下顿省。

　　翠峰显云。云门气宇如王。拶着便冰消瓦解。当时若据令而行。子孙也未到断绝。　白云端云。大小云门被洞山一问。直得额头汗出口里胶生。　保宁勇别云门后语云。者瞎汉。将谓你是个人。便打。　天童杰云。云门放去太奢。收来太俭。末后殷勤。何不与他本分草料。洞山恁么悟去。也是杓卜听虚声。　灵隐岳云。诸方尽谓父子投机啐啄同时。殊不知云门正令不行。却向草窠里辊。致令洞山打失鼻孔。至今无摸索处。　浮山□云。把定乾坤。佛祖无进入之路。放开江海。鱼龙得游泳之方。云门老人不妨奇特。翠峰云云门气宇如王拶着便冰消瓦解。识甚好恶。当时若据令而行。瞎却天下人眼。　天井新云。山高水深。云行鸟飞。在云门则可。在天井则不可。何故。家无滞货不富。

　　见兔放鹰。因行掉臂。赤骨律穷。方圆富贵。放三顿棒尚迟疑。再挨方识锥头利。单提独脚机关外。明眼衲僧犹不会。(圆悟勤)

　　从来大道透长安。步步应须着眼看。五里祇知还五里。到头方觉路岐难。(枯不成)

　　坐镇韶阳老牯牛。江西湖外遽相酬。当时铁限高抬起。未必黄河不倒流。(宝峰祥)

　　错口相酬罪莫逃。放伊三顿转忉忉。使他饭袋江西去。添得庐陵米价高。(中峰本)

　　洞山因僧问如何是佛。师曰麻三斤。

　　明教宽云。向南有竹。向北有木。　天宝枢云。麻上生绳犹自可。那堪绳上更生蛇。喝一喝云。一条来往长安路。

　　五彩画牛头。黄金为点额。春晴二月初。农人皆取则。寒食贺新正。铁钱三五百。(福严雅)

　　横眸读梵字。弹舌念真言。吹火长尖㭰。柴生满灶烟。(大愚芝)

　　金乌急。玉兔速。善应何曾有轻触。展事投机见洞山。跛鳖盲龟入空谷。花蔟蔟。锦蔟蔟。南地竹兮北地木。因思长庆陆大夫。解道合笑不合哭。(翠峰显)

　　火麻皮子若何分。腊雪煎茶解醉君。更有路行人未到。野花含笑旧枝春。(法昌遇)

　　三年一闰大家知。也有颟顸不记时。昨夜雁回沙塞冷。严风吹绽月中枝。(投子青)

　　一片初生月。蛾眉画碧空。水中鱼避钓。云外鸟防弓。(野轩遵)

　　云起千山晓。风高万木秋。石头城下水。浪打钓鱼舟。(佛慧泉)

　　江南三月鹧鸪天。雨过诸峰景物鲜。行尽天涯谙世事。买鞋须是大光钱。(三祖宗)

　　驴尾猪头牛脚迹。三斤麻皮露消息。志公杖头剪刀尺。从来雨下阶头湿。(玉泉琏)

　　生杀从来总自由。三边戈甲一时收。谁知不用施韬略。坐镇中原四百州。(呆庵庄)

　　龙鳞独角碧麒麟。金眼流光若电新。金锁玉栏留不住。夜来飞上紫霄宸。(三宜盂)

　　问佛麻三斤。眼亲手更亲。虎头上种树。太岁上埋人。(汉关喻)

　　洞山因僧问如何是正法眼。师曰纸捻无油。

　　东山演云。洞山不是无。祇是太俭。今日有问东山。但向道瞎。何故。且要相称。

　　洞山宗匠较些些。纸捻无油验作家。老倒禅和针子眼。说禅说道会如麻。(翠岩真)

　　纸捻无油也大奇。不堪拈掇有谁知。回身却忆来时路。月下腾腾信脚归。(五祖演)

　　洞山上堂。言无展事。语不投机。承言者丧。滞句者迷。还得么。你衲僧分上到者里须具择法眼始得。祇如洞山恁么道。也有一场过。且道过在什么处。

　　愚庵盂云。夜梦不祥。题破在壁。君子读之。化为大吉。

　　大用现前能展事。春来何处不开花。放伊三顿参堂去。四海当知共一家。(真净文四)

　　千差万别解投机。明眼宗师在此时。北斗藏身虽有语。出群消息少人知。

　　游山玩水便乘言。自己商量总不偏。鹘臭布衫脱未得。且随风俗度流年。

　　滞句承言是瞽聋。参禅学道自无功。悟来不费纤毫力。火里蝍蟟吞大虫。

　　祇要㧞楔抽钉。为人解黏去缚。如何洞山老人。先要螣蛇绕脚。(竹庵圭)

　　言无展事。语不投机。承言者丧。滞句者迷。逢人不得错举。(径山杲)

　　白圭三复瑕难掩。一默如缄语路差。稍变动。已迷家。万顷秋光天水碧。一声渔笛隔芦花。(幻寄庭)

　　洞山示众。五台山上云蒸饭。佛殿阶前狗尿天。幡竿头上煎䭔子。三个猢狲夜簸钱。

　　道吾真云。山僧则不然。三面狸奴脚蹋月。两头白牯手拏烟。戴冠碧兔立庭柏。脱壳乌龟飞上天。且道誵讹在什么处。　保福达云。一等为虚空画眉目。洞山道吾较些子。　云汉挺云。上大人。收拾起。如何若何。赵钱孙李。

　　山猱得树尾连颠。笑道阶除夜簸钱。敲磕髑髅无用处。从来千圣不曾传。

　　洞山因僧问。赤水玄珠犹是人间之宝。和云唱出固非格外之谈。未审今日如何为人。师曰。夜闻祭鬼鼓。朝听上滩歌。

　　一腔风月浪家私。唱拍相随作者知。二十五弦非格调。无生一曲韵丰姿。(缘止缘)

　　洞山因都谏太保问。眼中入正受。诸尘三昧起。此意如何。师曰。洞山茶碗里有太保。太保茶碗里有洞山。保无语。却将此语问谷隐。隐曰不落无言说。又问延庆。庆曰唤什么作三昧。

　　幻寄稷别云。过。　愚庵盂云。一个老婆禅。一个新妇禅。一个女儿禅。总被太保折倒了也。

　　洞山因僧问牛头未见四祖时如何。师曰楖栗拄杖。曰见后如何。师曰窦八布衫。

　　窦八布衫不御寒。七穿八穴破㲯毵。自从一见祖师后。灯盏茶瓶尽入官。(雪峤信)

　　金陵奉先深禅师(云门偃嗣)

　　同明和尚在众时。闻僧问法眼如何是色。眼竖起拂。或曰鸡冠花。或曰贴肉汗衫。二人特往问曰。承闻和尚有三种色话是否。眼曰是。师曰鹞子过新罗。便归众。李后主在座不肯。白法眼曰。寡人来日置茶筵请二僧重问话。明日后主备彩一箱。剑一口。谓二人曰。今日请上座重新问话。若问得是奉赏杂彩。若问不是祇赐一剑。眼升座。师出问。今日奉敕问话。师还许也无。眼曰许。师曰鹞子过新罗。捧彩便行。大众一时散去。时法镫作维那。乃声钟众集僧堂前勘辨。镫曰。曾闻上座久在云门。有什么奇特因缘。举一两则商量看。师曰。白鹭下田千点雪。黄鹂上树一枝花。维那作么生商量。镫拟议。师乃打一坐具。便归众。

　　佛日晰云。法眼大人相。法灯小丈夫。深上座惯得其便。若在隆安门下。总不许动着。何故。识法者惧。

　　无声大海泼天潮。滟滪堆边怒似号。钓惯渔翁闲坐看。时人惊杀浪头高。(平阳忞)

　　兵谈虎帐阵云开。欲构前师束手来。戈戟才施分胜负。倒骑敌马夺标回。(缘止缘)

　　百步穿杨妙有机。纵横施设世中希。就中一箭人难学。射透花心夺彩归。(雪奇静)

　　一种天生绝世才。临机与夺起风雷。辞锋八面齐掀倒。赢得宫花满𩯭栽。(眉山远)

　　奉先同明和尚到淮河。见人牵鱼网。有鱼从网中透出。师曰。明兄俊哉。一似个衲僧相似。明曰。虽然如此。争如当初不撞入网罗好。师曰。明兄。你欠悟在。明至中夜方省。

　　径山杲云。明上座省得底。且道是网罗里底网罗外底。　愚庵盂云。一度被蛇伤。三年怕烂草。　西遁超云。须知古人言不虚发。且道如何是他欠悟处。若向明公语下搜求。直须打到棒折。若儱侗道个惑乱一上。打到棒折尚未放休。除此二途。还有知二公落处者么。乃呵呵大笑云。入也入也。

　　俊哉一跃透重渊。霹雳追之去不还。却笑龙门烧尾者。依然点额在波澜。(径山杲)

　　洪波高跳过重关。适意遨游唤不还。堪笑静沉沟壑者。安知海阔任从闲。(磬山修)

　　渔歌一拍芦花雨。鹭鸶惊入秋烟里。向来羁宦长安游。此幸乘闲步清浒。苏公苏公刎颈交。何如草具酬知己。(三宜盂)

　　俊臣造瓮。商君制刑。即以其人之道。还治其人之身。(西遁超)

　　南岳般若寺启柔禅师(云门偃嗣)

　　僧问。西天以蜡人为验。未审此土以何为验。师曰新罗人草鞋。

　　龟毛拈得笑咍咍。一击万重关锁开。假使蜡人似冰结。当甚新罗人草鞋。(枯禅镜)

　　韶州双峰竟钦禅师(云门偃嗣)

　　示众。进一步即迷理。退一步即失事。饶你一向兀然去又同无情。僧便问如何得不同无情去。师曰动转施为。曰如何得不迷理失事去。师曰进一步退一步。僧作礼。师曰。向来有人与么会。老僧不肯伊。曰请和尚直指。师便打出。

　　昭觉勤云。如鹰拏雀。似鹘捉鸠。细中之细。妙中之妙。进一步不迷理。退一步不失事。所谓恁么中不恁么。不恁么中却恁么。就中有末后一着。光前绝后。

　　双峰因僧问。宾头卢应供四天下。还得遍也无。师曰如月入水。曰如何是用而不杂。师曰明月堂前垂玉露。水晶殿里灿珍珠。

　　混而不杂体常虚。雪月交光类莫如。应处万端无挂碍。片云自在卷还舒。(自得晖)

　　蕲州北禅悟通寂禅师(云门偃嗣)

　　问僧甚处来。曰黄州。师曰夏在什么处。曰资福。师曰福将何资。曰两重公案。师曰争奈在北禅手里。曰在手里即收取。师便打。僧不甘。师随后趁出。

　　翠峰显云。奇怪。宛有超师之作。还知者僧么。祇解贪前不能顾后。若在翠峰手里。棒折也未放在。　南堂欲云。一不做二不休。打人须是铁拳头。

　　眉州黄龙赞禅师(云门偃嗣)

　　问僧近离甚处。曰香林。师曰在彼多少时。曰六年。师曰。世尊在雪山六年证无上菩提。汝在香林六年成得个甚么。僧无语。师曰移厨吃饭汉。

　　宝寿新云。者僧据黄龙判断分文不值。仔细看来不无长处。且道那里是他长处。祇见波涛阔。不觉洞庭深。

　　饶州荐福承古禅师(云门偃嗣)

　　僧问如何是佛。师曰莫莫。又问如何是祖师西来意。师曰莫莫。

　　北人偶与南人会。借问如何吃荔枝。口未开时先话堕。香甜二字且酬伊。(无文璨)

　　铁瓮沤浮钓巨鳌。银缸花醭醉春醪。帘垂莫怪香沉鸭。世掌丝纶有凤毛。(湘翁沄)

　　截断千江不放流。眼高佛祖气吞牛。天涯尽处无征战。万井弦歌起画楼。(雪岸睿)

　　大鉴下九世

　　连州宝华和尚(白云祥嗣)

　　问僧甚处来。曰大容来。师曰大容近日作么生。曰近日来合得一瓮酱。师乃唤沙弥将一碗水来与者僧照影。

　　开门何所见。春色满平林。喜有嘉宾至。弹筝复鼓琴。(永天怡)

　　鼎州文殊应真禅师(德山密嗣)

　　僧问。万法归一一归何处。师曰黄河九曲。

　　问法穷因归何处。黄河透过碧波澜。须知云外千峰上。别有灵松带露寒。(投子青)

　　路穷岩断进无门。赖有山翁指出原。九曲黄河清彻底。谁知别是一乾坤。(懒庵需)

　　九曲那容眨眼看。操舟谁解别波澜。文殊曾展回天手。直得潮宗万派干。(木庵永)

　　文殊因僧问古人垂一足意旨如何。师曰久坐成劳。

　　驰书才去返匆匆。一足垂酬继后踪。久坐成劳谁委悉。红炉点雪自相通。(投子青)

　　南岳南台勤禅师(德山密嗣)

　　僧问如何是祖师西来意。师曰一寸龟毛重七斤。

　　等闲不语未逢人。语便伤真似太亲。不顾火中鸾凤息。惊他石虎暗生瞋。(投子青)

　　石中迸出事非常。铁女抟云舞太阳。几听瀑崖飞涧水。至今哀怨恨无详。(天奇瑞)

　　灵澄散圣(巴陵鉴嗣)

　　因宽和尚问甚处来。师曰水清月现。宽曰好好借问。师曰褊衫不染皂。宽曰吃茶去。

　　海天空阔一声秋。划破澄江影倒流。翠岭衡阳分月白。空余踪迹使人愁。(粟庵鼎)

　　灵澄一日上堂问讯宽和尚。宽曰上座到来数日且得安乐。师曰菠薐好煮羹。宽曰作者个去就。师曰王字不着点。宽抚掌大笑。

　　风雨亭边拾得物。逢人叫卖夜明珠。抛来掷去虽光怪。按剑笑中亦足虞。(涧庵怡)

　　蕲州五祖师戒禅师(双泉宽嗣)

　　因玉涧颂云门北斗藏身话曰。北斗藏身为举扬。法身从此露堂堂。云门赚杀它家子。直至如今谩度量。且问其作颂之意。涧乃张目视之。师曰。若恁么会。云门不值一文钱。公亦当无两目。涧果如其言。师暮年亦失一目。

　　觉范洪云。今人妄意测度先德之言。疑误后昆亦可以少诫。　中峰本云。北斗藏身。不但玉涧颂不出。便是五祖戒也祇得向背后叉手。暮年果损其目。也是好采。洪公谓误谤先宗感果如是。莫将闲学解。埋没祖师心。

　　五祖因僧问如何是佛。师曰蹋着秤锤硬似铁。

　　蹋着秤锤硬似铁。懵懂禅和犹未瞥。二冬岭上火云生。六月长天降大雪。(云峰悦)

　　信步红尘里。无人问短长。归来天欲暮。片月照沧浪。(天宁琏)

　　牧童归去倒骑牛。白日城中晚未休。蹋着秤锤硬以铁。那知船子下扬州。(佛陀逊)

　　五祖问僧近离甚处。曰东京。师曰还见天子也无。曰常年一度出金明池。师曰。有理可恕。无理难容。出去。

　　真如元云。者僧亲从东京来。他恁么应对。见天子不见天子。五祖末上与么道。是赏伊是罚伊。

　　五祖因智门问。暑往寒来即不问。林下相逢事如何。师曰五凤楼前听玉漏。曰怎奈主山高案山低。师曰须弥顶上击金钟。

　　高高峰顶翻银浪。深深海底起红尘。金钟玉漏相酬醋。疑杀滔滔天下人。苟非作者。孰问关津。执鞭回首。四海良邻。君不见。仲尼温伯雪。倾盖相逢也奇绝。(圆悟勤)

　　五凤楼前听玉漏。须弥顶上击金钟。巨灵抬手无多子。劈破华山千万重。(即庵觉)

　　兔马有角。牛羊无角。绝毫绝厘。如山如岳。犀然牛渚兮分开海底波涛。剑合延平兮散作晴空雨雹。莫莫。隔江招手有知音。何待曹溪一宿觉。(笑隐欣)

　　随州智门光祚禅师(香林远嗣)

　　僧问莲花未出水时如何。师曰莲花。曰出水后如何。师曰荷叶。

　　天童觉云。灵龟无卦兆。空壳不劳钻。

　　莲花荷叶报君知。出水还同未出时。江北江南问王老。一狐疑了一狐疑。(翠峰显)

　　烟笼槛外差差绿。风撼池中柄柄香。多谢浣纱人不折。雨中留得盖鸳鸯。(慈受深)

　　莲花荷叶共池中。花叶年年绿间红。春水涟漪清彻底。一声啼鸟五更风。(张无尽)

　　荷叶团团擎翠盖。莲花灼灼斗红妆。馨香越格无人荐。又逐薰风过野塘。(云耕静)

　　智门上堂。一法若有。毗卢堕在凡夫。万法若无。普贤失其境界。正恁么时。文殊向甚处出头。若也出头不得。金毛狮子腰折。幸好一盘饭。莫待糁椒姜。

　　千顷良田自主张。十年九度作沧桑。而今出手招人买。尽底根源付当行。(频吉祥)

　　智门僧问如何是般若体。师曰蚌含明月。曰如何是般若用。师曰兔子怀胎。

　　翠峰显云。非惟把定世界。亦乃安怗邦家。若也善能参详。便请丹霄独步。　古南门云。如何是般若体。盲人见暗。如何是般若用。机妇停梭。大众。何必特地参详。幸在家中稳坐。还会么。早知灯是火。饭熟几多时。

　　一片虚凝绝谓情。人天从此见空生。蚌含明月深深意。曾与禅家作战争。(翠峰显)

　　蚌含明月秋波冷。兔子怀胎夜魄寒。皦皦清光成一片。直须回首好生观。(佛鉴勤)

　　玉兔怀胎。蚌含明月。乘时正在中秋节。一颗明珠转玉盘。彻底无瑕光皦洁。(慈受深)

　　月映冰壶忽扑碎。谁家兔子不怀胎。清光历乱难收贮。笤帚纷纷埽不开。(云林辂)

　　智门因僧问如何是佛。师曰蹋破草鞋赤脚走。曰如何是佛向上事。师曰拄杖头上挑日月。

　　翠峰显云。千兵易得一将难求。　笑岩宝云。一句明三句。三句明一句。还他智门。祇如翠峰恁么道。在者僧在智门。试定当看。　𠁼堂莲云。一步阔一步。一着高一着。智门老秃奴。恁么也大错。作么生是伊错处。君子出言如钉入木。

　　蹋破草鞋赤脚走。衲僧到此无窠臼。拄杖头边挑日月。九洲四海任遨游。(真如喆)

　　智门真得祖家风。放出云门广长舌。大智如愚。大巧若拙。用尽功夫参不彻。莫于平地上增堆。休向虚空里钉橛。(天童觉)

　　拄杖头上挑日月。藏身北斗何殊绝。三千刹海夜沉沉。新出红炉一点雪。(南堂静二)

　　蹋破草鞋赤脚走。胸中愤气冲牛斗。须弥顶上击金钟。百战场中狮子吼。

　　天台莲花祥庵主(奉先深嗣)

　　拈拄杖曰。古人到者里为甚么不肯住。众无对。乃曰。为它途路不得力。复曰。毕竟如何。以杖横肩曰。楖栗横担不顾人。直入千峰万峰去。言毕而逝。

　　昭觉勤云。也好与三十棒。祇为他担板。脑后见腮。莫与往来。诸人还辨得庵主么。脚跟也未点地在。　天童觉云。负入不负出。本色住山人。思大吞尽诸佛。普眼不见普贤。且道病在什么处。蓦拈拄杖卓一下云。官不容针。私通车马。　宝寿新云。莲花拄杖子。搅乱三千大千世界了也。还知么。却化为龙矣。还降得么。咦。

　　眼里尘沙耳里土。千峰万峰不肯住。落花流水太茫茫。剔起眉毛何处去。(翠峰显)

　　石火光中汗漫游。白拈临济叵同俦。掀翻华岳连天黑。那个知身在御楼。(无庵全)

　　直入千峰与万峰。杨花飘彻杏花红。浑身泥水都无主。侧立披云过晓钟。(伴我侣)

　　拈起云箫颠倒吹。一回曲罢泪沾衣。谁知转入渔阳调。苦雨凄风声更悲。(贯之理)

　　十里黄云白日昏。北风吹雁雪纷纷。莫愁前路无知己。天下何人不识君。(般舟远)

　　锦衣公子御街游。夹路桃花看不休。几度登高凭极目。山河无复汉宫秋。(法林音)

　　鼎州德山慧远禅师(云门偃下双泉郁嗣)

　　僧问。九夏禁足今已满。自恣之仪事如何。师曰。猢狲趁蛱蜨。九步作一歇。曰意旨如何。师示以颂曰。两个儿童舁木鼓。左边打了右边舞。刹那变现百千般。分明示君君记取。

　　瑞岩愠云。答也答了。颂也颂了。怎奈者僧未肯点首在。瑞岩路见不平。须与德山相见。自恣在今朝。有花当面贴。一句定誵讹。猢狲趁蛱蜨。蛱蜨飞。无处寻。空中打坐。海底穿针。蓦拈拄杖顾左右云。众中莫有因斋庆赞者么。卓一下云。莫将闲学解。埋没祖师心。

　　大鉴下十世

　　瑞州洞山晓聪禅师(文殊真嗣)

　　常自负柴上山。僧问。山上有柴。何故将去。师放柴于地曰会么。曰不会。师曰我要烧。

　　此行莫拟几时回。北去应须到五台。若遇文殊放光处。殷勤为我记将来。(虚堂愚)

　　柴火煎熬担在身。相逢狭路不堪论。淡烟落日青山外。满地难收刀斧痕。(石林巩)

　　洞山上堂。晨鸡报晓灵。粥后便天明。镫笼犹瞌睡。灵柱却惺惺。复曰。惺惺直言惺惺。历历直言历历。明朝后日。莫认奴作郎。珍重。

　　崇先奇云。大众。好言语。若人信受奉行。保管一生受记。从教三十年后。有人道皋亭和泥合水。

　　洞山示众。天晴盖却屋。乘时刈却禾。输纳王租了。鼓腹唱讴歌。

　　荐福灿云。打净洁毬子谁人不会。开先则不然。天晴盖却屋。乘时刈却禾。输纳王租了。秋冬事转多。阿呵呵。唤不回头怎奈何。

　　洞山因僧问。泗州大圣为什么在扬州出现。师曰君子爱财取之有道。

　　泗州忽示现扬州。天下宗师话路稠。君子爱财取有道。南海波斯鼻孔粗。(慈明圆)

　　玉堂有路通人到。金榜无名祇自惭。长恨贫儒书读尽。老来不得一青衫。(柏庭永)

　　万物从来有性情。因时制事优营生。长安无限经纶客。谁是临场得志亨。(继南祖)

　　洞山示众。一大藏教祇是个之字。

　　点画分明无道理。老胡几度提不起。不如分付王右军。无限风流归手里。(白云端)

　　明州雪窦山重显禅师(智门祚嗣)

　　到大龙问。语者默者不是。非语非默更非。总是总不是拈却。大用现前时人知有。未审大龙如何。龙曰子有如是见解那。师曰者老汉瓦解冰消。曰放你三十棒。师礼拜归众。龙却唤曰。适来问话底僧出来。师便出。龙曰甚处是老僧瓦解冰消。师曰转见败阙。龙作色曰。叵耐叵耐。师不顾。后举似福严雅。严曰大龙何不与本分草料。师曰和尚更须行脚。

　　理安问云。宾则始终宾。主则始终主。检点将来。二俱不了。山僧则不然。待问大龙何如。劈脊便棒。者老汉今日瓦解冰消。连棒趁出。免得递相钝置。福严云何不与本分草料。雪窦却道和尚更买草鞋行脚始得。我要问福严。本分草料甚处去也。拈拄杖云。龙蛇易辨。衲子难瞒。

　　雪窦示众。龙泉与刀斧同质。利钝悬殊。驽骀与骥马同途。迟速有异。

　　说似琅玕犹是玉。谓言鍮石又如金。自惭识性多庸下。未有昭昭至鉴心。(佛鉴勤)

　　雪窦举古德曰。眼里着沙不得。耳里着水不得。忽有个汉。信得及把得住。不受人瞒。佛祖言教是什么热碗鸣声。便请高挂钵囊。拗折拄杖。管取一员无事道人。又曰。眼里着得须弥山。耳里着得大海水。一般汉受人商量佛祖言教。如龙得水似虎靠山。却须挑起钵囊横担拄杖。亦是一员无事道人。复曰。恁么也不得。不恁么也不得。然后没交涉。三员无事道人中。选一人为师。

　　天童觉云。坐断乾坤。建立世界。和光混俗。各有所长。且道选那一人为师。拈拄杖云。穿过了也。　南堂欲云。高挂钵囊拗折拄杖。未是无事道人。挑起钵囊横担拄杖。亦未是无事道人。恁么也不得不恁么也不得然后没交涉。亦未是无事道人。卓拄杖喝一喝云。木马火中嘶。黄昏候日出。

　　雪窦改船子渔父颂曰。夜静水寒鱼不食。满船载得月明归。

　　闪烁金鳞跃浪时。华亭贪玩下钩迟。谁知雪老垂纶惯。不犯波涛取得伊。(白云端)

　　雪窦为道日损偈曰。三分光阴二早过。灵台一点不揩磨。区区逐日贪生去。唤不回头怎奈何。

　　无禅才云。雪窦老汉更参三十年未会禅在。然虽如是。土旷人稀。试听下个注脚。瞎却摩醯三只眼。南北东西路不分。千林落叶无人扫。独自松门展脚眠。　鼓山霈云。雪窦下此瞑眩。可谓彻困婆心。山僧今日不免从头注破。三分光阴二早过。瓮里何曾走却鳖。灵台一点不揩磨。还瞒得渠么。区区逐日贪生去。脚头脚底。唤不回头争奈何。真个衲僧。大众。若向雪窦言下悟去。暂息化城。向山僧言下悟去。直登宝所。更有一人蹋倒化城踢翻宝所。且道又得个什么。破衲蒙头万事休。此时山僧都不会。

　　雪窦示众。譬若世界坏时大水竞作。其间无量众生或没未没。互相悲号。仰望苍苍。皆曰相救。当是之时。四禅天人一见高声便喝。咄哉众生。我预曾报汝。令频频上来。汝却不听。如今有什么救处。乃拍手曰。归堂。

　　劫外涛声满世界。群生无处可跻攀。寥寥天外清虚境。谁解凌空上帝关。(圭堂居士)

　　长空浩渺浸山川。无量含灵堕此渊。拍手洞天归得去。无劳再上四禅天。(磬山修)

　　雪窦曰。大施门开无壅塞。忽有个衲僧出来。雪窦倒退七百里。何故。临危不悚人。

　　有老宿云。大施门开无壅塞。忽有个衲僧出来。两手分付。何故。心不负人。面无惭色。　又老宿云。大施门开无壅塞。忽有个衲僧出来。三十棒一棒也不较。何故。许人一物。千金不移。　天童忞云。灵峰今日亦大施门开无壅塞。忽有个衲僧出来。且教他立在门外。何故。伊欠少个什么。

　　雪窦住翠峰时。有数僧到。师曰新到那。曰是。师曰参堂去。僧才行。师复唤曰来来。僧回首。师曰。洞庭难得师僧到。与你一碗茶吃。

　　入门句子已先酬。唤去呼来第二头。到此不知茶味者。纷纷空买洞庭舟。(虚堂愚)

　　雪窦因僧问。古人道有读书人到来意旨如何。师曰且在山门外立。曰请师相见。师曰任是颜回亦不通。

　　平阳忞云。雪窦虽是真实相为。太煞不近人情。若是天童有问读书人到来时如何。道之以德。请师相见。齐之以礼。毕竟意旨如何。相逢相见呵呵笑。更有春风春又春。

　　雪窦因僧问如何是诸佛本源。师曰千峰寒色。曰未审向上更有事也无。师曰雨滴岩花。

　　千峰寒色事如何。雪上加霜冻滑多。若遇邹阳吹暖律。岩花应不待春和。(杨无为)

　　千峰寒色冷堆青。雨滴岩花照眼明。若问个中端的旨。休将鹤唳作莺声。(本觉一)

　　千峰寒色脆斑斓。雨滴岩花甚等闲。诸圣从教无入路。三三两两倚阑杆。(奯舟元)

　　人自耽幽水石边。三间茅屋足清眠。不知春色从何起。开遍千山红杜䳌。(笠山宁)

　　雨霁云开数十峰。丹岩峭壁夕阳中。行歌归去空山暮。水碓无人浩浩风。(伊庵彦)

　　月映秋林万壑辉。淡云微露湿花枝。荡然不碍威音旨。者段风光自不知。(宗元一)

　　雪窦示众。客从远方来。遗我径寸璧。中有四个字。字字无人识。

　　佛鉴勤云。客从远方来。遗我径寸璧。中有四个字。不必重拈出。　高峰妙云。二大老。一人说易。一人说难。未免见有偏枯。高峰则不然。客从远方来。遗我径寸璧。中有四个字。字字无平仄。　焦山杰云。前二老明中有暗。暗中有明。高峰半明半暗。总未免偏枯。我则不然。客从远方来。遗我径寸璧。中有四个字。字字无点画。

　　雪窦因僧问。山花开似锦。涧水湛如蓝。学人分上为甚不会。师曰枯木里瞠眼。曰恁么则从苗辨地因语识人。师曰三十棒且待别时。

　　一枝枯草强遮羞。明镜当轩烛尽幽。满面惭惶移步去。清光灼灼避无由。(白云端)

　　雪窦示众。天得一以清。地得一以宁。衲僧得一无风浪兴。尔若辨得。祸不入慎家之门。

　　天童悟云。者龙头蛇尾汉。错下注脚。天得一以清。地得一以宁。衲僧得一无风浪兴。以拄杖一时趁散。　懒智融云。雪窦老汉卖弄不少。天得一以清。地得一以宁。衲僧得一斩新条令。特地乾坤。若人识得。恭候万福。遂卓拄杖云。拄杖子识得也。作么生是恭候万福句。复卓拄杖云。天高群象正。海阔百川朝。

　　宗鉴法林卷五十一
卍新纂续藏经第 66 册 No. 1297 宗鉴法林


　　宗鉴法林卷五十二

　　集云堂　编

　　　　大鉴下十世

　　雪窦颂革辙二门曰。劫火曾洞然。木人泪先落。可怜傅大士。处处失楼阁(一)。德云间古锥。几下妙峰顶。唤它痴圣人。担雪共填井(二)。佛祖未分前。已振涂毒鼓。如今谁乐闻。请试分回互(三)。宛转复宛转。真金休百炼。丧却毗耶离。无人解看箭(四)。

　　迦叶聆筝起舞。渊明闻钟皱眉。息耕斗室危坐。半牕冻日熙熙。(虚堂愚)

　　风卷浮云净。青天绝点埃。山川俱在目。何必上高台。(葛庐覃)

　　雪窦示众。诸人要知真实相为么。但上无攀仰。下绝己躬。自然常光现前。个个壁立千仞。

　　云峰悦云。雪窦恁么为人。入地狱如箭射。　广教玉云。雪窦虽则养子之缘。怎奈无出身路。云峰路见不平。亦且枷上着杻。三角则不然。要知真实相为。个个须从拄杖上翻身。其或未然。长连床上有粥有饭。作么生道。

　　雪窦示众。乾坤之内。宇宙之间。中有一宝。挂在壁上。达磨九年面壁。不敢正眼觑着。如今衲僧要见。劈脊便打。

　　昭觉勤云。雪窦妙中之妙。奇中之奇。向佛祖头上提持。衲僧顶门凿窍。不妨自在。要且祇见锥头利不见凿头方。山僧则不然。乾坤之内。宇宙之间。中有一宝。竖拄杖云。在拄杖头上。拈起也天回地转。放下也草偃风行。有时八臂三头。有时壁立千仞。如今莫道衲僧要见。直饶千圣出来。列祖齐至。并须倒退三千里。敢问大众。且道什么人合得受用。分付天台木上座。　福严容云。二大老。一人说近。一人说远。依俙越国。仿佛扬州。山僧则不然。乾坤之内。宇宙之间。中有一宝。喝一喝。　宝寿方云。二老与么说话。要提持着一着子。大似压沙取油。殊不知。我王库内无如是刀。　天界盛云。二老拨乱乾坤即不无。若是安邦定国未敢相许在。天界即不然。乾坤之内。宇宙之间。中有一宝。良久云。噫。无限珍奇何处用。前三三与后三三。

　　雪窦因僧问如何是佛。师曰四山围绕。

　　狂狗趁块。瞎驴趁队。祇许我知。不许伊会。(南华昺)

　　雪窦因僧问黑豆未生芽时如何。师曰透水透砂。曰生芽后如何。师曰喂驴喂马。

　　广教玉云。扩佛祖心印。提本分钳锤。饶我雪窦。山僧承大众锄豆。将今视古。也拟定个眼目。设有问黑豆未生芽时如何。白云峰倒卓。生芽后如何。西河浪泼天。若道与古人别。法无异旨。若道与古人同。语言又异。具眼者辨取。

　　雪窦到洞山聪处。山问。沩山水牯牛。上座作么生会。师曰作后人标榜。山拟道。师以坐具拂一下便行。山曰且来上座。师曰未参堂。

　　古南门云。雪窦好一头水牯牛。祇是不受人调制。虽然。不惟标榜后人。亦乃标榜佛祖。

　　雪窦与李殿院坐次。有秀才并道士到院。李问三教中那个为贵。师侧身叉手而立。李曰有口何不道取。师曰对夫子难言。

　　五老峰前古观基。老君元是一牟尼。时难祇得同香火。莫听他人说是非。(南堂静)

　　试问教中谁是贵。侧身叉手独称尊。者躯宝相人人具。何独三家邨里寻。(古湛冲)

　　雪窦上堂。起立曰。雪窦得与么高。诸人得与么矮。若人道得齐肩句。许伊把定乾坤。

　　广润融云。山僧则不然。蓦涌身上禅床。竖拄杖云。广润得与么高。诸人得与么矮。若人道得齐肩句。犹是兔子吃牛奶。

　　雪窦示众。春山叠乱青。春水漾虚碧。寥寥天地间。独立望何极。便下座。顾侍者曰。适来有人看方丈么。曰有。师曰作贼人心虚。

　　白云端云。雪窦老人。放去收来有舒卷乾坤之手。虽然如是。何似乾坤收不得。尧舜不知名。法华忍俊不禁。当为古人出气。山樱火𦦨辉。山鸟歌声滑。𢹂手不同途。任他春气发。有天有地来。几个眼睛活。法华暂出不着问。侍者守方丈。　乌石道云。雪窦家私。平生受用之物。尽情掷出与诸人了也。乌石者里虽然活计无多。也要诸人委悉。且作么生是乌石活计。卓拄杖云。燕语莺啼春日暖。园林是处百花香。

　　雪窦因僧问如何是诸佛向上人。师曰白云覆青山。曰莫便是和尚为人处也无。师曰绿水陡长蕖。

　　雪峤层层翠锁深。风生寒岫结重云。夜来丹凤冲霄汉。听晓樵人逐雁群。(投子青)

　　雪窦上堂。十方无碧落。四面亦无门。古人向什么处见客。或若道得接手句。许你天上天下。

　　崇先奇云。雪窦恁么为人。何能坐断天下人舌头。当时若有个师僧出众。但向他道和尚话堕也不知。待他眼目定动。拂袖便行。　灵峰祥云。我要问雪窦。你即今向什么处着此一问。

　　雪窦问罗汉林曰。法尔不尔。如何指南。汉曰祇为法尔不尔。师曰大众记取某甲话头。拂袖归众。汉下堂却令侍者请师至方丈。问。上座适来不肯老僧那。师曰和尚当代宗匠焉敢不肯。汉曰你为甚拂衣归众。师曰和尚还许某甲说道理也无。汉曰你说看。师拍一拍下去。

　　天柱杲云。雪窦放出敌胜之手。抉下骊龙之珠。直是风清林下。目视青霄。据虎头收虎尾则不无。争奈贼身已露。罗汉虽知时识宜。争奈当断不断。若当时见他道法尔不尔。劈脊便棒。何故。不见道掀翻海岳求知己。拨转乾坤定太平。　法林音云。雪窦大似南番舶主。载一船差珍异宝。东掷西抛以逞风流。殊不知被罗汉不动一旗一枪尽情收下。众中还有为雪窦作主者么。一僧出拍一拍拂袖归众。林笑云。棺材里弩眼汉。识甚么好恶。

　　潭州云盖继鹏禅师(智门祚嗣)

　　初谒双泉雅充侍者。示以芭蕉拄杖话。一日泉向火次。忽问拄杖子话试举来。与子商量。师拟举。泉拈火箸便摵。师豁然大悟。

　　与夺双行验正邪。才争拄杖便忘家。蓦然铁棒如风疾。失却从前眼里花。(白云端)

　　潭州北禅智贤禅师(福严雅嗣)

　　岁夜小参曰。年穷岁尽无可与诸人分岁。老僧烹一头露地白牛。炊黍米饭。煮野菜羹。烧榾柮火。大家吃了唱邨田乐。何故。免见倚它门户傍它墙。刚被时人唤作郎。下座归方丈。至夜深维那入方丈问讯曰。县里有公人到句和尚。师曰作甚么。曰道和尚宰牛不纳皮角。师遂取下头帽掷在地上。那便拾去。师下禅床拦腰擒往叫曰贼贼。那将帽子覆师顶。曰天寒且还和尚。师呵呵大笑。那便出。去时法昌遇为侍者。师顾昌曰。者公案作么生。昌曰潭州纸贵一状领过。

　　仰山钦云。活剥耕牛北禅是则好手。其奈墙堑不牢。被个贩私盐汉子和赃捉败。天宁则不然。今夜无可管顾诸人。不免烹个独角泥牛。炊无米饭。唱无生曲。与诸人分岁。忽有个汉出来道有公人索和尚筋角。便与和声一棒。何故。有功者赏。　宝华忍云。北禅将官路当人情。虚装好体面。钦祖贴别人不发积。连你一齐穷。灵祐则不然。也不烹露地白牛。免得天寒地冻捋帽露顶。也不宰独角泥牛。免得年穷岁尽动棒劳神。虽然如是。毕竟如何是分岁一句。乃拽拄杖便归方丈。　山茨际云。北禅分岁。大似国清才子贵。家富小儿娇。简点将来。不免反成特地。何故。烹露地牛向榾柮火唱村田乐。原是穷冬日用闲事。岂待今日而然耶。东明今夜不敢土上又加泥。但请众兄弟仍旧打坐底打坐。经行底经行。吃茶底吃茶。围炉底围炉。虽然如是。也有个穷颂子与众兄弟应个时节。岁穷月穷日亦穷。自笑年来人也穷。大家识取穷穷处。敛迹云山继古风。

　　纳他皮角要输机。放下寻常结钞归。一任者回黄雪落。满家围火掩柴扉。(白云端)

　　佛性要当时节显。北禅除夜启玄津。当筵独恣庖丁刃。直至如今此话新。(灵源清二)

　　来勾皮骨访知音。一语当机值万金。帽子掷来如未晓。眼前争免拾花针。

　　且喜今年田稻熟。村歌社舞乐鸡豚。斜阳影里人皆醉。扶得翁归是阿孙。(千岩长)

　　片雨三江道。残春五夜湖。能令诗思好。楚色与寒芜。(铁容玄)

　　北禅因僧问如何是佛。师曰匙挑不上。

　　匙挑不上。箸拨不开。合掌赞言。善哉善哉。(疏山如)

　　庐山开先善暹禅师(德山远嗣)

　　因僧问年穷岁尽时如何。师曰依旧孟春犹寒。

　　藏叟珍云。古德恁么答话。只恐诸人忘却。今日忽有人问年穷岁尽时如何。拈棒便打。待他道因甚打某甲。向云你更要我道孟春犹寒那。

　　大鉴下十一世

　　南康军云居晓舜禅师(洞山聪嗣)

　　自洞山如武昌行乞。首谒刘公居士家。士高行为世所敬。意所与夺莫不从之。师时年少。不知其饱参颇易之士。曰。老夫有一问。若相契即开疏。如不契即请还山。遂问古镜未磨时如何。师曰黑如漆。曰磨后如何。师曰照天照地。士长揖曰且请上人还山。拂袖入宅。师懡㦬还洞山。山问其故。具陈前言。山曰。你问我。我与你道。师理前问。山曰此去汉阳不远。师进后语。山曰黄鹤楼前鹦鹉洲。师大悟。

　　平阳忞云。居士即俗明真。谁言世上无仙客。云居行廛悟道。须信壶中别有天。然从长捡点。当时未离鄂州城。荐去犹较些子。若向洞山门下悟来。直是隔云千里望长安。何故。天酥酡饭非珍馔。一味园蔬饱即休。　紫琈岠云。居士好面古镜。叵耐云居不善揩磨。果然黑漆漆地。仔细思量。当时但道个何必。岂不妍媸立见。秦汉俱彰。无端向洞山死水里浸杀。有甚么用处。汝等各各负取一面。何不打破了来与你相见。遂以拄杖一齐趁散。

　　黑云当午蔽清虚。白雨翻空失画图。雨过云收山色净。赵州东壁挂葫芦。(伊庵权)

　　黄鹤楼前鹦鹉洲。云居意不在钩头。扁舟稳泛长江渌。大笑一声烟雨收。(铁牛印)

　　楚歌吹起泪沾襟。祇为乡音动客心。若道汉州平似镜。楼头依旧月沉沉。(平阳忞)

　　水光山色四无人。清晓谁看第一春。红日渐高弦管动。半湖烟雾是游尘。(嵩乳密)

　　云居上堂。诸方有弄蛇头。拨虎尾。跳大海。剑刃里藏身。云居者里。寒天热水洗脚。夜间脱袜打睡。早间旋打行缠。风吹篱倒。唤人夫劈篾缚起。

　　天童忞云。云居与么住持极是省缘。捡点将来。翻成多事。何故。逢人且说三分话。未可全抛一片心。

　　不羡长安景物赊。水边林下足生涯。悠然别有间经济。日坐楼头数落花。(雪奇静)

　　杭州佛日明教契嵩禅师(洞山聪嗣)

　　熙宁四年六月四日晨兴写偈曰。后夜月初明。吾今喜独行。不学大梅老。贪闻鼯鼠声。至中夜而化。

　　绿暗红稀浅水明。暮云笼罩古今情。行人莫听溪中水。洗尽年光是此声。(频吉祥)

　　洪州刺史许式居士(见洞山聪)

　　一日衙中与泐潭澄上蓝溥坐次。潭问。闻郎中道。夜坐连云石。春栽带雨松。当时答洞山什么话。公曰今日放衙早。潭曰。闻答泗州大圣扬州出现底是否。公曰别点茶来。潭曰名不虚传。公曰和尚早晚回山。潭曰今日被上蓝觑破。蓝便喝。潭曰须是你始得。公曰。不奈船何。打破戽斗。

　　瀛山訚云。贼来相趁。客来相待。一个引玉抛砖。一个埋兵挑斗。无端殃及上蓝。真个不奈船何打破戽斗。要识三大老面目么。琵琶随手拨。箫鼓应时鸣。

　　荆门军玉泉承皓禅师(北塔广嗣)

　　僧入室次。有狗子在傍。师叱一声。狗子便出去。师曰。狗子会。你却不会。

　　瀛山訚云。玉泉用尽伎俩逞尽机谋。者僧不妨坐观成败。

　　玉泉一日因众集。师问作么。众曰入室。师曰待我抽解来。及上厕毕来。见众僧不去。以拄杖趁散。

　　白岩符云。与么做处。虽谓迥出常情。然检较将来。犹带粥饭气在。若是山僧见众僧不去。但唤将水来。待伊将水至。乃洗手云。事讫就水。当愿众生。出世法中。速疾而往。便休。

　　玉泉法身向上颂。一夜雨霶烹。打倒葡萄棚。知事头首普请行者人力。拄底拄。牚底牚。牚牚拄拄到天明。依旧可怜生。

　　可怪日中燃爝火。那堪黑夜画神符。古皇一道如弦直。肯信当风特地迂。(石雨方)

　　山南客路弯弯曲。山北溪流浙浙声。中有两间茅草舍。篱头倒挂绣腰裙。(频吉祥)

　　玉泉因苏东坡微服过访。师问尊官高姓。坡曰。姓秤。是称天下老和尚底秤。师乃喝一喝曰。且道者喝重多少。坡无对。

　　天宁琦云。玉泉是作家宗匠。东坡是当世大儒。蓦劄相逢发挥此道。尽谓东坡休去秤尾无星。殊不知八两半斤。总在自家手里。虽然如是。也须扶起玉泉。祇是他道者一喝重多少。多少人道不得。直饶道得。更与一喝。　磬山修代云。犹未出定盘星在。　平阳忞云。尽道子瞻胸藏万卷。不消玉泉一喝便见冰消瓦解。殊不知玉泉墙堑不牢。轻轻被他一拶。直得全身败露。大众。请捡点看。那里是他败露处。若捡点不出。未免总被俗官勘破。　天界盛代云。草贼大败。　广教玉代云。者汉一钓便上。

　　玉泉曰。雪雪片片不别。下到腊月。再从来年正月二月三月四月五月六月七月八月九月十月依前不歇。冻杀饥杀。免教胡说乱说。

　　密印民云。不是骂人。亦非赞叹。高出临济德山。不似云居罗汉。且道玉泉意作么生。良久云。但得雪消去。自然春到来。

　　玉泉冬至上堂。晷运推移。布裈赫赤。莫怪不洗。无来换替。

　　典牛游云。大小玉泉无风起浪。云岩路见不平。直下一槌粉碎。遂高声云。看脚。下　荐福璨云。当时山僧若见。即对他道。少卖弄。

　　矜夸富贵。贱卖赤穷。杀人可恕。无理难容。(无准范)

　　顺朱涂鸦未足云。枉多随例学书云。如今更不堪狼藉。乱抹胡挥不耐闻。(印如成)

　　一女嫁一男。一马跨一鞍。青山自是磨今古。流水何曾离碧滩。(云庵量)

　　宁波育王山大觉怀琏禅师(五祖戒下泐潭澄嗣)

　　上堂。白日东上。白日西落。急似投壶闪寥廓。神龙一举透无边。纤鳞犹向泥中跃。灵𦦨中。休凑泊。三岁儿童髽四角。参。

　　罗衣挂处秋烟淡。筚户初开野水清。得意且垂三尺钓。湘帘高卷一峰青。(频吉祥)

　　越州天衣义怀禅师(雪窦显嗣)

　　赴杉山请。入院上堂。二十年来乐慕此山。今日且喜因缘际会。山僧未到。此山身先到。此山及乎到来。杉山却在山僧身内。

　　移身换步老天衣。不惜眉毛几个知。今日若明当日事。江南春暖鹧鸪啼。(慈受深)

　　天衣因僧问古镜未磨时如何。师曰牚天拄地。曰磨后如何。师曰夕阳影里不藏身。

　　拄地牚天全体用。夕阳影里不藏身。有时独坐孤峰顶。寂寂犹闻落叶频。(松源岳)

　　天衣上堂。雁过长空。影沉寒水。雁无遗踪之意。水无留影之心。若能如是。方解向异类中行。不用截鹤续凫。夷岳盈壑。放行也百丑千拙。收来也挛挛拳拳。用之。敢与八大龙王斗富。不用。都来不值半文钱。参。

　　雁鸣高贴冷云飞。影落寒江不自知。江水无情雁无意。行于异类亦如斯。(本觉一)

　　长空孤雁一声秋。献宝波斯鼻似钩。风卷白云归别嶂。黄昏月挂柳梢头。(万庵柔)

　　修竹乔松足四檐。月明风静夜垂帘。柴床土凳皆相得。一觉翻身柳噪蝉。(野夫元)

　　断头船子下扬州。逐浪随风天尽头。自是梢公情兴好。不风流处也风流。(牧庵密)

　　天衣示众。古人道五蕴山头一段空。同门出入不相逢。无量劫来赁屋住。到头不识主人翁。有一老宿曰。既不识它。当初问什么人赁。恁么拈也太远在。何故。须知死人路上有活人出身处。活人路上死人无数。那个是活人路上死人无数。那个是死人路上活人出身处。若捡点得分明。拈却炙脂帽子。脱却鹘臭布衫。

　　径山杲云。天衣古佛美则美矣。善则未善。具眼衲僧试甄别看。

　　天衣示众。九天云路早须寻。莫遣蹉跎岁月深。天地悬远。向甚么处去。

　　夏金乌。似火当空挂。最高峰。插在青云罅。(南堂静)

　　天衣举金刚经曰。若见诸相非相。即见如来。法眼曰。若见诸相非相。即不见如来。师曰。若见诸相非相。眼在什么处。此语有两负门。

　　诸相非相孰能见。见与不见要须参。两处负门如透彻。此时方得见瞿昙。(本觉一)

　　天衣示众。百骸俱溃散。一物镇长灵。百骸溃散皆归土。一物长灵甚处安。

　　南堂静云。一物长灵甚处安。长空云散碧天宽。莲宫佛刹花无数。眨起眉毛仔细观。　天奇瑞云。观则不无。唤什么作一物。喝一喝。　能仁鉴云。南堂恁么道。祇堪入佛不堪入魔。山僧见处也要诸人共知。一物长灵甚处安。转身蹋破月团团。刀山剑树须摧折。热铁洋铜饮必干。　香山济云。既是百骸溃散。唤什么作一物。良久复颂。

　　一物长灵甚处安。可中有句许谁参。云收雾卷秋空静。万里蟾光玉一团。

　　天衣因僧问如何是顶门上眼。师曰。衣穿瘦骨露。屋破看星眠。

　　骨瘦皮枯衣服穿。夜深屋破看星眠。顶门不具迦罗眼。莫问西来祖师禅。(本觉一)

　　露出形藏不自知。何堪屋破影离离。眠云啸月真奇特。下载春风更有谁。(克愚赞)

　　棱棱瘦骨透寒温。屋破星稀露顶门。黑漆灯笼才眨眼。北溟夜半化飞鲲。(道骧超)

　　天衣因僧问如何是佛。师曰布发掩泥横身卧地。曰意旨如何。师曰任是波旬也皱眉。曰谢师指示。师曰西天东土。

　　古石藏云。衣禅师抱桥柱洗澡。把䌫放船即不无。要且无为人底眼。妙湛待它问如何是佛。断匾担。意旨如何。夜叉点鬼。谢师指示。井深索短好愁人。

　　洪州法昌倚遇禅师(北禅贤嗣)

　　问英胜二首座曰。我欲来者里起法堂。且道作得个甚么向当。英曰贼是小人。师曰邵武子动着便作屎臭气。英曰曾经霜雪苦。师曰。明珠自有千金价。怎肯林间打雀儿。英曰大似持钵不得诈道不饥。师却指胜曰。你且道合做得个什么向当。胜曰。本来无位次。不用强安排。师曰你者驴汉安向甚处着。胜曰一任敲砖打瓦。师曰也祇是个杜撰巡官。英曰若是千金宝何须打雀儿。师曰东家人死西家人助哀。英曰路见不平。

　　白岩符云。一步紧一步。一着高一着。三个老汉可谓经事多矣。若是法堂向当。终未能定夺在。何故。今年太岁当头合逢戊巳。

　　法昌垂语曰。我要一个不会禅底作国师。

　　径山杲云。是醍醐句是毒药句。　永州祚云。恁么则十字街头廖胡子大有长处。　平田本云。心不负人面无惭色。

　　要个无禅底国师。才涉毫芒便取诛。堪笑者僧垂手处。道无便见有偏枯。(月林观)

　　法昌因英胜二首座到山。英曰。和尚寻常爱捡点诸方。今日因甚么来古庙里作活计。师曰打草祇要惊蛇。英曰莫涂糊人好。师曰你又刺脑入胶盆作什么。英曰。古人道。我见两个泥牛斗入海。所以住此山。未审和尚见个什么。师曰。你它时异日有把茅盖头。人或问你。作么生抵对。英曰山头不如岭尾。师曰你且道还当得住山事也无。英曰使钁不及拖犁。师曰还曾梦见古人么。英曰和尚作么生。师展两手。英曰虾跳不出斗。师曰休将三寸烛拟比大阳晖。英曰争奈公案现在。师曰乱统禅和如麻似粟。

　　采莲人唱采莲歌。橹棹双双泛碧波。一等关人心事处。至今江上有誵讹。(思修闻)

　　锥头利较凿头方。暗刺明伤两着忙。何似运筹帷幄者。不施寸刃自投降。(足宜汇)

　　法昌上堂。春山青。春水绿。一觉南柯梦初足。𢹂筇纵步出松门。是处桃花香馥𩡏。因思昔日灵云老。三十年来无处讨。如今竞爱摘杨花。红香满地无人埽。

　　云门信云。者个语话若作禅道佛法商量大远在。若作风流景致会又辜负法昌。还有人合会得么。若合会未得。元在法昌舌根上转。　东明际云。雪峤老汉还契他法昌也未。

　　南康佛印了元禅师(开先暹嗣)

　　一日入室次。适东坡到。师曰此间无坐榻。曰暂借佛印四大为座。师曰山僧有一问。若道得即请坐。道不得即输腰下玉带。士欣然曰便请。师曰。山僧四大本空。五蕴非有。居士向甚处坐。士不能答。遂留下玉带。

　　平阳忞云。佛印贪饵忘钩。东坡弄巧成拙。若是山僧。待他道四大本空五蕴非有。向前拽倒便坐。岂不显得俊俏底苏学士。　天界盛代云。若恁么则被某甲坐断也。　慧云盛云。佛印虽则便宜。性命已在东坡手里。　法林音云。何不待佛印云四大本空五蕴非有。便与留下玉带。管教者汉不敢正眼觑着。

　　捏定咽喉塞定口。一切佛法谁敢有。牢关把定不通风。飞骑将军何处走。(即念现)

　　谩夸敏手惯偷关。壁垒其如坚似山。计尽竟无门可入。弓遗矢折马空还。(月川印)

　　大鉴下十二世

　　金陵蒋山法泉禅师(云居舜嗣)

　　僧问初祖面壁意旨如何。师曰牚天拄地。曰便与么去时如何。师曰落七落八。又问二祖立雪意旨如何。师曰三年逢一闰。曰为什么付法传衣。师曰村酒足人沽。

　　白岩符云。蒋山言中有响。纵夺可观。诚堪眼目人天。千古一遇。者里又且不然。初祖面壁意旨如何。平地捷鱼虾。恁么去时如何。曹溪波浪如相似。无限平人被陆沉。二祖立雪意旨如何。刺脑入胶盆。为什么付法传衣。若要不招无间业。莫谤如来正法轮。

　　杭州佛日戒弼禅师(育王琏嗣)

　　僧问如何是毗卢印。师曰草鞋蹋雪。曰学人不会。师曰步步成迹。

　　高峰妙云。佛日虽则高提祖印不负来机。殊不知古篆难明。致令者僧遇如不遇。高峰则不然。如何是毗卢印。文不加点。学人不会。要会作么。

　　东京慧林宗本圆照禅师(天衣怀嗣)

　　因僧问。千镫互照。丝竹交音。正恁么时。佛法在甚么处。师曰谢布施。曰莫便是和尚为人处也无。师曰大似不斋来。

　　织就𢌞文锦一幅。丝来线去轻轻度。抛梭石女巧犹多。绣致縙縙绝鉴顾。(翁元铠)

　　火树参天彻夜辉。浪游公子可知归。天然一段真消息。化作春光点翠微。(无倚照)

　　东京法云圆通法秀禅师(天衣怀嗣)

　　上堂。山僧不会巧说。大都应个时节。相唤吃碗茶汤。亦无祖师妙诀。禅人若也未相谙。蹋着秤锤硬似铁。

　　龙唐柱云。山僧惯会巧说。着着应时及节。未须相唤茶汤。超胜祖师妙诀。禅人若也能相谙。大冶红炉无钝铁。

　　圆通示众。少林九年冷坐。刚被神光觑破。如今玉石难分。只得麻缠纸裹。者一个。那一个。更一个。若是明眼人。何须重说破。

　　径山杲云。径山今日不免狗尾续貂也有些子。老胡九年话堕。可惜当时放过。致今默照之徒。鬼窟长年打坐。者一个。那一个。更一个。虽然苦口丁宁。却似树头风过。

　　大鉴下十三世

　　长芦崇信禅师(慧林本嗣)

　　上堂。凄凉大野。物景萧条。露滴枯枝。烟笼远墅。长天极目。万象昭然。霜月流晖。千江普现。如此举唱。带水拖泥。若也尽令提纲。直须祖佛侧立。放过一着。别有清规。喝一喝。

　　胭脂才抹便含羞。又把花枝插满头。卸却花枝除却粉。春衫澹雅转风流。(涧庵怡)

　　一条白练出高源。界破青山绝正偏。特地神惊毛骨冷。是谁搔首问苍天。(粟庵鼎)

　　长芦因僧问佛未出世时如何。师曰晴天着靴行。曰出世后如何。师曰雨落赤脚走。

　　水落石头先露出。日高花影雾重重。眉分八字威音外。几个亲曾识旧容。(道骧超)

　　碧莎江练荡轻舟。两岸芦花雪压眸。顺水逆流谁得意。一声寒雁满天秋。(东源海)

　　玄机密运妙何穷。晴雨悠悠任所通。那畔不拘今不住。泥牛夜月㖃清风。(克愚赞)

　　短笛西风夜未央。渔人举桌泛沧浪。蓑衣箬笠随身具。雨落天晴总不妨。(云在见)

　　玉人酣睡夜何长。古殿清风匝地霜。梦破寒钟窗露白。起看庭际落梅香。(机先昙)

　　明州育王昙振真戒禅师(天衣怀下瑞岩鸿嗣)

　　上堂。今日布袋头开。还有买得底么。时有僧出曰有。师曰。不作贵不作贱。作么生买。僧无语。师曰老僧失利。

　　臭庵宗云。岳林设个问端也甚奇特。及至被人道个有字。直得东遮西掩囊藏不迭。护国今日布袋口开。还有买得底么。良久云。阑干虽共倚。山色不同观。

　　大鉴下十四世

　　东京慧林怀深慈受禅师(长芦信嗣)

　　因僧问。知有道不得时如何。师曰哑子吃蜜。曰道得不知有时如何。师曰鹦鹉唤人。僧礼拜。师叱曰者传语汉。

　　有口不言非是拙。无知解语却成痴。将军不挂封侯印。海内雄风孰不知。(青门林)

　　一阵东风过陇西。故园春色任高低。无端猿鸟来枝上。却向空山不尽啼。(清远达)

　　木童舞袖离金阙。石女讴歌下玉楼。欲吐襟怀言不尽。人间那识此风流。(寒松操)

　　慧林因僧问如何是佛。师曰面黄不是真金贴。曰如何是佛向上事。师曰一箭一莲花。僧作礼。师弹指三下。

　　朦胧月下离金阙。手把琵琶任意弹。曲尽夜阑何所有。诗肠不及酒肠宽。(频吉祥)

　　婺州智者法铨禅师(长芦信嗣)

　　上堂。要扣玄关。须是有节操。极慷慨。斩得钉。截得铁。硬剥剥底汉始得。若是畏刀避箭。鹿鹿之徒。看即有分。以拂子击禅床下座。

　　天宁琦云。大小智者用尽自己心。笑破他人口。寿山别无奇特。朝晨热水洗面。黄昏脱袜打眠。大海从鱼跃。天空任鸟飞。　瀛山訚云。智者天宁一个紧似铁箍。一个宽如皮袋。各见一边则固是。如今作么生始得与二老别出一头地。良久云。坐断两边中不立。还他过量越情人。

　　大鉴下十五世

　　临安府灵隐寂室慧光禅师(慈受深嗣)

　　因僧问。飞来山色示清净法身。合涧溪声演广长舌相。正恁么时如何是云门一曲。师曰芭蕉叶上三更雨。曰一句全提超佛祖。满筵朱紫尽知音。师曰逢人不得错举。

　　山色空蒙曲涧深。由来朱紫尽知音。梅梢月上三更雨。滴碎花枝香满林。(克愚赞)

　　断霞遥接高低树。流水长弹不夜琴。一曲忍含千古意。始终谁识伯牙心。(青门林)

　　大鉴下十六世

　　临安府中竺痴禅元妙禅师(灵隐光嗣)

　　因僧问如何是截断众流句。师曰佛祖开口无分。曰如何是函盖乾坤句。师曰匝地普天。曰如何是随波逐浪句。师曰有时入荒草有时上孤峰。

　　众流截断拟何为。石女闻声也皱眉。拨转顶门关一窍。落花流水总相宜。(若宾容)

　　三句都卢一亘分。许多心绪不堪闻。始知春色无高下。谩把真情说向君。(无倚照)

　　百川坐断绝言诠。理事相融话始圆。戴角擎头何处去。孤峰荒草任安眠。(试说咨)

　　壶中日月陇头春。别有清香透四邻。画阁顿开窗户冷。扬鞭徒负指归人。(子青昊)

　　大鉴下十七世

　　温州光孝巳庵深禅师(中竺妙嗣)

　　上堂。一九二九。相逢不出手。三九二十七。篱头吹觱篥。翻忆小释迦。双手抱屈膝。知不知。实不实。摩诃般若波罗密。

　　寒严不卷珠帘。月静轻敲玉磬。蓦然唤转乾坤。直得无生可证。(隐含敷)

　　拨桌江心夜泛潮。水天空湛月轮高。游鳞识取钩头意。莫负青丝拂海涛。(喝轮周)

　　杨柳矶头草木秋。烟花浪里放轻舟。狂澜夜寂千峰冷。唯有青萝水上浮。(莹章玠)

　　口里波涛生万丈。胸中春气涌千寻。乾坤烂嚼俱无剩。吐尽肝肠话更深。(频吉祥)

　　光孝上堂。龙生龙。凤生凤。老鼠生儿沿屋栋。达磨大师不会禅。历魏游梁干打哄。

　　天然尊贵事非常。端拱垂衣在画堂。若使龙蛇成变化。翻为特地弄刀枪。(频吉祥)

　　宗鉴法林卷五十二
卍新纂续藏经第 66 册 No. 1297 宗鉴法林


　　宗鉴法林卷五十三

　　集云堂　编

　　大鉴下七世

　　福州玄沙师备禅师(雪峰存嗣)

　　因雪峰召曰。备头陀何不遍参去。师曰。达磨不来东土。二祖不往西天。峰然之。

　　蓦然趯倒便知休。百粤青山更不游。从此七闽江上月。至今空照钓鱼舟。(佛国白)

　　钓鱼船上谢三郎。趯倒须弥返故乡。应笑途中未归客。伶俜旅泊向它邦。(本觉一)

　　玄沙示众。诸方老宿尽道接物利生。且问汝。祇如盲聋喑哑三种病人作么生接。若拈槌竖拂。它眼且不见。共它说话。耳又不闻。教它说。又说不得。若接不得。佛法无灵验。时有僧出曰。三种病人和尚还许人商量否。师曰。许。汝作么生商量。僧珍重出。师曰不是不是。地藏琛出曰。某甲有眼耳口。和尚作么生接。师曰惭愧。便归方丈。

　　云门因僧请益。门云礼拜着。僧拜起。门以拄杖挃之。僧乃退后。门云汝不是患盲。复唤近前来。僧才进前。门云汝不是患聋。又云还会么。云不会。门云汝不是患哑。其僧有省。　法眼益云。我当时见罗汉举此僧语。便会三种病人。　云居锡云。祇如此僧会不会。若道会。玄沙又道不是。若是不会。法眼为什么道我因此僧语便会三种病人。　翠岩芝云。早知灯是火。饭熟已多时。　翠峰显举了便喝云。者盲聋喑哑汉。若不是云门。驴年去。如今有底或拈槌竖拂。它又不管。教伊近前。它又不来。问还会么。它又不应。诸方还奈何得么。翠峰若不奈何汝者一队驴汉。又堪作什么。以拄杖一时趁散　云居元云。地藏如龙无角。似蛇有足。玄沙祇有先锋且无殿后。两人病在膏肓。针药之所不到。山僧为你诸人点破。拈拄杖云。棒头有眼明如日。要识真金火里看。　本觉一云。云门翠峰也是因风吹火。见兔放鹰。争如地藏逆水之波。当时闻玄沙恁么道。便出众云某甲有眼耳口请师接待。它道惭愧便乃呵呵大笑。非但玄沙。尽西天此土诸佛诸祖。被者一拶不免退身有分。蓦拈拄杖云。放过则不可。　龙门远云。祇如诸人有双眼。又何曾见来。有双耳又何曾闻来。有片舌又何曾说来。既无说无闻无见。何处有色声香味事。然虽如是。能有几人到者般田地。　径山杲云。者僧虽悟去。祇悟得云门禅。若是玄沙禅。更买草鞋行脚。　天童觉云。云门平展。者僧实酬。且道甚么处是者僧悟处。不救之疾。难为针艾。　天宁琦云。玄沙云门气急杀人。彼自无疮勿伤之也。　笑岩宝云。云门当时不合放过者僧。反使它患盲聋喑哑无有休日。何故。杀人须教死。作鬼也光鲜。　古南门云。种谷不生豆。者僧既是盲聋喑哑底。因甚却向云门言下省去。驴汉还会么。击拂子云。上士一决一切了。中下多闻多不信。　梅山相云。者里又且不然。诸人若向拈槌竖拂上相见。不如盲底。若向语言三昧上摸索。不如聋底。若逞驴唇马㭰而作伎俩。不如哑底。且道作么生即得。无影树头擒木马。不湿波中捉活鱼。

　　盲聋喑哑。杳绝机宜。天上天下。堪笑堪悲。离朱不辨正色。师旷岂识玄丝。争如独坐虚牕下。叶落花开自有时。复云。还会么。无孔铁锤。(翠峰显)

　　退后近前兼对辨。相逢邂逅难回面。春风蓦地撼庭前。还见落花千万片。(白云端)

　　玄沙以毒出人毒。三种病人同一屋。堪笑云门老古锥。河里失钱河里捷。(或庵体)

　　盲聋喑哑不相干。莫被玄沙恣热瞒。一句与君重剖露。老君头戴楮皮冠。(晦室明)

　　曲设多方验作家。有谁亲见老玄沙。耳聋口哑眼睛瞎。五浊众生数似麻。(横川珙)

　　盲聋喑哑。风流潇洒。泄漏天机。之乎者也。(天愚宝)

　　玄沙因韦监军曰曹山和尚甚奇怪。师乃问抚州取曹山几里。韦指旁僧曰上座曾到曹山否。僧曰到来。韦曰抚州取曹山几里。僧曰一百二十里。韦曰与么则上座不到曹山。韦却起身礼拜师。师曰监军却须拜此僧。此僧却具惭愧。

　　云居锡云。甚处是此僧具惭愧处。若检点得出。许你有行脚眼。　承天宗云。者僧可悲可痛。直饶玄沙具金刚眼睛。蹉过韦监军了也。　法林音云。说甚么蹉过。监军直是个龙头蛇尾汉。当时待者僧云曾到。便作礼三拜。欲观主人。先观所使。者惭愧却是玄沙自取。

　　玄沙见僧来礼拜乃曰。因我礼你。

　　夫子不识字。达磨不会禅。玄沙无此语。切莫妄流传。(径山杲)

　　因我得礼你。牵牛去饮水。岸上蹄蹋蹄。水中㭰对㭰。(高庵悟)

　　因我得礼你。昆仑卧潭底。虽然浪拍天。身上无滴水。(雪堂行)

　　老鼠咬生铁。十分滋味别。猫儿左右看。咽唾也不彻。(正堂辨)

　　因我得礼你。事从丁属起。谁知白苹风。不在秋江里。(天目礼)

　　因我得礼你。花开世界起。蜂蝶竞头来。于斯难下㭰。(曹源金)

　　玄沙因韦监军曰。占波国人语稍难辨。何况五天梵语还有人辨得么。师提起橐子曰。识得者个即辨得。

　　云门偃云。玄沙何用繁词。又云。适来道什么。　承天怡云。玄沙被监军一问。直得额头汗出口里胶生。云门直饶肘臂不向外曲。也是贼过张弓。

　　玄沙一日普请往海阮斫柴。见一虎。天龙曰和尚虎。师曰是汝虎。归院后。龙问适来见虎。云是汝虎。尊意如何。师曰。娑婆世界有四种重障。若人透得。许汝出阴界。

　　翠峰显云。要与人天为师。前面端的是虎。　东禅齐云。古人见了道我身心如。天地虚空如。今人还透得么。　径山杲代天龙进语云。也知和尚为人切。　天宁琦云。毕竟是个什么。随例道虎。虾跳不出斗。　理安问云。天龙抛砖。玄沙引玉。翻手覆手。一直一曲。赚却多少人。性命不留。妄生捏目。山僧今日据令而行去也。卓拄杖喝一喝。　宝寿方云。玄沙天龙互相屈辱。各自丧身失命了也。还有为二老出一只手者么。前虎后虎急须看取。凛冽威风生狞爪距。今古樵人不回顾。丧身失命知何数。若回顾。雄雄坐断山前路。(佛慧泉)

　　山中有虎人。市上有人虎。当磨笑里刀。利牙爪可怖。寄语花狸奴。莫教渠上树。(慧受深)

　　前面有虎。元来是汝。更问如何。冤苦冤苦。(月堂昌)

　　玄沙一日遣僧送书上雪峰。峰开缄惟白纸三幅。问僧会么。曰不会。峰曰。不见道。君子千里同风。僧回举似师。师曰山头老和尚蹉过也不知。

　　明招谦云。玄沙三幅白纸。争奈文彩已彰。雪峰千里同风。何故不知蹉过。不见道。养子莫教大。大了好骂爷。　五祖戒出语云。将谓胡须赤。　黄龙南云。雪峰不道无长处。既被玄沙识破。直至如今说不出。　云门澄云。玄沙孟春犹寒。雪峰千里同风。总是开书后语。未开书已前作么生道。

　　三番白纸问寒暄。千里同风月满船。夺得高标全用处。蟠蛇口内打秋千。(丹霞淳)

　　玄沙象骨眼睛乌。白纸三番便当书。千里同风多错会。一条拄杖两人扶。(慈受深)

　　蹋翻渔艇承家业。笑出芦花月正圆。地阔天长三幅纸。同风千里为谁宣。(佛心才)

　　白纸三张通信去。展开千里却同风。阳春转入边笳曲。不是风吹别调中。(佛性泰)

　　鵽𩾗夜夜连声叫。月下同人不忍闻。啼得血流无用处。不如缄口过残春。(文殊道)

　　玄沙示众。深山悬崖千年万年。人迹不到处还有佛法也无。若道有。唤甚么作佛法。若道无。佛法即有不到处。

　　西渡金云。我不与么道。红尘闹市千人万人藂沓处。还有佛法也无。若道有。唤甚么作佛法。若道无。佛法即有不到处。　昆岩璨云。昆岩又且不然。舌尖上㭰皮边。横说竖说千句万句。还有佛法也无。若道有。唤甚么作佛法。若道无。佛法即有不到处。有傍不甘者出来。别通消息看。如无。三十棒且待别时。

　　玄沙因雪峰示众。世界阔一尺。古镜阔一尺。世界阔一丈。古镜阔一丈。师指火炉曰。火炉阔多少。峰曰如古镜阔。师曰老和尚脚跟未点地在。

　　镜清怤问僧。为复古镜致火炉与么阔。火炉致古镜与么大。　西院明云。与么问人。也未可在。　云门偃云。馊饭泥茶炉。　昭觉勤云。现成公案。古镜本非火炉。打破罗笼。火炉即是古镜。若非父子相投。怎见赤心片片。祇如玄沙道。者老汉脚跟未点地在。诸人毕竟作么生会。　天奇瑞云。且道世界谁世界。古镜谁古镜。不可逐境打作两橛。竖拄杖云。者是世界。者是古镜。若然。直下承当。坐断雪峰玄沙。大丈夫切忌鬼窟里虚延岁月。

　　世界能将古镜齐。言中辨的却成迷。白云起处青山秀。天晓依前月落西。(象田卿)

　　十方世界一面镜。镜里看形未足真。摸着鼻孔渠是我。那时方见本来人。(懒庵枢)

　　一幅素缣才织就。短长恰好称郎情。鸳鸯一对鸣秋水。纵有僧繇画不成。(云岸岳)

　　无端平地起清风。摇拽阴浓花影重。夜倚江楼闲极目。胡笳吹过海门东。(正范楷)

　　玄沙南游。莆田县排百戏迎接。来日师问小塘长老。昨日许多諠闹向甚处去也。塘提起衲衣角。师曰料掉没交涉。

　　法眼益别云。昨日有多少喧闹。　清凉钦云。今日更好笑。　沩山喆云。大沩则不然。忽有问。遂鸣指一下。如有衲子出来云料掉没交涉。却肯它。何故。大丈夫捋虎须也是本分。且道利害在甚么处。　黄龙新云。扶竖宗乘。须是小塘长老始得。玄沙因甚道料掉没交涉。我即不然。有人问但云。天共白云晓。水和明月流。　昭觉勤云。或问山僧。祇向道又是从头起。它若道料掉没交涉。劈脊便棒。何故。曹溪波浪如相似。无限平人被陆沉。　博山来云。人将语探。水将杖探。烈火里辨真金。闹市里识天子。袈裟下认取老僧。玄沙小塘斯人也。纵然盖覆将来。口苦心甜。更有事在。

　　夜壑藏舟。澄源着棹。鱼龙未知水为命。折箸不妨聊一搅。谢三郎。小塘老。函盖箭锋。探竿影草。潜缩也。老龟巢。莲游戏也。华鳞弄藻。(天童觉)

　　今日静悄悄。昨日闹啾啾。风定花犹落。鸟鸣山更幽。(北涧简)

　　花里客。酒中仙。秋归玉塞春不还。落花啼鸟纷纷乱。洞户山牕寂寂间。峡里谁知有人事。群中遥望空云山。(铁容玄)

　　玄沙问镜清。教中道。菩萨不见一法为大过失。且道不见什么法。清指露柱曰莫是不见者个法么。师曰。浙中清水白米从你吃。佛法未梦见在。

　　同安显别镜清语云。也知和尚不造次。　翠峰显云。大小镜清被玄沙热瞒。我当时若见。但向道灵山授记未到如此。　沩山喆云。若不是镜清。几乎忘前失后。何故。不逢别者终不开拳。　天童觉云。镜清当时恁么答。玄沙末后恁么道。还相契也无。然则镜清久不作佛法梦也。须是玄沙同参始得。　天童华云。镜清放顽。佛也不奈伊何。若不是玄沙识破。几被露柱吞却。　天童杰云。二尊宿蓦劄相逢。大似小儿则剧相似。佛法身心何在。乃举应庵华语毕。喝一喝云。若教频下泪。沧海也须干。

　　雪老门高儿女盛。又能情重贵天伦。把家干蛊虽相似。也有贪杯落草人。(虚堂愚)

　　密机深设阱。利刃疾交锋。汗马无人识。重论盖代功。(东叟颖)

　　线去丝来密密缝。言端语的意情浓。傍人觑破难藏掩。假作瞋容骂不通。(海舟慈)

　　枭唇鳺舌语乡谈。兰臭心同雪刃寒。花落庭前飞玉露。埙篪吹向月中看。(湘翁沄)

　　物外人从物外游。西河狮子岭南毬。风流难尽衷肠曲。𢹂手重将下玉楼。(寒松操)

　　玄沙因镜清问。学人乍入丛林。乞师指个入路。师曰还闻偃溪水声否。曰闻。师曰从者里入。

　　五祖演云。果是得入。一任四方八面。若也未然。辄不得离却者里。　径山杲云。若要真个得入。直须离却者里。　天童杰云。三大老总是岐路相角。漆桶相揩。有甚快活处。山僧则不然。入之一字亦不喜闻。　天宁琦云。者里是什么所在。离与不离更问阿谁。忆昔东溪日。花开叶落时。几拟以黄金。铸作钟子期。　迳庭宗云。三大老动弦别调。纵夺可观。若依正令当行。未免三十拄杖。何也。夜半太阳辉。天明日头落。

　　天生碧眼昆仑儿。有艺过人自不知。几度黑风翻大海。波心出没自闲嬉。(白云端)

　　风飘碎玉千峰雪。雨滴岩花万国春。堪听偃溪流水意。潺潺终日不闻闻。(罗汉南)

　　投老玄沙付镜清。返闻来听偃溪声。如今洗耳沧浪在。谁肯临流便濯缨。(旻古佛)

　　一派寒泉下翠微。玄沙招出为真机。镜清虽向闻中入。流水何曾洗是非。(铁山仁)

　　玄沙因僧问。承和尚有言。尽十方世界是一颗明珠。学人如何得会。师曰。尽十方世界是一颗明珠。用会作么。僧便休。来日师却问。尽十方世界是一颗明珠。汝作么生会。曰尽十方世界是一颗明珠。用会作么。师曰知汝在鬼窟里作活计。

　　报慈遂云。一般恁么道。为甚么却成鬼窟去。　翠峰显别玄沙语云。诸方即得。我者里不得。

　　玄沙因大众参次。闻燕子声乃曰。深谈实相。善说法要。便下座。时有僧请益曰某甲不会。师曰。去。谁信汝。

　　紫燕飞来绕画梁。不辞倒腹与倾肠。千言万语无人会。又逐流莺过短墙。(本觉一)

　　薄宦奔南北。长怜客路尘。蒙蒙烟雨里。深忆故园春。(延寿慧)

　　玄沙因僧问如何是学人自己。师曰用自己作么。

　　云门偃云。没量大人。被语脉里转却。僧便问如何是学人自己。门云忽然路上有人唤衲僧斋。你也随分得饭吃。　宝寿新云。且道是者僧在语脉里转却。玄沙在语脉里转却。有理何用高声。

　　平生不作江南梦。怪杀人来说鹧鸪。衣锦未能回故国。三家村里觅皇都。(幻寄庭)

　　父子之亲非别亲。离身贴体总相应。若还稍作宾情待。笑杀旁观冷眼人。(观初真)

　　玄沙因僧问如何是清净法身。师曰脓滴滴地。

　　白云端别云。屎臭薰天。又云。莲华叶上化生儿。

　　滴滴通身是烂脓。钓鱼船上显家风。时人祇看丝纶上。不见芦花对蓼红。(天衣怀)

　　脓滴滴地金色光。法身全体露堂堂。钓螺江上曾分化。一叶渔舟泛渺茫。(杨无为)

　　清净法身无可比。病后依前滴滴脓。雁鸿叫断秋光老。落叶飘来一㨾红。(懒庵枢)

　　滴滴通身是烂脓。更无一点落西东。若言不是知音者。未免风吹别调中。(高峰妙)

　　玄沙上堂。众集。遂以拄杖一时趁下。却回向侍者曰。我今日作得一解。险入地狱如箭射。者曰喜得和尚再复人身。

　　翠岩芝云。大小玄沙。前不构村后不至店。且作么生得出身之路。　道吾真云。大小芝老祇是偏枯。道吾则不然。玄沙与侍者。一人具一只眼。　云居舜云。此语众中举得烂如泥。且作么生会。山僧道。侍者不在言也。玄沙也是荆棘林里求栴檀。　东禅观云。大小玄沙性命在侍者手里。

　　玄沙曰。亡僧面前。正是触目菩提。万里神光顶后相。

　　天衣怀云。亡僧面前即且置。祇如活人背后底。是个什么。

　　就中至直是玄沙。触目全真话不赊。亡者面前亲证验。更无偏党绝周遮。丛林浩浩争唇吻。恰似虚空捉幻花。(汾阳昭)

　　且置亡僧面前事。活人背后若为逢。自从打破云南后。直至如今塞北通。(本觉一)

　　玄沙因光侍者激曰。师叔若参得禅。某甲打铁船下海去。师住后。遣书问光曰。打铁船也未。

　　法眼益代云。和尚终不与么。　汾阳昭云。祇见锥头利。不见凿头方。　清凉钦代云。请和尚下船。　支提爱云。玄沙也是贫儿思旧债。　云居元云。禅也未曾参得。何用思量旧事。忽然被它撑动铁船。玄沙堪作甚么。　慧林本云。昨日过新罗。　云居庄云。诸方批判不为不多。然祇能扶强不能扶弱。山僧今日久勘。不离原状。敢谓玄沙被光侍者领过。直尔分疏不下。毕竟如何。官无定条。从民私约。

　　玄沙曰。万里神光顶后相。没顶之时何处望。事已成。意已休。此个来踪触处周。智者聊闻猛提取。莫待须臾失却头。

　　神光顶后照无边。万里区区岂足言。若问玄沙端的意。霜天夜半髑髅寒。(本觉一)

　　玄沙坐次。见面前地上一点白。以杖指问侍僧曰见么。曰见。如是三问三对。师曰你也见我也。见因甚么道不会。

　　高峰妙云。见即见。会即会。无复疑矣。且道者一点白决定是个什么。　普济龙云。者僧换得一双眼睛。玄沙失却一个鼻孔。

　　你见我见。十分成现。打破荆棘林。方知无背面。一点从教彻古今。黑白未分何处辨。

　　玄沙因声明三藏善别音响。刘大王请验之。师以铁火箸敲铜炉问是什么声。曰铜铁声。师曰大王莫受外国人瞒。

　　法眼益代云。大师久受大王供养。　清凉钦代云。却是和尚瞒大王。　翠峰显别云。大王宜加信敬。又别三藏云。莫瞒外国人。　净因成云。既不是铜铁声。玄沙唤作什么声。然则三藏祇知渡水。不觉湿衣。玄沙偏解诬人。争奈国有宪章。且道三藏瞒大王何似玄沙瞒大王。　天童觉云。理契则神。贫子获衣中之宝。情封则物。力士失额上之珠。三藏祇解瞻前不能顾后。还知么。诬人之罪以罪加之。　高峰妙云。大小玄沙能所未忘。当时赖遇是刘大王。若是个本分衲僧。管取一场漏逗。

　　声前独露本无名。楚馆秦楼卖却身。可惜玩花人立老。不知春已渡前村。(天岸升)

　　玄沙示众。世尊道吾有正法眼藏付嘱摩诃迦叶。犹如话月。曹溪竖拂子。还如指月。时鼓山出曰月𠰒。师曰者个阿师就我觅月。山不肯。却归众曰道我就它觅月。

　　翠峰显云。玄沙与鼓山如排百万大阵。祇抛瓦砾相击。有衲僧辨别得当。知正法眼藏付嘱有在。　护国元云。玄沙鼓山各说道理。要且未识月在。诸人要识月么。幸无偏照处。刚有未明人。　古南门云。玄沙诱人犯法。鼓山买帽相头。若非翠峰明辨端倪。往往作肯不肯会。即今莫有旁不肯底衲僧么。我要问你。唤甚么作正法眼藏。

　　玄沙曰。若论此事。喻如一片田地。四至界分结契卖与诸人。祇有中心树子犹属老僧在。

　　佛川义云。既是四至界分结契卖了。因甚中心树子犹属玄沙。

　　万事由王老师。树子犹属你在。广额屠儿成佛。二祖大师偿债。(鼓山圭)

　　祖佛田园都卖了。四边界至不曾留。奈何犹有中心树。恼乱春风卒未休。(径山杲)

　　祖父田园俱属我。中心树子岂由它。连枝带叶和根㧞。要见儿孙意气赊。(遁庵演)

　　玄沙曾指上头关。四海禅流觉未闲。惟有汉朝天子贵。彭城垓下信旗还。(姜山爱)

　　玄沙因雪峰迁化。众请作丧主。三朝集众点茶。师遂于灵前拈起一只盏子问曰。大众。先师在日从你道。如今且作么生道。若道得。则先师无过。若道不得。过在先师。还有人道得么。如是三问。众俱无对。师遂扑碎盏子归院。

　　中塔因沙问你作么生会。塔云先师有什么过。沙便面壁。塔出去。沙复召塔。塔回首。沙云你作么生会。塔便面壁。沙休去。　笑岩宝云。当时有个衲僧。才见伊恁么举。便掀翻茶桌。免教祖祢不了殃及儿孙。

　　玄沙尝访三斗庵主。才相见。主曰莫怪住山年深无坐具。师曰人人尽有为什么庵主无。曰且坐吃茶。师曰庵主元来有在。

　　傍庵来往路相通。步步相随蹑去踪。山远年深人不到。一溪流水质长松。(率庵琮)

　　玄沙见鼓山来。作一圆相山曰。人人出者个不得。师曰情知你向驴胎马腹里作活计。曰和尚又作么生。师曰人人出者个不得。曰。和尚恁么道得。某甲为什么道不得。师曰我得汝不得。

　　翠峰显云。祇解贪观白浪。殊不知失却手中桡。　云峰悦云。道得道不得。总在玄沙圈圚里。如今作么生出得它圈圚。　昭觉勤云。灼然者一条路。作者方知。直得穷天地亘万古而不移。消劫石空芥城而无尽。便是透关底。也须着眼始得。一等是恁么时节。为什么道我得汝不得。切忌向驴胎马腹里作活计。　净因成云。丛林中往往作鼓山未到玄沙境界会却。诸人要识二老么。不见道尽出者个不得。　南华昺云。捩转鼻孔。换却眼睛。若无者个手段。如何扶竖宗乘。虽然如是。直是好笑。笑须三十年。笑个什么。情知你在驴胎马腹里作活计。　东禅观云。当时我若作鼓山。待玄沙亦道人人出者个不得。即云和尚元来别有长处。不图成就前功。且要与玄沙向驴胎马腹里相见。　天童觉云。玄沙大似倚势欺人用强凌弱。盖它拨得转弄得出。两个一般。为甚么道我得你不得。是真难掩。是伪不昌。　报恩秀云。天宫净土。时人爱去。鼓山不爱驴胎马腹。时人怕堕玄沙不怕。所以降声负气。惟俯视横行。具狮子不欺之力。还信天童保证么。尘中能作主。化外自来宾。

　　作者好求无病药。马腹驴胎何处着。鼓山当日可怜生。鼻孔遭人白拈却。(本觉一)

　　一夜寒声来梦里。平明着屐到声边。心期盛夏重过此。脱却荷衣石上眠。(海舟慈)

　　大方信包容。优渥遂不已。跃鳞龙凤池。挥翰紫宸里。(铁容玄)

　　玄沙与地藏方丈说话至夜深。师曰侍者关槅子门了。汝作么生出得。藏曰唤什么作门。

　　翠峰显别地藏。当时珍重便行。　清凉钦别云。和尚莫欲歇去么。

　　玄沙对雪峰曰。某甲如今大用去也。和尚作么生。峰将三个木毬一齐抛出。师作斫牌势。峰曰汝亲在灵山方得如此。师曰也是自家事。

　　瀛山訚云。父作子述。真个克家。未免挂人唇齿。　慧云盛云。看它父子则剧相似。舞拍递承。宫商合调。若论大用。拈却象骨岩。许伊有个话会分。

　　玄沙见三人新到。自打普请鼓三下。却归方丈。新到具威仪了。亦去打普请鼓三下。却入僧堂。久住来白曰新到轻欺和尚。师曰打钟集众勘过。大众集。新到不赴。师令侍者去唤。新到才出法堂。却于侍者背上拍一拍曰和尚唤你。侍者至师处。新到便归堂。久住乃问和尚何不勘新到。师曰我与你勘了也。

　　最庵印云。可惜放过者僧。乃颂。

　　玄沙明修栈道。新到暗度陈仓。夜行各不相投。投明共到咸阳。严号令。按条章。明明四海清如镜。更于何处觅边疆。

　　须弥南畔日头落。北俱卢州正五更。最苦好是新罗客。朦胧犹在梦中行。(元洁莹)

　　玄沙因僧问如何是亲切底事。师曰我是谢三郎。

　　本是钓鱼船上客。偶除须发着袈裟。佛祖位中留不住。夜来依旧宿芦花。(翠峰显)

　　亲伸端的问君言。莫比流沙少室传。昨夜雁回双岭后。谢家人立月明前。(投子青)

　　杪秋时节水云乡。千顷芦花未着霜。江景不将零碎卖。一时分付谢三郎。(祖印明)

　　萧萧芦苇映江流。独棹孤篷漾小舟。细雨斜风浑不顾。一心祇在钓竿头。(笑翁堪)

　　长竿无饵钓丝轻。斜插船头秋月明。横笛等闲人不会。自家吹与自家听。(梅谷悦)

　　玄沙曰。钟中无鼓响。鼓中无钟声。钟鼓不交参。句句无前后。

　　拈头作尾。自倒自起。家寄鱼蛮。衣编蒲苇。(天岳昼)

　　玄沙因长庆棱来乃问。除却药忌作么生道。庆曰放憨作么。师曰。雪峰山样子拾食来。者里雀儿放粪。

　　承天怡云。玄沙祇知长庆雀儿放粪。不知自己屎臭熏天。若要去却药忌。三生六十劫。

　　大鉴下八世

　　漳州罗汉院地藏桂琛禅师(玄沙备嗣)

　　问僧什么处来。曰南方来。师曰南方佛法如何。曰商量浩浩地。师曰争似我者里种田博饭吃。曰争奈三界何。师曰唤甚么作三界。

　　沩山喆云。清贫长乐。浊富多忧。　报恩秀于博饭吃下云。恁么则非但南方也。　博山来云。者僧羁縻三界。带累它南州禅客俗气不除。如今还有与地藏相见者么。更须抛却犁耙锄头始得。　大慈言云。大小地藏道个栽田博饭。不妨令人疑着无端。末上道你唤什么作三界。却似龙头蛇尾。　仁王教云。地藏家风无愧古佛。真个千载一遇。乃为者僧一拶。直得七零八落。　法林音云。地藏可谓明于责人暗于责己。者僧若是作家。待伊云唤甚么作三界。便呵呵大笑。看地藏别作个甚么伎俩。

　　种田博饭吃。言中谁辨的。午后打斋钟。真金曾失色。(云峰悦)

　　种田博饭待方来。玄妙商量一任猜。无影树头悬日月。几人于此便心灰。(旻古佛)

　　宗说般般尽强为。流传口耳便支离。种田博饭家常事。不是饱参人不知。参饱明知无所求。子房终不贵封侯。忘机归去同鱼鸟。濯足沧浪烟水秋。(天童觉)

　　种田博饭吃。饱卧长伸脚。把将三界来。安在左边着。引得龙牙老古锥。手里把柄破木杓。(无准范)

　　地藏与长庆保福入州见牡丹花障子。福曰好一朵牡丹花。庆曰莫眼花。师曰可惜一朵花。

　　报慈遂云。三尊宿语。还有亲疏也无。祇如地藏与么道。落在什么处。　黄龙心云。据此三人见处。一人超佛越祖。一人自利利它。一人谩己。却问僧。你道自瞒底是谁。僧云莫眼花。龙云。此去更深夜静迥绝无人处。更去共伊商量始得。

　　地藏玩月曰。云动有。雨去有。僧曰。不是云动。是风动。师曰。我道云亦不动。风亦不动。曰和尚适来又道云动。师曰阿谁罪过。

　　风起心摇树。云生性起尘。若明今日事。昧却本来人。(龙济修)

　　若教捉物入迷津。但有纤毫即是尘。不信旧时无相貌。外寻知识也非真。(草堂清)

　　云生洞里阴。风动林间响。若明今日事。半斤是八两。(上方岳)

　　地藏问僧甚处来。曰秦州。师曰将得什么物来。曰不将得物来。师曰你为什么对众谩语。僧无对。师却问。秦州岂不是出鹦鹉。曰鹦鹉出在陇西。师曰也不较多。

　　沩山喆云。者僧亲从秦州来。为什么道对众谩语。要会么。作客不殷勤。带累主人拖泥带水。

　　来问若成风。应机非善巧。三搭不回头。笑破衲僧口。饥逢王膳不能餐。百城烟水何时了。(达变权)

　　东风花笑带春阳。蜂蝶枝头祇逐香。杜宇一声垂绿暗。不知归路几多长。(远庵僼)

　　地藏因法眼绍修洪进三人过。阻雪围炉次。举肇论至天地与我同根处。师曰山河与上座自己是同是别。眼曰别。师竖起两指。眼曰同。师又竖起两指便起去。及眼辞。师门送曰。上座寻常说三界惟心万法惟识。指庭下石曰。且道此石在心内在心外。眼曰在心内。师曰。行脚人着甚来由。安片石在心头。眼窘无以对。遂放包依席下求决。

　　商量同别有多般。老倒何曾举舌端。今古不能提得去。一双灵剑倚天寒。(保宁勇)

　　休争自己与山河。拨动干戈不奈何。看取将军施武略。两条寒剑定龙蛇。(冶父川)

　　火炉头话几多般。自己同时作么观。直下起来呈伎俩。山河大地黑漫漫。(虚堂愚)

　　地藏问僧。你在昭庆有什么异闻底事。试举看。曰不敢错举。师曰真实底事作么生。曰和尚因什么如此。师曰汝话堕也。

　　承天怡云。者僧昭庆得底异闻虽未举似。早已惊群耸众。地藏祇知它人话堕。不知自己舌头早已拖地。

　　地藏因同中塔侍玄沙次。沙乃打中塔一棒曰。就名就体。中塔不对。沙乃问师曰作么生会。师曰者僧着一棒。不知来处。

　　三昧真云。中塔固不知者一棒来处。地藏还知么。莫道地藏不知。敢保玄沙亦未知在。

　　地藏为玄沙作忌斋。请报恩和尚吃药石。恩看供养位不见有真。遂问师还有真么。师以手揖曰看。恩曰元来无真。师曰大似不看相似。

　　柳眉花面慵梳洗。谁道不如初嫁时。闲对傍人引玉线。金针绣出双黄鹂。(涧庵怡)

　　福州卧龙山安国院慧球寂照禅师(玄沙备嗣)

　　上堂。我此间粥饭因缘。为兄弟举唱。终是不常。欲得省要。却是山河大地与汝发明。其道既常亦与究竟。若从文殊门入者。一切无情土木瓦砾助汝发机。若从普贤门入者。不动步而到。若从观音门入者。一切音响虾蟆蚯蚓助汝发机。以此三门方便示汝。如将一只折箸搅大海水。令彼鱼龙知水为命。会么。若无智眼而审谛之。任汝百般巧妙不为究竟。

　　琅玡觉云。虽是善因而招恶果。　保宁勇云。大众东西南北四维上下筑着磕着。不觉不知。过在什么处。良久云。红粉易成端正女。无钱难作好儿郎。　荐福行云。若据山僧检点。安国自己性命亦未知落处在。者里一只折箸也不消得。莫有虎口夺食者么。若无。山僧不免向炙瘢上更下一燋去也。拍禅床下座。　东禅观云。安国一时嚼饭喂婴儿。不知旁观恶心。

　　安国问了院主。先师道。尽十方世界是个真实人体。你还见僧堂么。主曰和尚莫眼花。师曰先师迁化肉犹暖在。

　　法林音云。大小安国着甚死急。者僧换却眼睛。去死十分。纵有卢扁也祇好拱手。乃忙忙放去收来。岂善作之谓欤。虽然。安国也未必是好心。

　　福州大章山契如庵主(玄沙备嗣)

　　僧问。生死到来如何𢌞避。师曰符到奉行。曰恁么则被生死拘将去也。师曰阿㖿㖿。

　　瀛山訚云。者老汉恁么放憨。直得阎家拱手。虽然。更须勘过始得。

　　宗鉴法林卷五十三
卍新纂续藏经第 66 册 No. 1297 宗鉴法林


　　宗鉴法林卷五十四

　　集云堂　编

　　大鉴下九世

　　金陵清凉院法眼文益禅师(罗汉琛嗣)

　　行脚次。值天雨阻地藏。因参藏。藏曰何往。师曰迤逦行脚去。曰行脚事作么生。师曰不知。曰不知最亲切。师有省。

　　而今饱学似当时。脱尽纤尘到不知。任短任长休剪缀。随高随下自平持。家门丰俭临时用。田地优游信步移。三十年前行脚事。分明孤负一双眉。(天童觉)

　　南来北往尽奔波。终日烟尘不奈何。信步蹋翻芳草路。随机借看落花多。两行眉黛横秋月。一对天池浸玉梭。最好不知头角尽。转身何处觅誵讹。(伴我侣)

　　头角分明转失真。叶公老懒不传神。一朝破壁飞雷电。定有奇仙为点睛。(潭吉忍)

　　气宇轩昂出禁城。眼中无物可当情。谁知冷地一星火。烧出眉毛八字横。(无倚照)

　　神仙一粒果无差。点铁成金事更赊。不似今时药汞者。聚头空自说丹砂。(均化度)

　　法眼在地藏。一日呈所见。藏曰佛法不恁么。师曰某甲辞穷理尽也。藏曰。若论佛法。一切现成。师于言下大悟。

　　满盘捧出醇甘露。到口令人命即亡。绝后再苏欺不得。翻嗟岐路漫寻羊。(寿昌经)

　　法眼因子方上座自长庆来。师举先长庆偈问。作么生是万象之中独露身。子方举拂子。师曰恁么会又争得。曰和尚如何。师曰唤什么作万象。曰古人不拨万象。师曰。万象之中独露身。说什么拨不拨。子方言下悟去。

　　万象之中独露身。一回相见一回亲。东西南北吾皇化。莫向江南苦问津。(浮山远)

　　离念见佛。破尘出经。现成家法。谁立门庭。日逐舟行江练净。春随草上烧痕青。拨不拨。听丁宁。三径就荒归便得。旧年松菊尚芳馨。(天童觉)

　　雨洗淡红桃萼嫩。风摇浅碧柳丝轻。一江秋水连天碧。两岸蓼花笑白苹。(具足有二)

　　万象之中独露身。晓鸡啼散满天星。哑口牧童牛背稳。铁笛一声宇宙清。

　　法眼因慧超问如何是佛。师曰汝是慧超。

　　金粟元云。法眼恁么抵对。可谓瘥病不假驴䭾药。能弹何必玉丝弦。者僧悟去。亦觉可人。捡点将来。犹有事在。且道是什么事。咄。玄沙道底。

　　江国春风吹不起。鹧鸪啼在深花里。三级浪高鱼化龙。痴人犹戽夜塘水。(翠峰显)

　　𡾟险行时问路难。有人相问北村南。长安无限人来往。几个无铃得过关。(投子青)

　　木人行千里。骏马不移蹄。落日依南土。因风向北嘶。(正觉逸)

　　妙用不须霜刃剑。能弹何必玉弦丝。严冬午后三更夜。闲坐间眠云散时。(翠岩真)

　　一文大光钱。买得个油糍。吃向肚里了。当下便不饥。(白云端)

　　微酸梅子始生仁。莺老花残迹已陈。一夜南风移斗柄。明朝烟柳不关春。(正堂辨)

　　含元殿里问长安。直指当人彻骨寒。地没朱砂翻赤土。廪无粒米倒砻糠。(松涛广)

　　法眼因僧问如何是曹源一滴水。师曰是曹源一滴水。

　　天童杰云。法眼向百战场中舞纛旗。未免旁观者哂。忽有问灵隐如何是曹源一滴水。祇向它道和屎合尿。

　　曹源一滴水澄清。流出千江绝浪声。大海几多游玩者。茫茫空绕水边行。(白云端)

　　曹源一滴水。是即波涛起。桃花流出洞中来。渔舟夜宿芦花里。(杨无为)

　　曹源一滴异常流。流入沧溟冠九州。垂钓几番波浪险。未曾闻道失渔舟。(草堂清)

　　得人一牛。还人一马。珍重曹源。可知礼也。雷奔汹涌海涛生。谁解截流那下行。那下行。通玄日午打三更。(韶禅师)

　　曹源一滴起波涛。万派声归海上消。若谓清凉有别旨。不妨今日与明朝。(跂应华)

　　法眼答前语时。天台韶侍次。豁然开悟。因以所悟白师。师曰汝向后为王者所师。致祖道光大。吾不如也。

　　曹源一滴水。相骂饶插㭰。鷃鹊空啾啾。骅骝已千里。(月窟清)

　　白云散尽碧天高。月落波心映玉苗。江上渔翁休泛泛。寒风乍起利如刀。

　　法眼因僧问。承教有言。从无住本立一切法。如何是无住本。师曰。形兴未质。名起未名。

　　博山来云。形未兴。名未起。且道森罗万象从何处得来。者里放过即不可。喝一喝。

　　没踪迹。断消息。白云无根。清风何色。散干盖而非心。持坤与而有力。洞千古之渊源。造万象之模则。刹尘逆会也处处普贤。楼阁门开也头头弥勒。(天童觉)

　　漏泄了也。春不着花。冬不藏雪。一对泥牛衔古月。屑屑。形名何处论枯橛。(伴我侣)

　　从来那畔信难通。即使通来尚滞功。肯信一爻通变处。不萌枝上卷春风。(怀清海)

　　法眼问觉上座船来陆来。曰船来。师曰船在甚处。曰船在河里。觉退。师却问旁僧曰。你道适来者僧具眼不具眼。

　　博山来云。虚空无彩色。大海有波澜。　报恩琇代旁僧云。贼过点兵。　义山讷云。丝来线去不露锋铓。自非见处精明用处自在。何以能此。虽然。你若作佛法会。带累他二老不值半文钱。

　　水不洗水。金不博金。昧毛色而得马。靡丝弦而乐琴。结绳画卦有许事。丧尽真淳盘古心。(天童觉)

　　盛世常闻大雅音。元和协律凤巢林。无端曲罢停弦后。拨动忽生杀伐心。(星朗雄)

　　法眼问修山主。毫厘有差天地悬隔。你作么生会。曰毫厘有差天地悬隔。师曰与么会又争得。曰。某甲祇与么。师兄作么生。师曰毫厘有差天地悬隔。修遂礼拜。

　　东禅齐云。山主恁么抵对。为什么不肯。及乎请益法眼。乃仍祇恁么道。且道誵讹在什么处。者里看得透。许你具一只眼。　五祖戒别法眼。劈脊便打。　保宁勇云。修山主当时何不也好向法眼道。与么会又争得。　径山杲云。二老丝来线去绵绵密密。扶起地藏门风。可谓满目光生。若是德山临济门下。更买草鞋行脚始得。何故。毫厘有差天地悬隔。甚处得者消息来。　天宁琦云。二老汉不会转身句。如今有问天宁。向它道昨日有人恁么问。三十棒赶出院去也。　报恩秀云。万松当时见法眼道恁么又争得。向道久闻和尚有此机要。不然摆手便行。管取一时坐断。　博山来云。法眼钩人在不疑之地。且道有多少法术。王言如丝。其出如纶。　河渚谦代修云。和尚元来别有长处。

　　六国当时已太平。太平才久不知兵。修公换得长蛇阵。天下人人会死生。(佛印元)

　　石城亲切问同参。不话东西便指南。明暗两条来往路。依俙屈曲在烟岚。(保宁勇)

　　秤头蝇坐便攲倾。万世权衡照不平。斤两锱铢见端的。终归输我定盘星。(天童觉)

　　一道如弦直。长安信已传。万邦皆入贡。四海息狼烟。(掩室开)

　　两刃交锋电影驰。金刚截铁烂如泥。回头蹋碎关山月。未免重栽眼上眉。(雪逵照)

　　法眼示众。识得凳子。周匝有余。

　　云门偃云。识得凳子。天地悬殊。　翠峰显云。泽广藏山。霾能伏豹。　荐福怀云。识得凳子。是楠木做。　圆通秀云。识得凳子。四脚着地。　泐潭清举法眼云门翠峰语毕云。三个汉总是依它见解。明昧两岐。不脱是闻。如水中月。黄龙即不然。畗塞乾坤外。开张日月前。　径山杲云。识得凳子。好剃头洗脚。虽然如是。错会者多。　龙池传云。识得凳子。更参三十年。归来休云依旧是凳子。　云门澄云。识得凳子。正有事在。　灵溪昱云。法眼解放不解收。云门解收不解放。天衣平地上吃交。总是依草附木。何如拽杖看云起。闲听黄鹂三两声。

　　不知将甚报君恩。云起江湖浪皱痕。一片孤帆乘兴去。与谁相逐过天门。(保宁勇)

　　一不是。二不成。落花流水里啼莺。闲庭雨散夜将半。片月还从海底生。(象田卿)

　　法眼因僧来参。师以手指帘。寻有二僧齐去卷帘。师曰一得一失。

　　黄龙清云。法眼镆鎁在手杀活临时。二僧齐去卷帘。且道那个得那个失。还会么。世事但将公道断。人心难与月轮齐。　理安问云。法眼探头。二僧逐块。直饶收处迅捷。未免平地吃交。　百丈泐云。八字打开。眉横鼻直。眼里无筋一世贫。千古万古空相忆。法眼道一得一失。还有分疏得者么。卓拄杖云。山僧口门窄。　道峰珍举理安语毕云。法眼若非二僧出手。几乎劳而无功。虽然。还知平地吃交处么。一箭两垛。

　　松直棘曲。鹤长𠒎短。羲黄世人俱忘治乱。其安也潜龙在渊。其逸也翔鸟脱绊。夫何祖祢西来。得失是非相半。篷随风而转空。船截流而到岸。个中灵俐衲僧。看取清凉手段。(天童觉)

　　老将高提白玉鞭。双驹一䇿去翩翩。古今得失论量底。空看西山暮雨前。(正堂辨)

　　七夕星河渡鹊桥。穿针姹女自徒劳。支矶石畔乘槎客。更向平坡飐白涛。(石涧泐)

　　指点峰峦入望幽。芙蓉削出水天秋。最怜一抹烟岚好。翻使游人翳两眸。(位中符)

　　青桐一叶堕明楼。双雁南飞海上游。得失惟论千古事。何人能识汉宫秋。(蔗庵范)

　　法眼因僧问。古佛堂前何人先到。师曰不动步者。

　　资福广云。法眼恁么答话。引它业识茫茫者坐在无魂必死之地。古佛堂前驴年梦见。然则。毕竟什么人先到。牛头狱卒。

　　古佛堂前到者稀。相见难逢掣电机。死水有龙终不圣。惊起依前眼𥉌眵。(天衣怀)

　　法眼示众。尽十方世界皎皎地无一丝头。若有一丝头。即是一丝头。

　　清凉钦云。若有一丝头。不是一丝头。　水庵一云。夜来月色十分好。今日秋山无限情。

　　法眼因僧问。如何是尘劫来事。师曰尽于今时。

　　尘劫来事。尽在于今。祖师不会。面壁沉吟。(杨无为)

　　刚春即夏倏惊秋。为问长安诸白头。何日腰缠十万贯。御风骑鹤上扬州。(懿山德)

　　法眼拈香匙曰。者个不得唤作香匙。毕竟唤作什么。僧曰香匙。师不肯。僧二十日后方省。

　　烟水迢迢去转赊。霜风肃肃隔天涯。直饶识得香匙也。管保渠侬未到家。(拙庵朴)

　　法眼问僧甚处来。曰泗州礼拜大圣来。师曰大圣今年出塔否。曰出。师却问旁僧曰。你道者僧曾到泗州也无。僧亦无对。

　　浮山远云。者僧到即到泗州。祇是不见大圣。　道场全云。者僧见即见大圣。祇是不曾识法眼。　东禅观云。者僧到也到泗州。见也见大圣。识也识法眼。祇是自讨头不见。　报恩琇云。者一队汉病在膏肓。祇顾道那僧不见。谁知却是自不识那僧。有人出来道和尚也是扶弱不扶强。报恩随声便打。且道是肯他不肯它。

　　妙圆金地绝纤尘。到者当观无相真。莫道玄门难近向。举头便是塔中人。(承天宗)

　　法眼因开井次问众曰。泉眼不通被沙碍。祇如道眼不通被甚么碍。众无对。自代曰被眼碍。

　　五祖蕉云。法眼大似不奈船何打破戽斗。若是蕉上座即不然。泉眼不通被沙碍。祇如道眼不通被甚么碍。直向它道被道碍。不但使其当下瞥地。且与千古留眼。

　　法眼上堂。三通鼓罢。蔟蔟上来。佛法人事。一时周毕。

　　慧温尼云。三通鼓罢。蔟蔟上来。拄杖不在。笤帚柄聊与三十。　平阳忞云。法眼用钩。慧温用锥。山僧也不钩你也不锥你。且放教冷来看。乃云三通鼓罢。蔟蔟上来。向下文长。付在来日。　法林音云。三通鼓罢。蔟蔟上来。不快漆桶。觅甚么碗。

　　法眼闻斋鱼。问僧还闻么。适来若闻。如今不闻。如今若闻。适来不闻。

　　法林音云。法眼大似因斋庆赞。

　　耳听如聋。口说如哑。法眼舌头。孰真孰假。(无著总)

　　法眼因僧问。声色两字如何透得。师召众曰。诸上座。且道者个僧还透得也未。若会此僧问处。透声色即不难。

　　天童觉云。从前不了。祇为家贼难防。直下分明。且向草庵止宿。　高峰妙云。明修栈道暗度陈仓。　愚庵盂云。平地上死人无数。　懒放大云。者僧声色里横眠。被法眼一赚。直得一步也去不得。回视大众云。还知法眼被者僧赚却么。

　　亲口问来求透路。作家直为指昏蒙。眼耳忽然春梦觉。莺吟燕语尽圆通。(大洪遂)

　　声色都来两个字。衲僧不透眼中沙。黄鹤楼中吹玉笛。江城五月落梅花。(慈受深)

　　曾经洗耳碧溪流。万壑千岩路转幽。最是月明风静夜。一声长啸海门秋。(理安问)

　　襄州清溪山洪进禅师(罗汉琛嗣)

　　问修山主曰。明知生是不生之理。为什么被生死之所流转。修曰。笋毕竟成竹去。如今作篾使。还得么。师曰你向后自悟去在。曰绍修所见祇如此。上座意旨如何。师曰者个是监院房。那个是典座房。修便礼谢。

　　进老分明到五台。修师真个人闽来。维那院主门相对。说著令人两眼开。(正觉逸)

　　豁落无依。高闲不羁。家邦平怗到人稀。些些力量分阶级。荡荡身心绝是非。是非绝。介立大方无轨辙。(天童觉)

　　穆满从王母。阶前听白云。侍臣浑不识。犹拟是并汾。(俍亭挺)

　　露柱怀胎已有年。临盆几度命丝悬。忽钻石女胁中出。笑倒高堂客满筵。(芝颖化)

　　抚州龙济山主绍修禅师(罗汉琛嗣)

　　示众。具足凡夫法凡夫不知。具足圣人法圣人不会。圣人若会即是凡夫。凡夫若知即是圣人。此语具一理二义。若人辨得。不妨于佛法中有个入处。若辨不得。莫道不疑。

　　黄龙清云。修山主祇知布网张罗。不觉自遭笼罩。要得出身么。此亦有一理二义。若人辨得。永堕阿鼻。　径山杲云。点铁化为金玉易。劝人除却是非难。　净慈一云。直饶有个入路。堪作什么。凡夫则是凡夫。圣人则是圣人。且道凡圣两忘一句作么生道。闲持经卷倚松立。笑问客从何处来。　密庵杰卓拄杖云。一不知。二不会。东西南北转霶霈。　天宁琦云。修山主熟处难忘。也是胡地冬抽笋。　龙池传云。龙池则不然。凡夫具足圣人法。凡夫不知。圣人具足凡夫法。圣人不会。圣人若会则不有圣人。凡夫若知则凡夫何在。即如老僧如此折倒。还有甄别么。喝一喝云。路逢达道者。莫将语默对。

　　凡全是圣圣全凡。究实遗名直下参。廓彻迥超凡圣处。无言童子口喃喃。(灵源清)

　　刬除露布葛藤。不用之乎者也。饶君句下精通。未免唤驴作马。(卍庵颜)

　　融峰强万丈。未话足先酸。若不缘云去。那知星斗寒。(虚堂愚)

　　龙济颂曰。欲识解脱道。诸法不相到。眼耳绝见闻。声色闹浩浩。

　　昭觉勤云。声不到耳。色不到眼。声色交参。万法成现。且道还蹋着解脱道也无。不省者个意。修行徒苦辛。

　　龙济颂曰。初心未入道。不得闹浩浩。钟声里荐取。鼓声里颠倒。

　　天目礼云。修山主可谓五音六律无相夺伦。美则美矣。要且活埋在声尘堆里。至今出身不得。何故。玄沙道底。

　　龙济曰。是柱不见柱。非柱不见柱。是非已去了。是非里荐取。

　　径山杲云。咄。又是从头起。　天宁琦云。教里少哩修山主。有多少奇特。也祇是座主见解。未梦见我衲僧巴鼻在。见露柱但唤作露柱。见灯笼但唤作灯笼。不得动着。动着三十棒。

　　荐得是移花兼蜨至。荐得非担泉带月归。是也好。郑州梨胜青州枣。非也好。象山路入蓬莱岛。是亦没交涉。蹋着秤锤硬似铁。非亦没交涉。金刚宝剑当头截。阿呵呵。会也么。知事少时烦恼少。识人多处是非多。(全庵己)

　　猛士腰间大羽箭。拈来一镞定天山。乾坤一统清如镜。不用飞书更闭关。(晦石琦)

　　龙济曰。二破不成一。一法镇长存。若人一二解。永劫受沉沦。

　　昭觉勤云。修山主直似倚天长剑凛凛神威。向平坦坦处壁立千仞。壁立千仞处平坦坦。虽然。祇道得一半。山僧即不然。二破不成一。一法亦不存。不作一二解。永劫受沉沦。

　　听不出声。见不超色。指东话西。将南作北。(古林茂)

　　龙济曰。万法是心光。诸缘惟性晓。本无迷悟人。祇要今日了。

　　天宁琦云。既无迷悟。了个什么。从前汗马无人识。祇要重论盖代功。

　　龙济问僧甚处来。曰翠岩。师曰翠岩有何言句示徒。曰。寻常道出门逢弥勒。入门见释迦。师曰与么道又争得。僧便问和尚又如何。师曰。出门逢阿谁。入门见什么。僧于言下有省。

　　荐福怀云。虽得一场荣。刖却一双足。且道落在宾家分上主家分上。若定当得出。忧则共戚乐则同欢。山僧即不然。出门则吴山楚水。入门则佛殿行廊。或有个衲僧出问师意如何。许伊具一只眼。　西禅需云。者僧悟即不无。争奈未遇谛当。青天白日如被鬼迷。龙济头白齿黄作恁么语话。懒庵即不然。出门竹径无人扫。入户方塘照影寒。

　　龙济因僧问。劫火洞然。大千俱坏。未审者个坏不坏。师曰不坏。曰为什么不坏。师曰为同大千。

　　问若剜心。答如劈腹。句里翻身。何劳迅速。劫火俱然同大千。全机不动剑锋旋。龙济山头龙脱骨。𦦨摩天上鼓惊湍。

　　有耳不闻牕外事。眼前那有异同机。偶来遇值三家叟。浑语诙言总不羁。(天岸升)

　　福州东禅玄亮禅师(玄沙备下白龙希嗣)

　　僧问。本无迷悟。为什么却有佛有众生。师曰话堕也。

　　瀛山訚云。且道是者僧话堕东禅话堕。　承天怡云。者僧祇解月下趱程。不觉和身堕水。东禅虽能顺方指迷。要且无宗师作略。当时待它恁么问。连棒打出。直令它向佛生情尽迷悟顿空处别立生涯。

　　大鉴下十世

　　台州天台山德韶国师(法眼益嗣)

　　因僧问。乍离凝峰丈室。来坐般若道场。今日家风请师一句。师曰亏汝甚么处。曰。恁么则雷音震动乾坤界。人人无不尽沾恩。师曰幸然未会且莫探头。僧礼拜。师曰探头即不中。

　　护国蕴云。国师恁么答话。揭露佛祖家风则不无。要且此僧未肯点头。若有问山僧今日家风请师一句。但向道天台一万八千丈。朝夕烟云八面封。

　　天台初谒龙牙。问雄雄之尊为甚么近不得。牙曰如火与火。师曰忽遇水来又作么生。牙曰。去。汝不会我语。

　　怀宝迷邦何太错。投珠按剑更回还。春风不管花开落。流水依然过万山。(平阳忞)

　　天台因僧问。橹棹俱停。如何得到彼岸。师曰庆汝平生。

　　当下自能休歇去。大千那有一毫头。项王早肯咸阳立。一片皇风八百州。(远庵僼)

　　天台示众。青萝夤缘直上寒松之顶。白云淡伫出没太虚之中。万法本闲。唯人自闹。

　　等是垂慈为你来。舌头拖地语如雷。葛藤满地无人翦。狼藉春风又一回。(竹屋简)

　　天台示众。通玄峰顶不是人间。心外无法满目青山。法眼闻曰。祇此一颂堪起吾宗。

　　径山杲云。灭却法眼宗。祇缘者一颂。　昭庆庭云。天不盖。地不载。无处隐身。水自绿。山自青。纤毫碍眼。祇如通玄峰顶不是人间。且道是什么所在。一片落花飞。万国春归去。　天童悟云。新通玄则不然。今日别开一路。通玄峰顶别是人间。祇缘不荐错认青山。喝一喝云。还荐么。便下座。

　　篷底歌眠醉复醒。君山祇在两眉青。浑家不管兴亡事。一味和云占洞庭。(无文灿)

　　心外本来无一法。国师见处未为亲。若言满目青山是。认着还生眼里尘。(无隐鉴)

　　金陵清凉泰钦法灯禅师(法眼益嗣)

　　问僧曰如何是祖师西来意。曰不东不西。师不肯。僧却问如何是祖师西来意。师曰不东不西。僧有省。

　　西来祖意不东西。猿鸟春深抱树啼。多少行人空怅望。青山孤耸白云低。(保宁勇)

　　不东不西。一句全提。软似生铁。硬如烂泥。投针未谙钵水。刮膜再用金鎞。云锁家山归路绝。回头翻笑杜䳌啼。(肯堂充)

　　清凉开堂。山僧本欲居山藏拙。养病过时。奈缘先师有未了底公案。出来与它了却。时有僧问如何是先师未了底公案。师便打曰。祖祢不了殃及儿孙。曰过在什么处。师曰过在我殃及你。

　　翠岩芝云。为众竭力。祸出私门。　云峰悦云。者老汉一期与夺也似光前绝后。及乎拶着又却龙头蛇尾。如今莫有为清凉作主底么。　昭觉勤云。法灯纵域中。杀活握阃外。威权直得气概。惊群风标独立。山僧卑志本意如斯。今日出来祇缘五祖先师有个现成公案对众举扬。有不惜性命底出来挨拶看。如无。不免自拈自弄去也。喝一喝。击拂子下座。　天童觉云。者僧若是个汉。出来便掀倒禅床。不惟自己有出身之路。亦免祖祢不了殃及儿孙。　东禅观云。千钧上弦必思鏖战。寸铁入手惟恐无敌。者僧既不惜出来。好大家。割舍理会却祇恁么。把伊涂糊一上。所以清凉公案至今未了。　仰山钦云。跨灶起家。法灯是则。好手其奈自身不了殃及祖翁。新护圣欲了先师公案。别有人在。且道是阿谁。乃打喷嚏一声。　古南门云。法灯可谓谦光导物枉尺直寻。山僧则不然。遍界不曾藏。虽踞孤峰绝顶。未尝不在水云深处。又何曾隐遁来。本师现在吃得屙得。有甚公案不了。既然如是。今日又向诸人面前叫唤作么。祖灯续𦦨明无尽。祇要钩头得锦鳞。

　　秋老园林红叶飞。渔翁月下整竿丝。扁舟不向芦湾宿。举棹金波任往回。(瑞白雪)

　　年老生心欲嫁人。巧涂脂粉卖青春。笑它落魄痴公子。空把精神减十分。(子青昊)

　　清凉因僧问如何是西来密密意。师曰苦。

　　幽情无那远荒村。谩卷湘帘独倚门。江上风寒秋欲暮。淡烟疏雨断人魂。(喝轮用)

　　枯木糁花劫外春。没踪迹处肯藏身。倒骑铁马吹横笛。一曲无腔调自新。(妙叶启)

　　苔封禁殿漏声残。飒飒金风透体寒。夜静一轮霜月皎。玉人愁绝倚阑干。(一之化)

　　旅邸残灯影寂寥。孤猿何处夜深号。思量底事真堪惜。纵理瑶琴意未销。(惟中经)

　　万籁声回万壑风。雨余草色入帘栊。楼头多少关心事。却在梧桐一叶中。(宗朗月)

　　金陵报恩院玄则禅师(法眼益嗣)

　　初问青峰如何是学人自己。峰曰丙丁童子来求火。后谒法眼。眼问甚处来。师曰青峰。曰青峰有何言句。师举前话。眼曰上座作么生会。师曰。丙丁属火而更求火。如将自己求自己。眼曰与么会又争得。师曰。某甲祇与么。未审和尚如何。眼曰。你问我。我与你道。师问如何是学人自己。曰丙丁童子来求火。师于言下顿悟。高峰妙云。者则公案自古至今。觅个不错会底人如星中拣月相似。只如前监寺于法眼言下悟去。要且不是顺朱。具眼底试辨看。　奯舟元云。法眼固是就窠打劫。确有假道伐虢之能。则监寺赢得一回顿悟。怎奈刺脑入胶盆。虽然。要见法眼则易。要见青峰则难。

　　末上一回称八两。再称恰重半斤来。定盘星在谁人手。争着丝毫可怪哉。(白云端)

　　一回醉倒玉楼前。𩯭乱钗横语笑颠。最是恼人肠断处。借婆衫子拜婆年。(皖山凝)

　　去年今日此门中。人面桃花相映红。人面不知何处去。桃花依旧笑春风。(豁堂嵓)

　　玄则开堂日。李王法眼俱在会。僧问。龙吟雾起。虎啸风生。学人知是出世边事。到此为甚么不会。师曰会取好。僧举头看。师又看法眼。乃抽身入众。眼与王当时失色。眼归方丈。令侍僧唤问话僧至。眼曰。上座适来问底话。不妨许你具一只眼。人天众前何不礼拜盖覆。却便摵一坐具。其僧三日后吐光而终。

　　神鼎揆云。者则公案尽道玄则顺水推舟当阳落节。法眼怜儿不丑。暗处拔本。如斯话会。未识古人。神鼎不惜眉毛为伊点破。以拄杖卓一卓云。要识者僧么。背负干薪遭野火。要识法眼么。复卓一卓云。云雷相送化游龙。玄则𠰒。放下拄杖云。水归大海波涛静。云到苍梧气象闲。复颂。

　　符灵肘后舞龙泉。扫尽狼烟奏凯旋。赢得威光辉宇宙。英名廊庙古今传。

　　杭州报恩寺慧明禅师(法眼益嗣)

　　一日有新到参。师问近离甚处。曰城都。师曰上座离城都到此山。则城都少上座。此间剩上座。剩则心外有法。少则心法不周。说得道理即住。不会请出。僧无对。

　　洞山莹代云。某甲纵说得道理。终不似和尚好。　承天怡云。报恩虽说尽道理。自己也分疏不下。

　　杭州永明寺开山道潜禅师(法眼益嗣)

　　初参法眼。眼曰。子参请外。看什么经。师曰华严。曰总别同异成坏六相是何门摄。师曰世出世间一切法皆具六相。曰空具六相否。师无对。曰何不问去。师却问空具六相否。曰空。师于是开悟。眼曰子作么生会。师曰空。眼然之。

　　空兮空兮无背面。拈起豁然成两片。担向南屏山脚头。千古万古少人见。要见么。以拂子打圆相云。金乌飞上琉璃殿。(断桥伦)

　　永明因法眼问。律中道隔壁闻钗钏声即名破戒。现睹金银合杂朱紫骈阗。是破戒是不破戒。师曰好个入路。眼曰汝向后有五百毳徒。为王侯所重在。

　　天宁琦云。真个入得。锦上铺花。若入不得。眼中着屑。　光相得云。法眼欲从火里拈出一茎眉毛。既不可得。而永明乃善于就窠打劫。固足称善。虽然。祇解瞻前不能顾后。　祖镫绍云。永明如香象渡河。截流而过是则好手。未免被法眼活埋。

　　春光别贮一金壶。拟学江南唱鹧鸪。谩把花枝招石女。横推不倒直须扶。几多媸蠢几多妍。览遍名山又市廛。无奈家贫遭劫久。借婆衫子拜婆年。(石雨方)

　　多为无心即便休。是金何用博真鍮。百花丛里佳人面。一笑旁观尽点头。(天岳昼)

　　文君澹抹偶当罏。玉碗光浮琥珀波。公子风流双眼隽。不尝佳酿觑佳娥。(西遁超)

　　洛阳才子惯春游。柳陌花街总自由。更忆西湖桥上过。有钱何处不风流。(仁趾麟)

　　杭州灵隐清耸禅师(法眼益嗣)

　　问僧汝会佛法么。曰不会。师曰汝端的不会。曰是。师曰且去待别时来。僧珍重。师曰不是者个道理。

　　玉人清贮一壶冰。双手呈来莹且凝。如意倒拈都击碎。迟迟日影绕觚棱。(六雪訚)

　　相州天平山从漪禅师(清溪进嗣)

　　到西院常自曰。莫道会佛法。觅个举话底人也无。院闻而默之。师一日上法堂次。院召从漪。师举首。院曰错。师行三两步。院又曰错。师近前。院曰适来两错。是上座错是思明老汉错。师曰从漪错。院曰错错。乃曰上座且在者里过夏。共汝商量者两错。师不肯便去。住后每举前话曰。我行脚时被恶风吹到汝州。有西院长老勘我。连下两错。更留我过夏。待共我商量。我不道恁时错。发足向南方去时早知错了也。

　　首山念云。据天平作恁么解会。未梦见西院在。何故。话在。　昭觉勤云。如今人闻它道未发足向南方时早知道错了也。便去卜度道未行脚时自无许多佛法禅道。及至行脚被诸方热瞒。不可未行脚时唤地作天唤山作水。幸无一星子事。若总恁么作流俗见解。何不买一片帽大家戴。有甚么用处。佛法不是者个道理。　径山杲云。天平似则似。是则未是。何故。贪程太速。当时才见道且在此中过夏共汝商量者两错。便好擒住云。过夏即不辞。者两错作么生商量。待伊拟议。掀倒禅床便行。非惟庆快平生。亦乃坐断天下人舌头。　龙翔欣举雪窦颂毕云。者则公案。丛林中商量者多决断者少。中峰今日为诸人断看。一人监主自盗。一人卖贼放贼。一人知而不首。各与三十拄杖。何也。速则易改。久则难追。　五祖冈云。假使九州之铁。也难铸此两错。　法林音云。当时西院待伊道是从漪错。便与痛棒打出。免令者汉向葛藤里绊倒一生。

　　禅家流。爱轻薄。满肚参来用不着。堪悲堪笑天平老。却谓当初悔行脚。错错。西院清风顿销烁。复云。忽有个衲僧出来道。错。雪窦错何似天平错。(翠峰显)

　　把䌫放船。胶柱调弦。远水不救近火。短绠那汲深泉。天平老。太匆草。为两错。悔行脚。大地茫茫愁杀人。眼里无筋一世贫。(圆悟勤)

　　两错将来竟不成。从而南北路头分。后来费尽分疏语。半是思君半恨君。(云衲庆)

　　昨夜西风忽发恶。一园桃李俱吹落。探花游子竞来索。无处摸。满地寻来用不着。转忆红白枝上萼。时时举起争忘却。说向人前成大错。悔行脚。千年故纸中合药。(启明鉴)

　　呼蛇易。遣蛇难。觌面机锋仔细看。丝毫透不尽。咫尺隔千山。错错。难难。无限渔翁失钓竿。(寒松操)

　　大鉴下十一世

　　杭州慧日永明寺延寿智觉禅师(天台韶嗣)

　　因二僧参。乃问参头曾到此间否。曰曾到。又问第二上座曾到此间否。曰不曾到。师曰一得一失。少选侍者问适来二僧未审那个得那个失。师曰你曾识者二僧也无。曰不曾。师曰同坑无异土。

　　清化嶾云。平展处不犯锋铓。验人处岂用多辞。叵耐二僧无端累它侍者受屈。　天斗伟云。黄河九曲非无其源。梗楠千尺非无其本。永明一期施设。自非本深源远岂可得哉。然侍者且置无论。当时被二僧道个情知和尚曾见天台。又作么生。

　　到与不到。一得一失。不是砒霜。便是石蜜。舌端无眼如何吃。侍者刚要询端的。莫怪同坑无异土。闪电未收轰霹雳。(痴绝冲)

　　慧日因僧问如何是永明旨。师曰更添香着。曰谢师指示。师曰且喜没交涉。僧礼拜。师示偈曰。欲识永明旨。门前一湖水。日照光明生。风来波浪起。

　　愚庵及云。诸人还见祖师么。卓拄杖云。要识是非。面目现在。

　　门前湖水镜容开。对面和盘托出来。可是永明无剩语。酒浓初不在多杯。(象潭泳)

　　似日临波千顷碧。如风吹水自成纹。拟心早已崖州隔。触处全彰妙绝勋。妙绝勋。更何云。门外湖光说向君。万象森罗宗镜里。一天风月六桥分。(平阳忞)

　　慧日因僧问。学人久在永明。为甚么不会永明家风。师曰不会处会取。

　　永明无别底家风。杖子挑来两片空。昨夜特牛生象子。朝来海底火通红。(频吉祥)

　　杭州五云山华严院志逢禅师(天台韶嗣)

　　问僧。无为无事人。为甚么却有金锁难。僧无对。师代曰祇为无为无事。

　　鲁庵远云。五云老汉费尽气力下得一钓。可惜劳而无功。末后重展丝纶。依然在不疑之地。何不待僧无对时痛与三十棒。当时蓦地回头亦未可知。虽然。莫道者僧孤负五云。古今天下人孤负五云者亦不少。

　　温州瑞鹿寺上方遇安禅师(天台韶嗣)

　　首阅楞严经。到知见立知。即无明本。知见无见。斯即涅槃。乃破句读曰。知见立。知即无明本。知见无。见斯即涅槃。于此有省。毕生不易。时谓之安楞严。乃说偈曰。不是岭头𢹂得事。岂从鸡足付将来。自古圣贤皆若此。非吾今日为君裁。

　　瀛山訚云。且道伊悟底。有知见无知见。

　　春草碧色。春水渌波。送君南浦。伤如之何。(偃溪闻)

　　杭州龙华慧居禅师(天台韶嗣)

　　僧出礼拜。师曰。好个问头。如法问着。僧拟进前。师曰又没交涉也。

　　爱人趋侍忌人亲。又要狞兮又要驯。若是金毛狮子子。不来者里弄颦呻。(六雪訚)

　　秦人蚕食图吞并。空使韩侯击浪沙。六国至今归有道。汉宫定例拜中华。(子青昊)

　　福州严峰师术禅师(天台韶嗣)

　　僧问。灵山一会迦叶亲闻。严峰一会谁是闻者。师曰问者不弱。

　　瀛山訚云。者僧问处。大似把炬逆风先灼手。严峰答处。正如当卢卖酒便倾卮。良久复云。笑杀旁观。

　　杭州九曲观音院庆祥禅师(天台韶嗣)

　　因僧问。险恶道中以何为津梁。师曰以此为津梁。曰如何是此。师曰筑着汝鼻孔。

　　春风在处百花开。险恶道中恁么来。欲识津梁为以此。石人木马夜怀胎。(嵩源㵽)

　　洪州云居道齐禅师(法灯钦嗣)

　　一日清凉谓师曰。有人问我西来意。答它曰不东不西。藏主作么生会。师曰不东不西。曰与么会又争得。师曰。道齐祇恁么。未审和尚尊意如何。曰它家自有儿孙在。师顿明厥旨。有颂曰。接物利生绝妙。外甥终是不肖。它家自有儿孙。将来用得恰好。

　　它家自有儿孙在。祖父田园都不爱。平生活计刹那中。东头买得西头卖。(大洪恩)

　　倏然㘞地指东西。月满苍梧水满溪。午夜玉人残梦断。倚楼独听一声鸡。(无倚照)

　　秋牕穼雨冷沉沉。月殿风泉听莫禁。梦破一回清彻耳。晓来无处不生霖。(赓汇先)

　　云居因大梅煦参。乃曰。我要问汝从什么处来。若从僧堂来即是谩语。不从僧堂来又是自瞒。汝毕竟从甚处来。梅于言下顿悟。

　　翠岩芝云。若不如是。争知如是。　友可元云。者僧亲从堂中来。为甚却道谩语。云居也是心斜不觉口歪。

　　大鉴下十二世

　　明州瑞岩义海禅师(云居齐嗣)

　　参云居。居问甚么物恁么来。师于言下大悟。因僧问如何是祖师西来意。师曰。若到诸方。但道报本不解答话。

　　渊默雷声。晴飞黑雪。眼听不真。耳观却别。半亭烟雨似游尘。谩把乌龟唤作鳖。(翁元铠)

　　昂霄架壑怒呼松。洞口曾干出壑龙。拥出当初旧鳞甲。夜吟风雨落残钟。(振夫潜)

　　大鉴下十三世

　　明州翠岩嗣元禅师(瑞岩海嗣)

　　因僧问如何是祖师西来意。师曰见钱买卖不曾赊。曰向上更有事也无。师曰好不信人直。

　　道路虽殊贵养家。市凭酬价客凭牙。威音那畔无遗韵。祇者真金不混沙。(妙叶启)

　　物见相酬眼上亲。一腔风月最关情。韵含千古和烟袅。翠竹乔松不犯春。(莹章玠)

　　祖意由来彻底贫。和声酬价绝疏亲。吹毛倒握连根截。始识灵苗不借春。(杲堂赤)

　　宗鉴法林卷五十四
卍新纂续藏经第 66 册 No. 1297 宗鉴法林


　　宗鉴法林卷五十五

　　集云堂　编

　　大鉴下一世

　　吉州青原行思弘济禅师(六祖能嗣)

　　初参六祖。问当何所务即不落阶级。祖曰汝曾作什么来。师曰圣谛亦不为。祖曰落何阶级。师曰。圣谛尚不为。何阶级之有。祖深器之。

　　东苑镜云。我若作六祖。待问当何所务即不落阶级。便喝云者担粪汉在者里作么。若作青原。待问曾作什么。便抚掌云者老汉犹作寐语在。岂不使曹溪一路别有风光。　白岩符云。荡空凡圣。不立纤尘凛凛然。翠壁秋岩迥绝攀仰。自非众角。一麟何以能此。惜乎当时放过。待云圣谛尚不为何阶级之有。好以杖击右案云。且立者边着。青原老汉到者里。必当别有生涯。　湘翁沄云。单传少室心宗。提挈衲僧正令。师资会合。凡圣浑忘。直得云封宝殿八面玲珑。日照霜空千峰寒翠。就中祇是机用绵密。致令卤莽鉴觉之徒往往构他语脉不上。毕竟如何。丹枫落叶江天晓。万顷晴川驾铁舟。　遁云定云。凤出青霄不恋梧桐烟翠。鹤飞碧汉岂留踪迹寒潭。虽是父子投机。犹欠梢头一语。待云圣谛尚不为何阶级之有。好以手斫额云无人处相望。谅青原老汉必然另起英风。

　　无见顶露云攒急。劫外灵枝不带春。那边不坐空王殿。争肯耘田向日轮。(投子青)

　　卓尔难将正眼窥。迥超今古类难齐。苔封古殿无人侍。月锁苍梧凤不栖。(丹霞淳)

　　劫外相逢那畔行。灵苗丛里铁牛耕。东风吹散千岩雪。空界无云孤月明。(成枯木)

　　一掬澄潭镜㨾磨。无风何必自生波。转身纵不离初际。仔细看来较几何。(雪岩钦)

　　跣足披蓑度别岑。相逢切忌话威音。掀翻麟阁动劳泯。击碎菱花影象沉。霭霭寒云笼岳顶。团团皓月荡波心。金牛不吃凡间草。晓入沧溟无处寻。(百愚斯)

　　人静香消景寂寥。金门不锁夜迢遥。丹墀月满千峰色。衮衮衣冠万国朝。(天愚宝)

　　霜黄芦月碧溪秋。水有芙蓉客泛舟。春色恼人眠不得。归来塞雁听高楼。(南庵依)

　　鹤冲霄汉。鹭出芦丛。了无位次。迥绝罗笼。月堂照处尊严甚。方外谁能造次通。(尊道启)

　　草遮迥磴绝鸣銮。云树深深碧殿寒。明月自来还自去。更无人倚玉阑干。(莹章玠)

　　青原因石头问和尚出岭多少时。师曰我却知汝早晚离曹溪。曰希迁不从曹溪来。师曰我亦知汝去处也。曰和尚幸是大人且莫造次。师休去。

　　木人来问青霄路。石女年尊似不闻。𢹂手相将归故国。暮山岌岌锁重云。(丹霞淳)

　　回首桃源路已非。不禁把袂暮云迷。泉声湛湛来霄汉。拂尽烟光万岭低。(伴我侣)

　　青原问石头汝什么处来。曰曹溪。师举拂子曰曹溪还有者个么。曰。非但曹溪。西天亦无。师曰子莫到西天否。曰若到即有也。师曰未在更道。曰。和尚也须道取一半。莫全靠学人。师曰。不辞向汝道。恐已后无人承当。

　　千辉月云。青原老汉惯打冲霄鸾凤。善捉海底狞龙。仔细看来。可谓千古作家。石头虽有格外作略。争奈被者老汉罗笼。带累后代儿孙都落在者圈圚里。即今还有出得底么。良久云。逢人不得错举。

　　白云藏玉凤。红日照无聊。隐隐星攒处。无私镇九霄。(投子青)

　　相见锦江头。相𢹂上酒楼。月阑歌笑罢。回首上扁舟。(遁庵演)

　　谁在画楼西。相逢笑语低。到家春色晚。花落鹧鸪啼。(彖庵易)

　　青原问石头子何方来。曰曹溪。师曰将得什么来。曰未到曹溪亦不失。师曰若恁么用去曹溪作么。曰若不到曹溪怎知不失。

　　灵岩储拈拄杖云。上大人可知礼也。尔小生且道节文在什么处。卓一下云。自是不归归便得。五湖烟景有谁争。

　　失不失。曹溪路上行人密。雨打风吹动客愁。桃花两岸牯牛迹。穿小桥。归人逸。前邨雨过斜阳出。旅亭风动竹枝寒。狼藉青衫仍自湿。(南庵依)

　　青原因僧问如何是佛法大意。师曰庐陵米作么价。

　　博山来云。高低米价。环翠色于奇峰。吞吐庐陵。炼蟾华于玉树。须知大用无方有感斯应。若论青原底佛法。三生六十劫未梦见。　翠岩喆云。还识青原老汉立地处么。但见皇风成一片。不知何处有封疆。

　　乌龟三眼赤。祥麟一角尖。腾云生暮雨。溪月夜明帘。(法昌遇)

　　庐陵米价越尖新。那个商量不挂唇。无限清风生阃外。休将升斗较疏亲。(白云端)

　　庐陵米价走禅徒。五老嵯峨矗太虚。堪笑华山图籍上。又添潘阆倒骑驴。(海印信)

　　太平治业无象。野老家风至淳。祇管邨歌社舞。那知舜德尧仁。(天童觉)

　　市行高下不须疑。问着平人自得知。红稻啄残鹦鹉粒。碧梧栖老凤凰枝。(仰山钦)

　　自古庐陵是吉州。至今米价没人酬。青山绿水依前在。黄叶西风又一秋。(佛陀逊)

　　冲开碧落松千尺。截断红尘水一溪。饱食高眠人不到。日从东出又沉西。(无准范)

　　毒鼓一声闻者皆丧。跨灶起家支那独唱。神龙展眼犹迷。良骥追风莫上。片月横秋兮水天摇漾。(晴云启)

　　青原令石头驰书与南岳让和尚。且嘱曰。回时我有个鈯斧子与汝住山。头到南岳。未呈书便问。不慕诸圣。不重己灵时如何。岳曰。子问太高生。何不向下问。头曰。宁可永劫受沉沦。不向诸圣求解脱。便归。师曰子返何速。书信达否。头曰。信亦不通。书亦不达。去日蒙和尚许个鈯斧子。即今便请。师垂下一足。头便礼拜。

　　玄沙备云。大小石头被南岳推倒。至今起不得。　翠峰显云。石头洎担板过。却又云大小南岳不解据令。　翠岩芝云。思和尚垂足。石头礼拜。要且不得斧子。且道后来使个什么。　黄龙南云。石头虽然善能驰达。不辱宗风。其奈逞俊太过不知落节。既是落节。回来因甚么得斧子。　宝掌白云。石头可谓羽檄飞驰不辱使命。但不应贪他个鈯斧子。　药地智云。索底是斧子。如何却垂一足。既不从诸圣求解脱。作么生便礼拜。乃拂袖角云。看看。鈯斧子劈碎天地。作八角磨盘。赶倒金乌玉兔了也。盲龟跛鳖那里得知。　神鼎揆云。冰棱上度过九𨸰。剑刃上拾得全身。不妨好手。我更问石头。者鈯斧子甚处着。朝参暮请运水般柴又用个甚么。无端累他青原一足。至今缩不得。自身被压倒。至今起不得。

　　鈯斧持来便住山。斫开南岳好峰峦。儿孙失利将何用。又被胡卢笑鲁班。(佛国白)

　　千里迢迢信不通。归来何事太匆匆。白云锁断岩前石。挂角𦏪羊不见踪。(成枯木)

　　千里亲传事不同。须凭鈯斧赏优功。相如夺璧来还赵。可拟当时一信通。(投子舒)

　　骨相生来不自欺。逢场惯夺锦标归。坚城固队齐掀倒。赢得金符古篆奇。(云居嵿)

　　麟阁标名尺土封。观光上国见英雄。至今南岳峰头月。清照潇湘万顷中。(神鼎揆)

　　青原因僧问如何是祖师西来意。师曰又恁么去也。僧又问近日有何言句乞师一两则。师曰近前来。僧近前。师曰分明记取。

　　蓦头恶水犹嫌少。枷杻重添不厌多。当下若还能解脱。从前知己总为魔。

　　大鉴下二世

　　衡州石头希迁无际禅师(青原思嗣)

　　因青原问。有人道岭南有消息。师曰有人不道岭南有消息。原曰若恁么大藏小藏从何而来。师曰尽从者里去。

　　有消息。太沉屈。无消息。转埋没。大藏小藏从兹出。撒沙撒土无终极。甜如蜜。苦如檗。明如日。黑如漆。击碎千年野狐窟。填沟塞壑无人识。(圆悟勤)

　　家国无人寄信来。客途何事苦徘徊。春风吹入名园里。无限名花一夜开。(无异来)

　　海门寥廓片云无。倏尔飞来明月孤。万里乾坤都一照。银河深浅倩谁扶。(笠山宁)

　　毛头星𦦨扑头来。刀斧横拈劈不开。搅动支那神莫测。夜深偏照古岩隈。(宗楷元)

　　迢迢千里觅孤踪。觌面当机始见功。却羡桃源春到后。满溪流水落花红。(浪山屿)

　　石头因药山问。三乘十二分教惟俨粗知。尝闻南方直指人心见性成佛。实未明了。师曰恁么也不得。不恁么也不得。恁么不恁么总不得。子作么生。山罔措。次参马祖。仍伸前问。祖曰我有时教伊扬眉瞚目。有时不教伊扬眉瞚目。有时扬眉瞚目者是。有时扬眉瞚目者不是。子作么生。山于言下契悟便礼拜。祖曰你见个什么道理便礼拜。山曰惟俨在石头处如蚊子上铁牛。祖曰。汝既如是。善自护持。

　　法云秀云。石头好个无孔铁锤。大似分付不着。药山虽然过江西悟去。争奈平地吃交。有甚么扶䇿处。　五祖演云。老僧在众。日闻兄弟商量道即心即佛也不得。不即心即佛也不得。若恁么说话敢称禅客。殊不知古人文武兼备韬略双全。山僧见处也要诸人共知。祇见波涛涌。不见海龙宫。　大沩智云。说什么在石头时如蚊子上铁牛。祇今又何曾吐露得出。　沩山果云。前箭犹自可。后箭射人深。药山直饶恁么悟去。也落第二月。　径山杲云。好个话端。阿谁会举。举得十分。未敢相许。　笑岩宝云。马祖当时不合放过。待他作礼。好与本分草料。直教铁牛也须通身汗出始得。　颐石圆云。石头当时待问。何不和声便打。非惟埽他窠臼直。教脱体风流。如未。且向石头马祖葛藤里会取。

　　总不得。太无端。野老焉知天地宽。直饶数到八九十。家山犹隔一重关。(杨无为)

　　四海狼烟静。中原信息通。罢拈三尺剑。休弄一张弓。(鼓山圭)

　　倒腹倾肠说向伊。不知何故尚迟疑。祇今便好猛提取。莫待天明失却鸡。(蒙庵聪)

　　坐断千峰路。穿开碧落天。那容问端的。端的髑髅前。(松源岳)

　　一重山了一重云。行尽天涯转苦辛。蓦劄归来屋里坐。落花啼鸟一般春。(虚堂愚)

　　剖尽枯肠丧尽机。通身不挂一毫丝。清风步步随身转。明月谁分上下池。(高峰妙)

　　石壁非泥。石瓮非觿。打破菱花。无像可施。垂翼大鹏无伴侣。阴迷六合过天池。(瑞白雪)

　　春愁无耐理残妆。情压金针一线长。蓦刺沙禽翘翠带。羞人谓是锦鸳鸯。(天章玉)

　　万里清江万里天。一邨桑柘一邨烟。渔翁醉着无人唤。薄暮醒来月满船。(南山序)

　　石头因僧问如何是解脱。师曰谁缚汝。

　　曾把疑情问解脱。拟意投师示一决。兴慈旨意应机酬。是汝当观第二月。(般若柔)

　　羁宦长安眠未稳。高堂日暮意难忘。鸡声唤醒乡关梦。陶令归来菊正芳。(蔗庵范)

　　一剑盘空万国降。狼烟无复扰封疆。坦平自古长安道。不涉纤尘达帝乡。(德微昱)

　　石头参同契曰。回互不回互。

　　云门因僧问如何是回互。门指板头云不可唤作板头。如何是不回互。门云祇者个是板头。　天童觉云。石头舌头无骨。云门眼里有筋。千古之下声光赫扬。如今要把手共行。直须恁么。始解不恁么。然后没交涉。还委悉么。少年曾决龙蛇阵。潦倒还听稚子歌。

　　丫角婆婆雪𩯭儿。离居日久苦相思。等闲昼锦萱阶舞。云掩慈帏缓步迟。(玉林琇)

　　石头因僧问如何是祖师西来意。师曰问取露柱。曰某甲不会。师曰我更不会。

　　觌面相呈便相骂。两个中有一人瞋。要识是非须看取。铁牛耕出玉麒麟。(灵源清)

　　天骥骑云趁海犀。洗清凡骨喷瑶池。厩中驽子劳鞭影。争解乘风万里追。(御之龙)

　　石头示众。语言动用没交涉。药山出曰。直得非语言动用。亦没交涉。师曰我者里针劄不入。山曰我者里如石上栽花。

　　灵焰烛云。没量大底二老宿。如蚊子向青石板上插㭰不下。祇是令人好笑。然而。为众竭力。祸出私门。　遁云定云。二大老恁么道。为复是逞奇斗富。为复是割土分茅。为复是别有长处。试道看。如道得。许你与祖师同一鼻孔出气。如道不得。莫将闲学解。埋没祖师心。

　　井底泥牛吼月。云间木马嘶风。把断乾坤世界。谁分南北西东。直中曲。曲中直。要平不平凭秤尺。(圆悟勤)

　　木人把板云中拍。石女含笙井底吹。将谓平分明月美。谁知竟入是非堆。(唯岑嶾)

　　有㭰如针上铁牛。不知锥到几时休。自从一吸西江后。空笑栽花向石头。(豁堂嵓)

　　大鉴下三世

　　澧州药山惟俨弘道禅师(石头迁嗣)

　　初侍奉马祖三年。一日祖问子近日见处作么生。师曰。皮肤脱落尽。惟有一真实。祖曰。子之所得。可谓协于心体。布于四肢。既然如是。将三条篾束取肚皮。随处住山去。师曰。某甲何人。敢言住山。祖曰。不然。未有常行而不住。未有常住而不行。欲益无所益。欲为无所为。宜作舟航。无久住此。

　　师资遇会意非轻。脱落皮肤转不亲。三篾束来成话𣠽。至今错认定盘星。

　　药山一日石上坐。石头问汝在者里作么。师曰一物不为。曰恁么即闲坐也。师曰闲坐则为也。曰。汝道不为。不为个什么。师曰千圣亦不识。头以偈赞曰。从来共住不知名。任运相将祇么行。自古上贤犹不识。造次凡流岂可名。

　　五祖戒云。药山梦中说梦两重重。　妙喜杲云。物是实价。钱是足百。　云松品云。药山眼空四海。眉棱上十万八千。石头足蹋黄河。手指间光发海印。及乎挨拶将来。祇道个不识。既是不识。毕竟任运相将行个甚么。乃挥拂子云。偶来不意开双角。怪道沩山唤作牛。

　　玄微及尽本翛然。若谓渠闲万八千。月印澄江鱼不见。钓人何必更抛筌。(丹霞淳)

　　任运不知名。轻轻着眼听。水上青青绿。原来是浮萍。(五祖演)

　　摆拨佛祖缚。旷然绳墨外。一物亦不为。纵横得自在。古鉴临台。明辨去来。金锤影动。铁树花开。任运相将不可陪。法云随处作风雷。(圆悟勤)

　　行行月冷风高。步步山寒水深。逢人披肝露胆。见义劈腹剜心。(瞎堂远)

　　平常闲坐与闲行。岭上无心云片横。照境俱忘人不立。从前日午打三更。(雪岩钦)

　　相逢丫角不知名。铁笛横吹岭外行。回首乍惊沧海竭。玉鸾飞起五云平。(俍亭挺)

　　药山久不升座。院主白曰大众久思法诲。师曰撞钟着。众才集。师便下座归方丈。主随后问曰。和尚适来许为大众说法。因甚一言不措。师曰。经有经师。论有论师。怎怪得老僧。

　　琅玡觉云。药山下座不妨疑着。及乎院主拶着。失却一只眼。　翠岩芝云。药山下座。院主当初怪不为说法。可谓误他三军。天童杰云。翠岩祇具一只眼。殊不知药山归方丈。正是劳他三军。　雪窦显云。可惜药山老汉。平地上吃扑。尽大地人扶不起。　荐福怀云。药山还见院主么。院主还见药山么。三十年后遇著作家。不得错举。　五祖演云。虽然以己方人。争奈贼身自露。诸人要识药山么。闲持经卷倚松立。笑问客从何处来。　开福宁云。药山慎初护末。佛眼难窥。院主狭路相逢。等闲蹉过。　径山杲于下座处云。葛藤不少。于怎怪得老僧处云。笑杀人。　雪窦宗云。威音劫外𢹂手。谁肯同归。十字街头掷金。几人蹋着。敢问大众。且道药山曾说不曾说。若道曾说。是谤药山。若道不曾说。是孤负药山。且道毕竟为人在什么处。良久云。须知云外千峰上。别有灵松带露寒。　中峰本云。药山久不上堂与对众不措一词。将谓将谓。末后道个经有经师论有论师。元来元来。　博山来云。接物情捐。澹泊为累。予夺相感。毋怪其然。又岂知希听乱蛩音。素质烦饰彩。被院主拶着。直得百杂碎。　古南门举翠岩密庵语毕云。二老虽则尽力扶持。也祇具一只眼。殊不知药山院主一人运筹帷幄。一人决胜千里。虽然药山但知与么去不知与么来。若是山僧。归方丈见院主恁么问。但云向下文长付在来日。　资福先云。药山竟归方丈。却似个好人。祇被他轻轻一捏。便见忘前失后。　法林音云。资福错下名言。殊不知药山竟归方丈。早已失后忘前。良久云。依俙似曲才堪听。又被风吹别调中。

　　家法简严。非二非三。月来明湛。水云退。露寒岩。真机自得。妙处谁参。不是文殊白槌后。也应千古屈瞿昙。(天童觉二)

　　痴儿刻意止啼钱。良驷追风顾影鞭。云扫长空巢月鹤。寒清入骨不成眠。

　　明珠一颗价难酬。不是知音便暗投。堪笑药山空费力。水清鱼现不吞钩。(慈受深)

　　铺席宏开见也么。买人何似看人多。十成好柄吹毛剑。祇作陶家壁上梭。(无准范)

　　钟鸣众集归方丈。苦杀当头请法人。法法本来无一法。若言无法法缠身。(横川珙)

　　眉毛罅里积山狱。鼻孔中藏狮子儿。南北东西无限意。此心能有几人知。(高峰妙)

　　凛凛寒风八面斜。一轮杲日映霜花。深林异草嫌冬冷。除是庭梅得意赊。(惟岑嶾)

　　自古嫦娥不画眉。痴人徒对问残脂。惹他恶水重重泼。犹自嫌无红粉施。(云中凤)

　　髻绾乌云懒插花。短裙素服任情赊。世间偏爱梳妆巧。谁信风流出当家。(嵩庵正)

　　一层峰锁一层峰。路入桃源势转穷。蹋遍归来无觅处。洞门却被白云封。(法林音)

　　药山因僧问如何是道中至宝。师曰莫谄曲。曰不谄曲时如何。师曰倾国不换。

　　直如弦。莹如玉。露胆倾心更无迂曲。直饶遍地黄金未免易之不得。易不得。南海波斯面如墨。(佛性泰)

　　户外百千竿绿竹。庭前三两树梅花。客来莫道贫无待。清澹门墙有几家。(寒松操)

　　药山问僧甚处来。曰湖南来。师曰洞庭湖水满也未。曰未。师曰。许多时雨水。为甚不满。

　　云岩晟代僧云。湛湛地。　道吾智别云。满也。　洞山价云。什么劫中曾增减来。　云门偃云。祇在者里。

　　药山坐次。僧问兀兀地思量什么。师曰思量个不思量底。曰不思量底如何思量。师曰非思量。

　　兀兀地思量。无可得思量。无可思量处。真个好思量。大庾岭头逢六祖。鳌山店上见曾郎。(无准范)

　　端拱垂裳何所为。山河一统太平时。夜明帘外春风起。醉卧龙床百不知。(恒修舍)

　　药山问僧年多少也。曰七十二也。师曰是年七十二那。曰是。师便打。

　　曹山章云。前箭犹自可。后箭射人深。时有僧问。如何免得此棒。山云。正敕既行。诸侯避道。

　　药山一日因遵布衲浴佛。乃曰。者个从汝浴。还浴得那个么。曰把将那个来。师休去。

　　长庆棱云。邪法难扶。　报慈遂云。长庆恁么道。在宾在主。众中唤作浴佛语。亦云兼带语。尽善不尽善。　黄龙南云。此二尊宿一出一入。未见输赢。三十年后不得错举。　昭觉勤云。药山问处暗隔重关。遵老答来一锤两当。不可祇守者一路。有问崇宁。还浴得那个么。拈起杓子向伊道何似生。　天童华云。遵布衲当时若是个汉。待他道还浴得那个么。拈起杓子劈面掷。虽然。也不得屈药山。何故。不入虎穴争得虎子。　天宝枢云。老僧当时若见药山恁么道。便舀杓水蓦头浇。教伊冰消瓦解。　磬山修云。药山旁通线路俯诱初机。布衲当仁不让一拶便了。山僧若作药山。待伊道把将那个来。夺杓子蓦头与他一杓。何故。定水湛然满。浴此无垢人。

　　爱将恶水蓦头浇。引得清风慰寂寥。无限远山描不得。乔松修竹冷萧萧。(涂毒策)

　　一番雨过一番晴。蚕眼已开桑眼青。鹁鸠树头啼不已。百舌黄骊相共鸣。(懒庵枢)

　　惜花起早坐春风。更有郎先弄绿红。𢹂手相将花下醉。不知云月影重重。(梦庵律)

　　药山因僧问。己事未明乞师指示。师良久曰。吾今为汝道一句亦不难。祇宜言下便见去。犹较些子。若更思量。却成吾罪过。不如且各合口。免相累及。

　　永宁鼎云。药山刚被者僧撩拨。将护惜无尽宝藏珍珠奇异一时撒出。殊不知也是腊月扇子。

　　药山因僧问。学人有疑请师决。师曰待晚间来为汝决。至晚参众集。师曰今日要决疑上座何在。僧出众。师下座把住曰。大众。者僧有疑。便与一推。却归方丈。

　　报慈遂征云。且道与伊决疑不决疑。　翠岩芝云。与么决疑。土上更加泥。虽然。也不得孤负药山。　云居元云。大小药山被者僧勘破。　愚庵盂云。是醍醐是毒药。杀人剑活人刀。　独超悟云。捉象亦全其力。捉兔亦全其力。药山老汉则固是。若要屠龙斩蛟。犹欠在。

　　玉药金枝争互妍。佳人斜插𩯭云边。可怜不遇知音者。徒自沉吟月满天。(宗睦和)

　　药山书佛字。问道吾什么字。曰佛字。师曰多口阿师。

　　药山此问实堪嗟。啐啄同风不易夸。问佛须知呈妙旨。多因于此见空花。(廷寿慧)

　　药山手中书佛字。问他端尔要心开。祇将佛字为酬对。元是曾持五戒来。(横川珙)

　　药山夜参次不点镫。垂语曰。我有一句子。待特牛生儿即向你道。时有僧曰。特牛生儿也。祇是和尚不道。师曰把镫来。僧便抽身入众。

　　洞山价云。者僧会。祇是不肯礼拜。　清凉钦云。当时不要索灯。但问他特牛儿牸牛儿。又代云。双生也。　翠岩芝云。我即不然。特牛生儿也不向你道。何故如此。若向你道。何处更有王老师。　浮山远云。我有一句子。待无舌人问即道。　投子青云。且道甚处是者僧会底道理。若道得。可为者僧雪屈。若道不得。却被药山瞒。　昭觉勤云。药山垂钓意在鲲鲸。者僧吞钩激浪三千。洞山眼正。千里同风。法灯重整枪旗再装甲胄。山僧即不然。有一句子。威音已前道与诸人了。或有问明头合暗头合。祇向他道龙得水时添意气。虎逢山势长威狞。　黄龙震云。如人暗中书字。字虽不成文彩已彰。文彩既彰。点灯为甚不见。不见道贼是小人智过君子。　云居庄云。大小药山龙头蛇尾。者僧祇知捉月不觉水深。大众。特牛生儿也。山僧向汝道。问将一句来。

　　特牛生子颇相谙。两眼通红色似蓝。把火照来无觅处。大家普请一时参。(龙门远)

　　大树将军不树勋。云台何必列高名。岂是功成逃上赏。愁他汉祖戮淮阴。(俍亭挺)

　　逢强则弱。遇软则刚。两彩一赛。雪上加霜。(指中慎)

　　垂钩四海钓狞龙。跛鳖争先拟露踪。千尺丝纶尤未撤。山山依旧暮云封。(松弦音)

　　宗鉴法林卷五十五
卍新纂续藏经第 66 册 No. 1297 宗鉴法林


　　宗鉴法林卷五十六

　　集云堂　编

　　　　大鉴下三世

　　药山看经。僧问。和尚寻常不许人看经。为什么却自看。师曰我祇图遮眼。曰某甲学和尚得也无。师曰。汝若看。牛皮也须穿。

　　长庆棱云。眼有何过。　报慈遂云。且道长庆会药山意不会药山意。　雪窦宗云。真心不动。教海澄明。得用如如。义天炳焕。正恁么时。且道是经是眼。若向者里见得彻。更不用循行数墨逐妄迷真。其或未然。牛皮穿透犹自可。髑髅遍地几人知。　千辉月云。药山老汉虽具超群眼目。未免辙迹同途。当时拈起本头劈面便打。管保者僧疑情脱落。而天下后世衲子不复被故纸所瞒。然虽如是。海阔从鱼跃。天空任鸟飞。

　　遮眼谁同药峤看。牛皮穿透骨毛寒。五湖四海知多少。字密行疏总一般。(保宁勇)

　　门前自有千山月。室内都无一点尘。贝叶若图遮得眼。须知净地亦迷人。(成枯木)

　　看破牛皮彻底穿。到头无义亦无文。问伊遮得何人眼。梵语唐言总不分。(天目礼)

　　你若学他看。牛皮真个穿。长年横案上。字义自然圆。(横川珙)

　　药山谓云岩曰与我唤沙弥来。曰唤它来作甚么。师曰我有个折脚铛子要它提上挈下。曰恁么则与和尚出只手去也。师便休。

　　沩山喆云。药山老汉若不得云岩。折脚铛子几成废器。大沩折脚铛子也要诸人共出一只手。何故。且图古风不坠。　天宁琦云。见与师齐减师半德。见过于师方堪传授。云岩当时也欠一着。待道我有个折脚铛子要伊提上挈下。抽身便出。雪后始知松柏操。事难方见丈夫心。　思懒融云。云从龙。风从虎。圣人作。万物睹。药山家伙分付有在。云岩诤子竭力担承。可谓一器水传一器。了无渗漏。山僧昔年亦有个折脚铛子。早是七花八裂。已飏在搕𢶍堆头了也。单单剩个无烟柴头。祇是熏天炙地。今日拈向当阳。且贵大家知有。遂拈拂子吹一吹云。看看。灵山火种今犹在。嫡嫡相传古至今。　湘翁沄云。拱密明尊贵。向上回机得。左右分权。放过则二俱作家。捡点则彼此不了。山僧亦有折脚铛子。要个勇敢汉提上挈下。或有出来道恁么与和尚出只手。劈脊便与痛棒一顿。还会么。养子方知父慈。

　　药山道头。云岩知尾。虽然头尾相称。要且不识羞耻。(应庵华)

　　岂要共出一只手。祇教唤着沙弥来。铁铛无脚又无耳。墙下春深荠叶开。(横川珙)

　　药山一日坐次。道吾云岩侍立。师指案山上枯荣二树问曰。枯者是。荣者是。吾曰荣者是。师曰灼然一切处光明灿烂去。又问岩。岩曰枯者是。师曰灼然一切处放教枯淡去。高沙弥忽至。师亦如是问。弥曰。枯者从它枯。荣者从它荣。师顾道吾云岩曰不是不是。

　　落霜黄叶作金钱。痴騃啼儿见喜欢。捉得献娘俱道好。不知谁是哂旁观。(海印信)

　　一枝荣。一枝枯。中心绿叶更扶疏。黄莺任解千般语。免得旁人弹子无。(佛慧泉)

　　抹粉涂脂复裹头。尽由行主线牵抽。鼓皮打破曲吹彻。收拾大家归去休。(保宁勇)

　　说尽枯荣转见难。沙弥平堕语言端。老僧遥指猿啼处。云散天空月色寒。(地藏恩)

　　三三两两不相同。𢹂手行行入草中。掇转脚头穿绣履。何妨腊月鼓春风。(东谷光)

　　药山因僧问。平田浅草。尘鹿成群。如何射得尘中主。师曰看箭。僧放身便倒。师曰侍者拖出者死汉。僧便走。师曰。弄泥团汉。有什么限。

　　翠峰显云。者僧三步虽活。五步须死。　云居元云。药山千钧之弩。不为鼷鼠发机。者僧带箭出门。一死更不再活。　净慈昌云。者僧趁得猢狲入他闹市。药山骑得猛虎直上高山。若作一处商量。终是遭人捡点。　愚庵盂云。者僧置个问头也不易得。及乎发箭。元来是个死鹿。或幸而他处饮甘露而再生。不失其为威音王始祖。乃望空作弯弓势云。看箭。　古南门云。者僧草里藏身。立个问头始终能荷。药山一箭中的。怎奈射者僧不死。

　　尘中主。君看取。下一箭。走三步。五步若活。成群趁虎。正眼从来付猎人。高声云。看箭。(翠峰显)

　　平地飞铁骑。弓矢不开张。好个尘中主。穿心向路旁。(佛心才)

　　猎人有神箭。射得尘中主。箭下便承当。跳出曹溪路。翻身蹋着上头关。敌胜惊群瞥尔间。(圆悟勤)

　　马驹出厩腰犹软。凤子离巢力尚微。生就玉蹄千里去。养成金翅九霄飞。(佛鉴勤)

　　药山看经次。朗州刺史李翱访。见师执经自若。殊不顾视。翱曰见面不如闻名。拂袖便出。师召刺史。翱回首。师曰刺史何贵耳贱目。翱回拱谢。因问如何是道。师以手上下指曰会么。曰不会。师曰云在青天水在瓶。翱作礼述偈曰。炼得身形似鹤形。千株松下两函经。我来问道无余话。云在青天水在瓶。

　　松隐然云。我则不然。待问如何是道。但云国正天心顺。官清民自安。与药山还有优劣也无。靠拄杖。

　　云在青天水在瓶。丹霄把手共君行。回头不觉寒更晓。一片红光海上生。(圆通仙)

　　陇西贤相登药峤。云在青天水在瓶。风静云消空独露。天门玉女不曾扃。(天宁琏)

　　云在青天水在瓶。眼光随指落深坑。溪花不奈霜风苦。说甚深深海底行。(张无尽)

　　即今非见面。昔日不闻名。一句添三句。篇章读不成。(西岩惠)

　　云在青天水在瓶。平生肝胆向人倾。真金自有真金价。终不和沙卖与人。(北海心)

　　贵耳而贱目。背手抽金镞。仰面看青天。箭过新罗国。(弁山阡)

　　拨草瞻风不奈何。深山有道要经过。祇因贵耳而贱目。引得全身入草窠。(毒庵常)

　　药山看经次。百岩曰和尚休猱人好。师置经曰日色早晚。曰正当午。师曰犹有者个文彩在。曰某甲无亦无。师曰汝太煞聪明。曰。某甲祇恁么。和尚如何。师曰。我跛跛挈挈。百丑千拙。且恁么过。

　　乍上青峦望晓峰。山青云白水溶溶。不知隔岸深花里。出一重兮又一重。(频吉祥)

　　药山因园头栽菜次。师曰。栽即不障汝栽。但莫教根生。曰既不教根生。头大众吃甚么。师曰汝还有口么。头无对。

　　大家相聚吃茎齑。唤作茎齑地狱因。不是与人难共住。都缘缁素要分明。(神鼎揆)

　　药山与云岩游山。腰间刀响。岩曰什么作声。师抽刀蓦口作斫势。

　　大鹏无伴过天池。狮子将儿绝后随。昆仑触犯归行路。一吼吞云万象驰。(投子青)

　　药山采薪归。僧指腰下刀曰。鸣剥剥底是个甚么。师㧞刀作斫势。僧忽悟。

　　鸣剥剥兮都漏泄。霜刀原是并州铁。斫着堂前露柱腰。石人顶上流鲜血。(法舟济)

　　药山因云岩参。问甚处来。曰百丈。师曰百丈有何言句。曰寻常道我有一句子百味具足。师曰。咸则咸味。淡则淡味。不咸不淡是常味。作么生是百味具足底句子。岩无对。师曰怎奈目前生死何。曰目前无生死。师曰在百丈多少时。曰二十年。师曰。二十年在百丈。俗气也不除。

　　行尽千峰路渺茫。肯归方忆旧云房。贪寻古调单于曲。暨错边笳一韵长。(投子青)

　　快赢祖父旧田园。竹引清风夹水源。因忆昔年荷篑处。桑麻鸡犬总依然。(南庵依)

　　邓州丹霞天然禅师(石头迁嗣)

　　参石头。执役三载。忽一日头告众曰。来日刬佛殿前草。至来日。大众各备锹钁。独师以盆盛水沐头。于头前长跪。头见而笑之便与剃发。又为说戒。师掩耳而出。

　　石头刬草验英豪。懵懂丹霞眼不高。若解转身行活路。至今应不累儿曹。(谷源道)

　　丹霞于慧林寺。遇天寒。取木佛烧火向。院主呵曰何得烧我木佛。师以杖子拨灰曰吾烧取舍利。曰木佛何有舍利。师曰。既无舍利。更取两尊烧。院主自后眉须堕落。

　　投子青云。不会作客。劳烦主人。　大宁宽因僧问。丹霞烧木佛。为甚院主眉须堕落。宁云。贼不打贫家。　保宁勇云。院主眉须堕落即且置。丹霞眉毛还在也无。若也见得。与古佛同参。若也不见。切忌拨无因果。　宝峰文云。丹霞烧木佛。院主眉须落。蓦拈拄杖云。不是木佛。掷下拄杖云。谁敢烧你。拟即眉须落。不拟又且如何。高声云。行者拈起拄杖。　东禅岳云。古人做处。今人合知。如展一面早纛旗。杀一有罪而天下咸服。如其无罪。法亦难施。直饶千圣出头来。安排一字也不得。　天童华云。诸方商量道。院主忽起疑心而致斯祸。又云院主天寒不与丹霞火向。致令烧却木佛。殊不知院主买铁得金一场富贵。　云峰璇因僧问。丹霞烧木佛。为甚院主眉须堕落。峰云。一人传虚万人传实。云与么则不落也。峰云两重公案。云学人未晓特申请益。峰云筠袁䖍吉头上插笔。　灵隐岳云。大小丹霞向深村里失却一只眼。院主也是如虫御木偶尔成文。光孝门下也无木佛得烧。祇有一星无烟火。直是难近旁。拟之则燎却面门。诸人须是退步看。蓦地冷灰里豆爆。惊天动地。直教佛祖救不得。　福严容云。丹霞通身是个大火聚。不惟诃他眉须堕落。设使赞他亦当眉须堕落。为什么𠰒。丈夫造作。不落凡调。　平阳忞云。丹霞烧木佛。犀因玩月纹生角。院主眉须落。象被雷轰花入牙。蓦拈拄杖画一画云。不得动着。动着三十棒。　黄檗琦云。丹霞迸出星火。非但带累院主。直得尽大地人眉须堕落。何故。寒则普天寒。热则普天热。　神鼎泽云。人人尽道院主落却眉须。殊不知丹霞打失鼻孔。喝一喝云。者里动着一茎毛。虽是善因还招恶果。　金粟元云。丹霞烧木佛。无端无端。院主堕须眉。生受生受。虽然彼此分明。未免使人妄猜乱卜。拈拄杖云。木佛在者里。卓一下云。烧却了也。掷下云。大家照顾眉毛好。　南山宝云。祸不入慎家之门。　法林音云。院主落节处。瞒丹霞不得。丹霞落节处。瞒院主不得。虽然如是。仁义道中。

　　古岩苔闭冷侵扉。飞者惊危走者迷。夜深寒爇汀洲火。失晓渔家忙自疑。(投子青)

　　雪拥岩扉冻不春。一尊木佛劈为薪。眼睛动处眉毛落。为谤如来正法轮。(张无尽)

　　觌面难藏向上机。家风千古为人施。银山铁壁重重透。赖有丹霞院主知。(楚方安)

　　横行私路。乍赴公筵。幞头脚短。腰带夸圆。不是伴郎来劝酒。误他年少觅青毡。(月堂昌)

　　彭祖八百乞延寿。秦皇登位更求仙。昨向天津桥上过。石崇犹自送穷船。(文殊道)

　　丹霞烧木佛。院主眉须落。弯弓射尉迟。须是金牙作。(无相范)

　　荒院天寒烧木佛。一堆红𦦨对枯床。浑身终夜烘烘暖。罪过难教院主当。(横川珙)

　　华君弃金如弃土。管公锄土不锄金。誵讹止有毫厘易。高下千秋分至今。(西遁超)

　　南山烧炭北山红。那借阴阳造化功。烈𦦨亘天避不得。错教人恨五更风。(法林音)

　　丹霞访忠国师。值国睡次。乃问侍者国师在否。曰。在即在。祇是不见客。师曰太深远生。曰。莫道上座。佛眼也觑不见。师曰。龙生龙子。凤生凤儿。便出。国师睡起。侍者举前话。国乃打侍者二十棒趁出院。师闻叹曰。不谬为南阳国师。

　　天童华云。侍者吃棒出院。千载一时归宗。岂免眼热。丹霞固虽好手。怎奈落在国师网子里。诸人还辨得么。苟或未然。犹握金鞭问归客。夜深谁共御街行。　径山䇿云。国师幸自高眠。侍者播扬家丑。不因多口丹霞。怎见国师哮吼。敢问大众。国师既在。为什么不见客。向者里看得破。非惟知侍者落节。亦见自己有出身之路。虽然如是。莫将闲学解。埋没祖师心。　天奇瑞云。丹霞祇知其一不知其二。侍者祇知其二不知其一。通该二十棒。可惜放过。且道国师眼在什么处。复云。待汝吃了棒向汝道。　凤山启云。丹霞还曾相见国师么。　灵峰灵云。丹霞向碧洞狂歌。国师在玉壶大醉。若非侍者放憨。怎见汗马功高。　云中凤云。国师虽则好手。也是梦后作主。丹霞惯向明中作窃。未免落在侍者圈圚里。且道侍者吃棒。还是赏还是罚。

　　牙床高枕独忘年。不意春花落槛前。可恨游蜂胡乱采。至今赶向草堤边。(林野奇)

　　孤月照。晓风吹。深秋危露湿荷衣。乱叠溪边杨柳影。渔舟不碍更垂丝。(大戏灯)

　　宋君明可察秋毫。拈出轩辕魂欲消。截断鼎臣三寸舌。更何人敢绪叨叨。(眉浪沧)

　　秃爪南阳老卧龙。纶巾羽扇自从容。东风借得无多子。要见王师不战功。(法林音)

　　丹霞参马祖。路逢一老人与一童子。师问公住何处。老人曰上是天下是地。师曰忽遇天崩地陷又作么生。老人曰苍天苍天。童子嘘一声。师曰非父不生其子。老人与童子便入山去。

　　正觉显云。上是天下是地。不妨聪明。苍天苍天。随语生解。是父是子褒贬分明。嘘一声。却较些子。　天目律云。丹霞者汉向老人手里纳败阙。末后虽解道非父不生其子。也是破皮鞋硬挣。当时见道上是天下是地。何不向道者野狐精元来祇在者里。老人童子虽有裂土分茅之作。也祇得拱手归降。　法林音云。当时待伊云苍天苍天。何不礼童子三拜。

　　丹霞问僧甚处来。曰山下来。师曰吃饭也未。曰吃饭了也。师曰。将饭与汝吃底人。还具眼么。僧无对。

　　长庆棱问保福。将饭与人吃。报恩有分。为甚不具眼。福云施者受者二俱瞎汉。庆云尽其机来还成瞎不。福云道某甲瞎得么。　报慈遂云。且道长庆明丹霞意。为复自用家财。　芭蕉彻云。各具一得一失。又代僧云。争不足让有余。又代霞云。施受俱无利益。　汾阳昭代云。若不上山。争识丹霞。　保宁勇代云。今日被和尚勘破。　天童华云。丹霞既已龙头蛇尾。长庆保福祇得将错就错。虽然。二三老宿要且不知者僧落处。　龙池传云。我若作者僧。便抚掌呵呵大笑云勘破了也。

　　尽机不成。瞎按牛头吃草。四七二三。诸祖师宝器持来成过咎。过咎深。无处寻。天上人间同陆沉。(翠峰显)

　　丹霞一日访庞公。见灵照女取菜次。师曰居士在否。女放下菜篮敛手立。师又问居士在否。女便提篮去。师遂回。须臾公归。女举前话。公曰丹霞在么。曰去也。公曰赤土涂牛奶。

　　沩山喆云。大小丹霞被居士女子勘破。山僧当时若作丹霞。但与呵呵大笑。待他问长老笑个什么。却向道不是冤家不聚头。　蒋山勤云。丹霞从苗辨地。灵照因语识人。放下菜篮当处发生。提起菜篮随处灭尽。居士道赤土涂牛奶。屋里贩扬州。毕竟如何。各自散去。免增话会。　瀛山訚云。庞公若无后语。几乎被灵照丧却家风。祇如道赤土涂牛奶。意作么生。不令蜂蜨误。错认隔墙花。　天界盛云。瀛山错过古人。庞公虽是没牙大虫。其爪甚利。灵照如鸾凤冲霄。隐显莫测。故于丹霞处明露秋光。于庞公处暗藏春色。

　　淡薄衣裳取次妆。放篮敛手自无良。老庞犹更多愁在。不道奴奴漏泄香。(张无尽)

　　作者相逢用处亲。𢹂篮归去意深深。云收雨散江天净。一曲渔歌过远村。(妙峰善)

　　人前卖俏最风流。一钓无端便上钩。纵使菜篮提得去。奈何覆水已难收。(笑翁堪)

　　放行把住谩周遮。一段风流出当家。不是当年漆桶破。争能撒土又抛沙。(蓬庵会)

　　当风鸦臭气。一个豆娘儿。熏得行人走。冲爷皱断眉。(西岩惠)

　　放篮敛手举篮归。自是多情惹是非。月落画堂人去后。不堪欢笑祇堪悲。(中峰本)

　　东邻翠钿映蛾眉。俏俊如今更是谁。却被箭锋施冷地。骊龙忍痛虎伤肢。(博山来)

　　丹霞一日手提数珠。庞公近前夺却曰。二彼空手即休。师曰妒忌老翁不识好恶。曰。捉师公案。未着后回。终不恁么。师曰吽吽。曰吾师得人怕。师曰犹少棒在。曰年老吃棒不得。师曰。不识痛痒汉。打得也无益。曰也无接引机关在。师抛下数珠而去。公曰贼人物终不敢收。师回首呵呵大笑。公曰者贼败也。师近前把住曰更不讳得。公与一掌。

　　庞老无风起浪。丹霞浪起风生。迤逦雷奔电掣。逡巡虎战龙争。引水插田博饭。居山火种刀耕。雨散云收日出。信步东行西行。(南堂静)

　　丹霞问庞公。昨日相见何似今日。曰如法举昨日事来作个宗眼。师曰祇如宗眼还着得庞公么。曰我在你眼里。师曰某甲眼窄何处安身。曰是眼何窄是身何安。师休去。公曰。更道取一句。便得此话圆。师亦不对。公曰。就中者一句。无人道得。

　　保宁茂云。机不离位堕在毒海。丹霞休去可谓力敌势均。惜乎不能圆却此话。大似弓折箭尽。者里则不然。昨日事拈向一边。今日事不用举着。明日事还有人道得么。宗通眼活。着得千百个庞公。若道不得。莫道丹霞眼窄无处安身。直饶通身是眼。八面四方未免一时穿却。

　　是眼何窄。是身何安。昨日今日。事无两般。淮南两浙。秋热春寒。恁么会得也太无端。三十年后莫受人瞒。(佛鉴勤)

　　昨日今朝事不同。一番寒雨一番风。太平基业分明在。溪涧河源总向东。(涂毒策)

　　棋逢敌手着还新。得意难藏眼里身。局罢不知何处去。空山惆怅烂柯人。(方庵显)

　　昨日与今日。同中却不同。狞龙搅沧海。俊鹘摩青空。宗眼明如日。机轮疾似风。丹霞回首处。遍界觅无踪。(石溪月)

　　潭州大川禅师(石头迁嗣)

　　江陵僧参。师曰几时发足江陵。僧提起坐具。师曰特谢远来下去。僧绕禅床一匝便出。师曰。若不与么。怎知眼目端的。僧抚掌一下曰。苦杀人。洎合错判诸方。师曰甚得禅宗道理。僧后举似丹霞。霞曰大川法道即得。我者里即不然。僧曰和尚此间作么生。霞曰犹较大川三步在。僧礼拜。霞曰错判诸方者多。

　　洞山价云。若不是丹霞。也难分玉石。　天童悟云。洞山老汉失却一只眼。者僧礼拜不是好心。只是少一转语。所以遭人检点。当时待道错判诸方者多。但抚掌笑云者老汉不打自招。任是丹霞未免疑着。

　　潮州灵山大颠宝通禅师(石头迁嗣)

　　韩文公一日相访。问师春秋多少。师提起数珠曰会么。曰不会。师曰昼夜一百八。公不晓遂回。次日再来。至门前见首座。举前话问意旨如何。座扣齿三下。及见师理前问。师亦扣齿三下。公曰元来佛法无两般。师曰是何道理。曰适来问首座亦如是。师乃召首座问。是汝如此对否。曰是。师便打。趁出院。

　　保福展云。首座知前不知后。大颠令不单行。　瀛山訚云。首座眼亲。大颠手快。俱未免被文公勘破。还知打首座意么。翻云全在我。覆雨更由谁。　百丈泐云。塞翁失马已经得失相参。假道伐虢未免因行掉臂。目机铢两举一明三。网疏岂漏巨鳞。击柝偏严暴客。扣齿出院。条罪俱陈。心不负人。面无惭色。　神鼎泽云。杀人须见血。为人须为彻则不无。大颠捡点将来。合吃山僧手中棒。何故。不见道杀人须见血。为人须为彻。　龙华体云。一条拄杖两人舁。虽然。当时韩公若是个汉。连大颠也须出院。

　　潮者如山。观者如市。本分弄潮人。出没如游戏。可怜不是弄潮人。往往都向潮中死。(海印信)

　　一步才行两步移。门前惊起凤凰儿。栖踪不在梧桐树。群鸟东西空绕枝。(保宁勇)

　　问来岁数数珠呈。百八循环意甚明。底事如何触风化。潮阳从此令严行。(照觉总)

　　潦倒疏慵。客来生受。不奈瓢何。打破熨斗。(天岸升)

　　一点水墨两成龙。却似雷同画未工。莫怪伯禽枉被挞。须知姬旦用心忠。(西遁超)

　　父子机关绝异同。迷儿诀惯挫英雄。白云高拥千花树。流出湘江分外红。(云中峃)

　　大颠因文公请曰。弟子军中事繁。佛法省要处。乞赐一语。师良久。公罔措。三平侍者乃从旁敲禅床三下。师曰作么。平曰。先以定动。后以智㧞。公有省乃曰。和尚门庭高峻。弟子于侍者处得个入处。

　　古塘□云。大颠默然。贼身已露。侍者敲床。转见不堪。文公虽然悟去。也是杓卜听虚声。　五祖戒代大颠拈拄杖打侍者。

　　省要之言伸一问。宗师据座不轻酬。无端醉后添杯酒。恼乱春风卒未休。(枯禅镜)

　　将军宴坐碧油幢。凛凛威风冷似霜。却把机关轻漏泄。至今千古错商量。(北海心)

　　大颠因文公问如何是佛。师曰看。

　　宗师一等展家风。尽情施设与韩公。狮子窟中无异兽。象王行处绝狐踪。(黄龙南)

　　轰然如雷。瞥然如电。非青非黄。非见不见。即处分明千百亿。何必释迦又弥勒。(佛鉴勤)

　　动地轰雷掣电时。神龙赫赫示全威。叶公料见真头角。不致仍前信笔挥。(懿山德)

　　大颠一日将痒和子廊下行。逢一僧问讯次。师以痒和子蓦口打曰会么。曰不会。师曰。大颠老野狐。不曾孤负人。

　　承天怡云。大颠虽不曾辜负人。看来祇有受璧之心。终无割城之意。

　　撩愁两岸香风起。开出芙蓉别院秋。红白枝头空狼藉。又随新雨逐溪流。

　　宗鉴法林卷五十六
卍新纂续藏经第 66 册 No. 1297 宗鉴法林


　　宗鉴法林卷五十七

　　集云堂　编

　　　　大鉴下三世

　　潭州长髭旷禅师(石头迁嗣)

　　初参石头。头问甚处来。师曰岭南来。曰岭南一铺功德成就也未。师曰。成就久矣。祇欠点眼在。曰莫要点眼么。师曰便请。头乃翘一足。师礼拜。头曰汝见个什么道理便礼拜。师曰。据某甲所见。如红炉上一点雪。

　　报慈遂云。长髭恁么抵对。具眼不具眼。若具眼。为甚么请他点眼。若不具眼。又道成就久矣。且作么生商量。　法灯钦代云。和尚可谓眼昏。　翠峰显云。无眼功德有什么点处。　云居元云。可惜劳而无功。　天宁琦云。长髭亲从大庾岭来。平白被石头热瞒一上。见个什么便问一铺功德成就也未。虚空里钉橛。又有长髭把不定。便道成就久矣祇欠点眼。一盲引众盲。石头垂下一足。还当得点眼也无。一个既不惺惺。两个更是懡㦬。如红炉上一点雪。果然。诸人切忌接响承虚脱空妄语。　开先金云。好一铺功德。因甚祇点一只眼。　古南门云。将谓无人证明。虽然长髭也不得孤负石头。何故。要行山下路。须问过来人。　龙华体云。石蕴玉而生辉。蚌含珠而自媚。长髭者铺功德。未到石头不妨疑着。及到石头失却一只眼。那里是失却眼处。

　　长髭未向岭南来。功德圆成眼已开。珍重善财回首处。文殊元不下楼台。(智海清)

　　拨草瞻风到石头。关山重叠路迢迢。岭头功德圆成久。一点红炉雪未消。(草堂清)

　　圆光皎皎耀寒虚。妙手丹青画不如。当日石头轻点破。至今赤土乱涂糊。(普融平)

　　岭头功德眼。足倦等闲垂。红炉一点雪。直下廓无依。(天童觉)

　　国手精奇老石头。毫端点出佛双眸。破绳床上闲垂足。两道神光夜不收。(张无尽)

　　大庾岭头功德成。谩言点眼访知音。红炉片雪明端的。象外风光照古今。(疏山如)

　　鳌背楼台拂白榆。此中槎客亦踟蹰。牢山道士无仙骨。却向人间作酒徒。(铁容玄)

　　一尊功德被涂污。者也焉哉与之乎。魔魅好人凭咒术。嘛𠺗吽𠷑噜啰苏。(灵润机)

　　长髭因李行婆来乃问。忆得在绛州时事么。曰非师不委。师曰多虚少实在。曰有甚讳处。师曰念你是女人放你拄杖。曰某甲终不见尊宿过。师曰老僧过在甚处。曰。和尚无过。婆岂有过。师曰无过底人作么生。婆竖拳曰与么总成颠倒。师曰实无讳处。

　　大圆智云。长髭李行婆。相见打破锅。彼此两无失。是非转更多。大圆若见伊。扫荡葛藤窠。奉劝参学者。休哆哆啰啰。咄。

　　长髭解接无根树。婆子能挑水底灯。灯烂树生真可笑。佳声千古播乾坤。讳得么。(方庵显)

　　长髭有僧为点茶三巡后问。不负从上诸圣。如何是长髭第一句。师曰有口不能言。曰因甚有口不能言。师乃颂曰。石师子。木女儿。第一句。诸佛机。言不得。也大奇。直下是。莫狐疑。良久曰。是第一句第二句。曰不一不二。师曰。见利忘锥。犹自多在。僧礼拜。师拈起盏子曰。直下不负从上诸圣。曰直指人心见性成佛又作么生。师放下盏子便归方丈。僧随后入。师翘一足曰。大地不容针。汝从何处来。曰直是维摩也缄口不得。师曰偶尔之间又逢猛虎。僧便作虎声。师以拄杖作亚枪势。僧却把住曰大地不容针何处得者个来。师曰。不但维摩。文殊也缄口不得。曰着箭虎不可当。师与一掌推出方丈。

　　一句两句。葛藤露布。维摩文殊。缄口无处。暗箭藏锋。射中猛虎。一掌相酬。绘事后素。(方庵显)

　　第一句。言不及。见利忘锥。何得何失。拈起放下。翘足而立。文殊维摩。枪箭交击。果不可当。一掌推出。纵是舜若多神。额头也须汗出。(石溪月)

　　长髭问僧甚处来。曰九华控石庵。师曰庵主是什么人。曰马祖下尊宿。师曰名什么。曰不委它法号。师曰它不委你不委。曰尊宿眼在甚处。师曰。若是庵主亲来。今日也须吃棒。曰赖遇和尚放过某甲。师曰百年后讨个师僧也难得。

　　翠峰显云。是则二俱作家。要且祇解收虎尾。不解据虎头。若使德山令行。并须瓦解。　资福广云。热𦦨川流。洪涛云涌。者僧能聿身经过。固是难得。末后被人阴蛀。惜。乎　雪窦正云。作家相见。照用同时。行说俱到。就中觅纤毫过患了不可得。明觉则欲决黄河之涛。控华山之石。明眼看来。正是冬行春令。

　　敛其锋。藏其用。缜密不发发即中。李公山里着箭时。张公岭外冷头痛。磨砻砥砺功已成。作家作家不惊众。(天水广)

　　凤翔府法门寺佛陀禅师(石头迁嗣)

　　常持数珠念三种名号曰。一释迦。二元和。三佛陀。自余是什么碗跶丘。乃过一珠。终而复始。

　　三种佳名一个过。邀君把手上高坡。时人自没登山力。空负当年一曲歌。(佛灯珣)

　　释迦元和与佛陀。摩诃悉达哩娑诃。自余甚么碗跶丘。六一居士欧阳修。三山半落青天外。二水中分白鹭洲。(三宜盂)

　　深更小玉唤频频。却笑檀郎不识声。啼得血流无用处。不如缄口过残春。(天岸升)

　　雪眉婆子锦衣裳。频唤儿郎用意良。倾尽热肠犹不诺。可怜恩义一齐忘。(契音陵)

　　汾州石楼禅师(石头迁嗣)

　　问僧近离甚处。曰汉国师。曰汉国天子还重佛法也无。曰。苦哉赖值问着某甲。问着别人即祸生。师曰作个什么。曰。人尚不见。有何佛法可重。师曰阇黎受戒多少时。曰二十夏。师曰大好不见有人。便打。(或作枣树二世)

　　翠峰显云。者僧棒既吃。要且去不再来。石楼令虽行。争奈无风起浪。　南堂欲云。者僧句里藏锋。石楼棒头有眼。说什么去不再来。直须棒了出院。　天奇瑞云。埋兵索战输他作者。量敌排军岂不伤躯。正眼从来付大谋。大众到者里如何免得。良久云。涂毒鼓边休侧耳。　古南门云。者僧有前无后。石楼有后无前。翠峰明眼难瞒。要且错过棒头。

　　知君才调本翩翩。为许从戎赴朔边。红粉楼中应计日。胭脂山下莫经年。(海舟慈)

　　石楼因僧问。未识本来性。乞师方便。师曰石楼无耳朵。曰某甲自知非。师曰老僧还有过。曰和尚过在什么处。师曰过在汝非处。僧作礼。师便打。

　　永宁鼎云。石楼无耳埵。𧹛粉满面涂。者僧解礼拜。祇恐不是玉。虽然。党理不党亲。

　　纳款投降足可观。将凹补凸有何难。虽然不费纤毫力。不觉髑髅彻底干。(铁机信)

　　澧州大同普济禅师(石头迁嗣)

　　因僧问如何是本来人。师曰共住不相识。曰恁么则礼拜去也。师曰暗写愁肠寄阿谁。

　　鲁庵远云。共住不识。且道是本来人也无。既是。因甚不识。祇如者僧礼拜。是会不会。　佛化弘云。既不识。暗写愁肠作么。须知本来人被大同涂污了也。者僧礼拜。夫人必自侮。

　　共住同行世莫知。几人当面便逢伊。纵饶绍续家门者。半是贫寒乞养儿。(保宁勇)

　　大同见庞居士来便掩却门曰。多智老翁莫与相见。士曰独坐独语过在阿谁。师便开门。才出。被士把住曰。师多智我多智。师曰多智且置。闭门开门卷之与舒相较几许。士曰祇此一问气急杀人。师默然。士曰弄巧成䂐。

　　鲁庵远云。弄巧成拙。大同领取一半。庞老领取一半。虽然。庞老早退大同三十里了也。

　　大同因米和尚领众到。才欲相见。师便拽转禅床面壁而坐。米于背后立少时。却回客位。师曰是即是。若不验过。已后遭人贬剥。乃令侍者请米至。米才上却拽转便坐。师乃绕禅床一匝便归方丈。米却拽转禅床领众便去。

　　广胤标云。反古者不可非。循礼者何足多。二老一期相见。直是眼便手亲。光前耀后。然仔细看来。翻成特地。何也。谁谓含愁独不见。更教明月照流。黄　白岩符云。偷天之作。入地之谋。在二老互擅其长。若论古佛家风。且各与他三尺覆面布子。

　　主宾有礼合随常。相见何缘转面墙。赢得一堂风冷淡。千秋明月两禅床。(豁堂嵓)

　　大同问庞居士曰。是个言语。古今少人避得。祇如庞公还避得么。士曰诺。师再举前话。士曰什么处去来。师曰非但如今。古人亦有此语。士作舞出去。师曰。风颠老风颠老。自过教谁检。

　　惯逐羊肠路。相逢莫问津。江山异今古。风物逐时新。(方庵显)

　　大同因庞居士来提起笊篱唤曰大同师大同师。师不顾。士曰石头一宗瓦解冰消。师曰若不得庞公辈灼然如此。士抛下笊篱曰宁教不直一文钱。师曰。钱虽不直。欠它又怎得。士作舞而退。师乃提起笊篱曰庞公庞公。士曰。你要我笊篱。我要你木杓。师作舞而退。士抚掌笑曰归去来归去来。

　　石溪月云。大同把定。被庞公痛处一锥。直得左转右侧前依后随。笊篱提起处。相呼作舞时。若言依㨾画猫儿。定把黄金铸子期。

　　你爱我笊篱。我爱你木杓。主山才放高。案山又岌嶪。居士大同师。将错便就错。归去来兮天地宽。一对铁锤何处着。(瞎堂远)

　　大同因僧问十二时中如何合道。师曰汝还识十二时么。曰如何是十二时。师曰子丑寅卯。僧礼拜。师示颂曰。十二时中那字别。子丑寅卯我今说。若会惟心万法空。释迦弥勒从兹诀。

　　十二时中别不别。通身是口难分说。东邨王老暗嗟吁。达磨西来有妙诀。(佛鉴勤)

　　十二时中时时别。终日说兮未尝说。经行坐卧在其中。吾今直下为君诀。(大圆智)

　　子丑寅卯何曾别。古人今人如是说。丧尽灵台一物无。佛祖分明为秘诀。(涂毒策)

　　大鉴下四世

　　潭州云岩昙晟无住禅师(药山俨嗣)

　　药山问闻汝解弄狮子是否。师曰是。曰弄得几出。师曰弄得六出。曰我亦弄得。师曰和尚弄得几出。曰我祇弄得一出。师曰。一即六。六即一。师后到沩山。沩问承闻长老在药山弄狮子是否。师曰是。沩曰长弄有置时。师曰。要弄即弄。要置即置。沩曰置时狮子在什么处。师曰置也置也。

　　法昌遇云。好一场狮子。祇是有头无尾。我当时若见沩山道置时狮子在什么处。便与放出踞地金毛。直教沩山藏身无路。　泐潭准云。二老父子钝置杀人。弄一个狮子也弄不出。若是准上座。祇消自弄拽得来。拈头作尾拈尾作头。转两个金睛。攫几钩铁爪。吼一声。直教百里内猛兽潜踪。虚空里飞禽乱坠。准上座未弄师子。请大众高着眼。先做一个定场。掷下拄杖云。个中消息子。能有几人知。　栖霞成云。云岩自谓解弄六出。及到沩山一出也弄不来。当时若解哮吼一声。管教大沩倒退三千里。

　　厇愬金毛狮子子。栴檀林下青莎里。置也置也威自全。一出六出眉剔起。非拟拟。知几几。星流不啻三千里。天外风清哮吼时。为君吸尽西江水。咄。(明觉显)

　　放出金毛狮子。百兽不见踪由。要得爪牙全露。直须自把绳头。(懒庵枢)

　　云岩问一尼曰汝爷在否。曰在。师曰年多少。曰年八十。师曰。汝有个爷不年八十。汝还知否。曰莫是恁么来者么。师曰恁么来者犹是儿孙。

　　洞山价云。直是不恁么来者亦是儿孙。　沩山果云。恁么也不得。不恁么也不得。毕竟作么生。良久云。从来无位次。不用强安排。　百丈泐云。要识爷则易。识儿孙则难。年来家计萧条甚。千里悬悬望信稀。

　　云岩因僧问。二十年在百丈侍巾瓶。为甚么心镫不续。师曰头上宝华冠。曰意旨如何。师曰大唐天子及冥王。

　　九峰虔因僧问。大唐天子及冥王意旨如何。䖍云。却忆洞上之言。　天植维云。金针密刺绣出锦缝重重。玉线横抽穿过罗纹结角。正是我云岩老祖大机大用底玄旨。纵饶九峰向劫外明宗。争奈花发灵苗春不借。毕竟如何。鹅王择乳素非鸭类。

　　玉鞭高举击金门。引出珊瑚价莫论。迥古轮王全意气。不彰宝印自然尊。(丹霞淳)

　　高坐龙楼势独尊。野老何曾问阙门。鼓腹不知尧舜力。荷锄引犊过前邨。(永觉贤)

　　阊阖重重绕五云。九峰到此实难分。笑杀几多迷路客。背指龙楼骂至尊。(南庵依)

　　无端勒马过王城。忽接香风上苑明。宝色棱棱风度曲。何人敢共御街行。(伴我侣)

　　眉横八彩目重瞳。佛祖齐教立下风。骨骼生来尊特甚。岂同粟散带天聪。(湘翁沄)

　　灵花从不待春开。劫外芬芳绝比材。尊贵位中谁共委。淡烟笼月浸莓苔。(宗楷元)

　　云岩因院主游石室回。师问。汝去入到石室里。为什么便回。主无对。洞山代曰。彼中已有人占了也。师曰汝更去作什么。山曰不可人情断绝去也。

　　天童觉云。低头失却针。开眼拾得线。线无头而莫度。针无穴以难穿。到者里鸾胶续弦须是洞山始得。

　　云岩因僧问。暂时不在如同死人时如何。师曰便好埋却。

　　便好埋却。更无依托。天上人间。逍遥快乐。切忌思量涉路途。不劳弹指开楼阁。(普庵玉)

　　云岩示众。有个人家儿子。问着无有道不得底。洞山出曰它屋里有多少典籍。师曰一字也无。曰怎得与么多知。师曰日夜不曾眠。曰问一段事得么。师曰道得却不道。

　　天宁琦云。道得却不道。作么生会。常恨春归无觅处。不知转入此中来。

　　云岩因道吾问。大悲千手眼。那个是正眼。师曰如人夜间背手摸枕子。曰我会也。师曰作么生。曰遍身是手眼。师曰。道也太煞道。祇道得八成。曰你作么生。师曰通身是手眼。

　　白岩符云。我即不然。那个是正眼。向道瞎。他若道我会也。我要问他。云门亭里为甚不见。唐公岭外事拟议不来。痛与一顿。为什么。不见道通身是手眼。

　　遍身是。通身是。拈来犹较十万里。展翅鹏腾六合云。抟风鼓荡四溟水。是何埃垲兮忽生。那个毫厘兮未止。君不见。网珠垂范影重重。棒头手眼从何起。(翠峰显)

　　一窍虚通。八面玲珑。无象无私春入律。不留不碍月行空。清净宝目功德臂。遍身何似通身是。现前手眼显全机。大用纵横何忌讳。(天童觉)

　　演若怖回镜里首。那吒还复旧时身。不知手眼从何起。便道全躯在刹尘。(佛心才)

　　通身是手眼。遍界不曾藏。背摸床头枕。翻身嫌夜长。(天宁琏)

　　云岩煎茶次。道吾问煎与阿谁。师曰有一人要。曰何不教伊自煎。师曰幸有某甲在。

　　竭力朝昏奉一人。满倾丹节展殷勤。夜深侍立垂帘底。不敢宸廷取次行。(频吉祥)

　　云岩问僧作什么来。曰石上语话来。师曰石还点头也无。僧无对。乃自代曰。未语话时却点头。

　　洞山莹代云。多幸和尚证明。　证果兴代云。要他点头。堪作甚么。

　　云岩埽地次。道吾曰太区区生。师曰须知有不区区者。曰恁么则有第二月也。师竖起笤帚柄曰者个是第几月。吾休去。

　　玄沙备云。正是第二月。　长庆棱问玄沙。被他倒转埽帚柄蓦面摵。又作么生。沙休去。　罗山间云。噫。两个汉不识好恶。云岩个汉缚手缚脚。死来多少时也。　云门偃云。奴见婢殷勤。　沩山喆云。将勤补拙。　保福展云。云岩大似泥里推车。步步区区。　翠峰显于第二月也下别云。洎合放过。　沩山行云。道吾平地生堆。云岩因行掉臂。玄沙道正是第二月。面皮厚多少。且道竖起埽帚意作么生。十成好个金刚钻。摊向门前卖与谁。　超目谙云。一人先行不到。一人末后太过。二途不涉。你诸人又向甚么处见云岩。鸳鸯绣出从君看。不把金针度与人。　天宁琦云。云岩竖帚。道吾休去。总是第二月。那个是不区区者。此夜一轮满。清光何处无。　磬山修云。我若作道吾。待道者是第几月。但云恰是。管教他扫帚无地放在。　鼓山贤云。玄沙长庆者一辈汉众口铄金。非是不知云岩意。祇要渠据令而行。雪峰门下不道不是。药山门下犹隔十万里在。　博山来云。粪扫堆头辨实。笤帚柄里藏身。管他第二月第几月。用得着便用。玄沙云门语里有刺。是赏伊罚伊。莫嫌霜露冷。添得好清香。

　　借来聊尔了门头。得用随宜即便休。象骨岩前弄蛇手。儿时做处老知羞。(宏智觉)

　　随时举处绝周遮。得用相宜即当家。笤帚那边看好月。不知转见事如麻。(频吉祥)

　　潭州道吾山宗智禅师(药山俨嗣)

　　僧问如何是和尚深深处。师下禅床作女人拜曰。谢子远来。无可祇待。

　　骊龙海卧瑞云高。四望归宗万派潮。木人来问西宫事。回惠东园一颗桃。(投子青)

　　深深亲下拜。三代礼全该。此意如不然。玉帛云乎哉。(无准范)

　　岁稔时清礼仪多。相逢陪酒又陪歌。当筵不解开怀饮。如此一天风月何。(东叟颖)

　　道吾见南泉。泉问阇黎名什么。师曰宗智。曰智不到处作么生宗。师曰切忌道着。曰灼然道着即头角生。三日后师与云岩在后架把针。泉见乃问。智头陀前日道智不到处切忌道着。道着即头角生。合作么生行履。师便抽身入僧堂。泉便归方丈。师复来把针。岩曰师弟适来为什么不抵对和尚。师曰你不妨伶俐。岩不荐却问南泉。适来智头陀为甚不抵对和尚。泉曰它却是异类中行。岩曰如何是异类中行。泉曰。不见道智不到处切忌道着。道着即头角生。直须向异类中行。岩亦不会。

　　云居膺因僧问。切忌道着意作么生。居云此语最毒。云如何是最毒句。居云一棒打杀龙蛇。　五磊权云。与么说话大似病鸟栖芦。太杀无转智。者里则不然。智不到处正好道着。雨洒岩花。风生殿角。诊候临时。应病与药。看孔着楔。解黏去缚。天马挨开大施门。震动乾坤星斗落。

　　言诠不到是同袍。拂袖归堂众乃淘。沙砾真金无辨别。不须疑虑更忉忉。(汾阳昭)

　　金刚际下古髑髅。几破人蹋血溅空。明月任后君自掬。寒松那弃白云封。(投子青)

　　道吾同云岩回药山。岩问如何是异类中行。山曰我今日困倦且待别时来。岩曰某甲特为此事归来。山曰且去。岩便出。师在方丈外闻岩不荐。不觉咬得指头血出。下来却问。岩师兄问和尚那因缘作么生。岩曰和尚不为我说。师便低首。

　　饥餐嫩草遥山去。渴饮寒泉曲涧回。放荡不耕空劫地。暮天何用牧歌催。(丹霞淳)

　　拨转当头别有机。旁行一路少人知。古殿云深无屐迹。春风草长过前溪。(永觉贤)

　　道吾指佛桑花问僧。者个何似那个。曰直得寒毛卓竖。师曰毕竟如何。曰道吾门下底。师曰十里大王。

　　昭觉勤云。以胶投漆。验影知形。不谙正去偏来。争解明投暗合。还委悉么。虾蟆跳上梵天。蚯蚓蓦过东海。　径山策云。不开户牖安知明月之光。不泛仙槎安睹天河之势。道吾以楔㧞楔。者僧以智破智。虽然蓦路相逢。未免三头六臂。会么。爱他年少子。翻作白头翁。

　　道吾因云岩问。师兄家风作么生。师曰教汝指点着堪作什么。岩曰无者个来多少时也。师曰牙根犹带酸涩在。

　　永宁鼎云。若展绵密即得。要作石头儿孙未免旁观皱断眉。

　　道吾因石霜问。百年后有人问极则事。向它道什么。师唤沙弥。弥应诺。师曰添净瓶水着师。良久却问霜。适来问什么。霜再举。师便归方丈。霜有省。

　　垂手还他作者机。寻常语里布枪旗。重询拟进归方丈。一句分明更不疑。(丹霞淳)

　　春风初喜到天涯。二月山城处处花。笙管楼台歌一曲。玉人扶得醉来家。(云岫峦)

　　道吾曰。高不在绝顶。富不在福严。乐不在天堂。苦不在地狱。

　　妙喜云。高在绝顶。富在福严。乐在天堂。苦在地狱。　南堂欲云。一人高高处观之不足。一人低低处平之有余。唱教门中足可观光。衲僧门下犹欠悟在。　法林音云。二大老还得相见也无。

　　道吾因沩山问甚处去来。师曰看病来。曰有几人病。师曰有病底有不病底。曰不病底莫是智头陀么。师曰。病与不病总不干它事。速道速道。曰道得也与它没交涉。

　　博山来云。沩山怀仁。道吾尚义。二老虽则不露针锋。也太杀俊俏。且道谁是病者。谁是不病者。谁是不干者。　平阳忞云。一千五百人善知识作与么语话。若是山僧。与他劈脊便棒虽。然者一棒有负堕处。

　　妙药何曾过口。神医莫能措手。若存也渠本非无。至虚也渠本非有。不灭而生。不亡而寿。全超威音之前。独步空劫之后。成平也天盖地擎。运转也乌飞兔走。(天童觉)

　　绝胜天容不露姿。深宫独处许谁知。偶因天外乘槎使。话落人间不自持。(啸月朗)

　　道吾因有施主施裈。南泉提起示众曰。法身具四大不。有人道得与它一腰裈。师曰。性地非空。空非性地。此是地大。三大亦然。泉乃与裈一腰。

　　永宁鼎云。且道与裈一腰是赏伊是罚伊。

　　道吾到五峰。峰问还识药山老宿么。师曰不识。曰为甚么不识。师曰不识不识。

　　白云深处路难通。拟问踪由已涉功。挂角𦏰羊无影迹。从容还落正偏中。(丹霞淳)

　　道吾闻僧念维摩经曰。八千菩萨五百声闻。皆欲随从文殊师利。师问曰甚么处去。僧无对。师便打。

　　禾山代云。给侍者方谐。　云林辂云。何不道领棒却好。

　　道吾因云岩修鞋次乃问作什么。岩曰将败坏补败坏。师曰何不道即败坏非败坏。

　　珊瑚枝上产鸳鸯。相唤相呼水国忙。岂是断肠声怕听。冰心一片倩谁扬。(粟庵鼎)

　　道吾因云岩不安乃问。离此壳漏子。向甚处相见。岩曰不生不灭处相见。师曰何不道非不生不灭处亦不求相见。

　　翠峰显云。侍者与我记取者一问。　昭觉勤代云。何处不逢渠。　呆庵庄云。不生不灭与非不生不灭处总无相见分。若有问云居。脱却壳漏子向什么处相见。只向他道什么处不相见。蓦拈拄杖画一画。

　　道吾因云岩临迁化遣书来辞。师览书毕曰。云岩不知有。我悔当时不向伊道。虽然如是。要且不违药山之子。

　　报慈遂云。古人与么道。还知有也未。云岩当时不会。那里是他不会处。　翠岩芝云。道吾道云岩不知有。悔当时不向伊说。祇如与么道。道吾还知有也无。　弥陀德临寂举云。云岩老祖临行卖俏不顾家丑。道吾恁么语话。也是利动君子。老僧不似云岩联联纤纤欲了不了。蓦呈拄杖云。阿魏无真。黄金无假。全身推出大街头。一任时人酬声价。掷杖而寂。

　　宗鉴法林卷五十七
卍新纂续藏经第 66 册 No. 1297 宗鉴法林


　　宗鉴法林卷五十八

　　集云堂　编

　　　　大鉴下四世

　　秀州华亭船子德诚禅师(药山俨嗣)

　　因夹山初住鹤林。道吾到遇上堂。僧问如何是法身。山曰法身无相。曰如何是法眼。山曰法眼无瑕。吾失笑。山下座请问。某甲抵对必有不是。致令失笑。吾曰。和尚一等是出世。未有师在。山曰甚处不是。吾曰某甲终不说。请往华亭船子处去。山曰此人如何。吾曰此人上无片瓦。下无卓锥。若去须易服而往。山乃散众直造华亭。师才见便问大德住甚么寺。山曰寺即不住住即不似。师曰不似似个什么。山曰不是目前法。师曰甚处学得来。山曰非耳目之所到。师曰一句合头语。万劫系驴橛。师又问。垂丝千尺意在深潭。离钩三寸子何不道。山拟开口。被师一桡打落水中。山才上。师又曰道道。山拟开口。师又打。山豁然大悟乃点头三下。师曰。竿头丝线从君弄。不犯清波意自殊。山遂问抛纶掷钓师意如何。师曰丝悬渌水浮定有无之意。山曰。语带玄而无路。舌头谈而不谈。师曰钓尽江波锦鳞始遇。山乃掩耳。师曰如是如是。

　　泛舟驾险三十春。系处竿头死活人。夹岭桂分千古韵。朗江山翠万重新。(投子青)

　　不犯清波不掷钩。怪哉当面触鳌头。微茫一喷朦胧雨。万壑千溪水逆流。(保宁勇)

　　长竿放去随波浪。丝线收来获锦鳞。桡下翻身何脱洒。回头不见旧时人。(佛迹昱)

　　白云槛外思悠哉。密密金刀剪不开。幽洞不拘金锁意。纵横无系去还来。(丹霞淳)

　　离钩三寸如何道。驻拟还同眼里沙。篷底月明载归去。劫前风韵落谁家。(真歇了)

　　三寸离钩摵一桡。百千毛窍冷飕飕。虽然两手亲分付。要在渠侬自点头。(无际派)

　　无相无瑕便倒戈。祇因轻信智头陀。若还不到华亭上。铁铸船桡奈汝何。(南叟茂)

　　三十余年在药山。鬼家活计岂能傅。当时不得夹山老。你且耐烦撑破船。(清溪彻)

　　一叶扁舟浪里游。钓丝牵动澥天秋。兰桡蓦口谁遭痛。夹岭云山暗点头。(果清亮)

　　离钩三寸已周遮。臭口才开隔海涯。赢得云山渺秋水。至今长映夕阳斜。(孤云权)

　　阳关破后马空蹄。烟锁云封露日低。话到昔年风袭翠。断碑古路少人题。(伴我侣)

　　和烟把钓秋江畔。笑指金鳞直上钩。劈口一桡凡圣绝。点头全体卖风流。(天嵩岳)

　　船子嘱夹山曰。汝向去直须藏身处没踪迹。没踪迹处莫藏身。吾二十年在药山祇明斯事。汝今既得。它后莫住城隍聚落。但向深山里钁头边觅取一个半个接续。勿令断绝。山辞行频频回顾。师遂唤阇黎。山回首。师竖起桡曰汝将谓别有。乃覆船而逝。

　　长芦了云。棹头拨转。河汉星辉。船子蹋翻。天地黯黑。竖起拂子云。者个是钁头边干白露净底。还知没踪迹处隐身不得底么。

　　夹山桡下悟心休。何患身名蹋覆舟。今古华亭垂钓者。烟波江上使人愁。(昭觉总)

　　不犯清波意自殊。口开目瞪尚踟蹰。渔舟覆却无踪迹。落日秋风战荻芦。(佛陀逊)

　　藏身无迹更无藏。脱体无依便厮当。古镜不磨还自照。淡烟和露湿秋光。

　　夹山不在一桡上。明月芦花夜夜寒。谁谓华亭消息断。俨然秋色在江山。(解空观)

　　一棹绿杨湾。金鳞得处难。长江深有恨。不合蹋翻船。(西岩惠)

　　藏身处没踪迹。无影树头灵鸟宅。没踪迹处莫藏身。不萌枝上春花折。有来由。谁辨的。天晓西风拂拂吹。松针一径争抛掷。(东谷光)

　　笙歌院里低昂舞。锦字梭肠宛转看。近日洞庭秋水满。古帆风便过千湾。(雪关訚)

　　三十夜里。月亮堂堂。我去看稻。贼来偷秧。跳板头上。翻身夹头。一把揪来。端端是个和尚。(朝宗忍)

　　趯倒太虚空。吓杀帝释子。雷公令方行。神通三万里。(饮川海)

　　杜宇声中芳草春。王孙不见枉劳神。最堪惆怅苦伶仃。消息断。水𥻘𥻘。珊瑚枝上月痕新。(盟石息)

　　春色凋零别洛阳。月明疏影上东墙。去年几见堂前燕。今又飞来绕画梁。(丹岩峋)

　　船子有偈曰。千尺丝纶直下垂。一波才动万波随。夜静水寒鱼不饵。满船空载月明归。

　　秦州歌儿歌调苦。闻之一声泪如雨。向使逢着汉帝怜。董贤气咽不得语。(夫山储)

　　船子偈曰。三十年来海上游。水清鱼现不吞钩。钓竿斫尽重栽竹。不计工程得便休。

　　百丈雪云。我则不然。数十年来山上游。草深林密兽群稠。等闲撒下漫天网。也有金毛也有猴。且道猴子堪作何用。寻常翻个筋斗子。惹得旁观笑不休。顾左右云。莫有金毛狮子么。出来抖擞牙爪看。

　　每嗟渔父惯垂纶。恒泊溪边荻映身。人问不言头自点。恐惊鱼去不应人。(海舟慈)

　　宣州椑树慧省禅师(药山俨嗣)

　　因洞山来参。师问曰来作甚么。曰来亲近和尚。师曰。若是亲近。用动两片皮作么。山无对。

　　曹山闻举乃云。一子亲得。

　　从来父子不相离。石女何劳更问伊。昨夜寒岩无影木。白云深处落横枝。(丹霞淳)

　　鄂州百颜明哲禅师(药山俨嗣)

　　因洞山与密师伯到乃问阇黎近离甚处。山曰湖南。师曰观察使姓什么。曰不得姓。师曰名什么。曰不得名。师曰还治事也无。曰自有廊幙在。师曰还出入也无。曰不出入。师曰岂不出入。山拂袖便出。明日师入堂。召二上座曰。昨日对阇黎一语不相契。一夜不安。今请上座别下一语。若惬老僧意。便开粥相伴过夏。山曰请和尚问。师曰不出入事作么生。山曰太尊贵生。师乃开粥过夏。

　　昭觉勤云。正偏回互祇要圆融。直截当机惟崇尊贵。洞山观机而作。百颜理长则就。虽然如是。在蒋山者里须别作个眼目始得。当时待伊道不委名。便好一拶道他不委你你不委他。敢问者里合道得什么语。若有道得。山僧也不开粥。祇分付个龟毛拂子。若道不得。更参三十年。　天童杰云。明投暗合。八面玲珑。不犯当头。转身有路。曹洞门下足可观光。若是临济儿孙。棒折也未放在。当时见道不委姓。劈脊便与一拳。者里挨得转身。非但开粥相延。亦且明窗下安排。喝一喝云。漆桶参堂去。　天童觉云。主张门户自有旁来。拱默威严谁敢正视。借功施设转位提持。左右分权不犯尊贵一路。还知尊贵处么。宝殿无人空侍立。不种梧桐免凤来。　天宁琦云。要会尊贵一路么。报恩不开两片皮。你诸人向甚处摸索。

　　香消人静杳无声。苔满丹墀皓月明。入户当堂慵正坐。出门犹懒下阶行。(丹霞淳)

　　枯木岩前烟嶂昏。𦏰羊挂角觅无门。玉梭暗掷千峰外。一线虚通哓色分。孤迥迥。绝瘢痕。万古寒潭搅不浑。正坐当堂金殿冷。回头尽是我儿孙。(自得晖)

　　清晨雨过萝垣湿。入夜星攒碧嶂明。金殿巍巍全意气。玉阶凛凛岂彰名。好大哥。好大哥。一夏松风饶不尽。浑身偏惹御香多。(与峰智)

　　律吕宫商调转奇。都俞喜起圣明时。尧天舜日同钦戴。却羡巢由总不知。(云壑弁)

　　玉炉香散寂无声。紫阁帘垂礼不成。深夜暗宫谁得旨。寒侵金阙冷沉沉。(频吉祥)

　　药山高沙弥(药山俨嗣)

　　药山问见说长安甚闹。师曰我国宴然。曰。汝从看经得。请益得。师曰。不从看经得。亦不从请益得。曰。大有人不看经不请益。为甚么不得。师曰。不道它不得。祇是它不肯承当。

　　法眼益于我国宴然处别云。见谁说。

　　兴亡虚去又虚来。为渠国土绝纤埃。须弥顶上无根草。不受春风花自开。(投子青)

　　撞破虚空七八片。迸开金锁两三重。转身直入青霄外。多少行人觅路踪。(枯木成)

　　千斤担。一肩挑。高着眼。低过桥。古路从来直坦平。行者自分低与高。(司衡秘)

　　高沙弥初参药山。山问甚处来。师曰南岳来。曰何处去。师曰江陵受戒去。曰受戒图个什么。师曰图免生死。曰。有一人不受戒。亦无生死可免。汝还知否。师曰恁么则佛戒何用。曰者沙弥犹挂唇齿在。师乃礼拜而退。更不受戒。

　　云居显云。高沙弥向一言点拨处直下知归。虽然。若一向恁么丧我儿孙。云居不解弄死蛇头。祇是应病与药。今日用十支法。黑漆衣钵向人天众前两手分付。何故。曹溪波浪如相似。无限平人被陆沉。　龙渊法云。者汉被药山换却眼睛。要识那一人还未在。　桐峰竟云。善垂香饵设锦阱。可称渔猎。能竖赤帜拔连城。还他勇敢。祇如道有一人不受戒。亦无生死可免。且道是那一人。

　　三十未封侯。颠狂遍九州。生平镆鎁剑。不报小人仇。(且拙讷)

　　高沙弥结庵药山之阳。一日来礼拜。值雨。药山问你来也。师曰是。曰可煞湿。师曰不打者鼓笛。云岩曰。皮也无。打甚么鼓。道吾曰。鼓也无。打甚么皮。山曰今日大好一场曲调。

　　青龙斯云。山僧若在。祇向道大好不打者鼓笛。

　　偶尔垂言借问伊。知音争使落今时。边笳不犯宫商曲。玉笛横将劫外吹。(丹霞淳)

　　一门无事弄跷蹊。不顾通身入水泥。犹把家私狼藉尽。祇余春树啭黄鹂。(璇鉴衡)

　　高沙弥一日斋时见药山自打鼓。师乃捧钵作舞入堂。山便掷下椎曰是第几和。师曰是第二和。曰如何是第一和。师就桶舀一杓饭便出。

　　广胤标云。我当时若在。和饭桶一齐踢翻。看二老作何去就。　法林音云。因斋庆赞即不无。二老若是第一和。驴年梦见么。

　　父子相投气味同。擎盂打鼓展家风。虽然百味般般有。争奈风吹别调中。(枯木成)

　　声鼓拈椎第二筹。钵盛香饭饱还休。东风扇后韶光美。别岸垂杨弄翠柔。(雪峰预)

　　鼠惊樵客沿苍壁。猿戏山头撼紫柽。别有一条投水笕。竹筒斜引到茶铛。(遍闻馨)

　　京兆府终南山翠微无学禅师(丹霞然嗣)

　　龙牙问。自到和尚法席。每每上参不蒙一法示诲。意在于何。师曰嫌少个甚么。牙又问洞山。山曰争怪得老僧。

　　法眼益别云。祖师来也。　翠峰显云。两个老汉被者僧穿却。惟有法眼与他同参。若是雪窦门下。吃棒了趁出。　云居齐云。此三尊宿还有亲疏也无。

　　翠微一日在法堂内经行。投子进前接礼问。西来密旨。和尚如何示人。师驻步少时。子曰乞师垂示。师曰更要第二杓恶水那。子便礼谢。师曰莫躲跟。子曰时至根苗自生。

　　曾扣西来问翠微。经行驻步大慈悲。当时投子如能荐。恶水重将更泼谁。(水庵一)

　　师子出窟。骊龙入穴。抬眸风生。众兽脑裂。更弄爪牙。翻成漏泄。时至须凭返踯机。分明蹋破澄潭月。(投子青)

　　承当不是克家子。立到何年得转身。风送海门帆影断。渡头犹有待舟人。(幻寄庭)

　　吉州孝义寺性空禅师(丹霞然嗣)

　　因僧来参。师乃展手示之。僧近前复退后。师曰父母俱丧略不惨颜。僧呵呵大笑。师曰少时与阇黎举哀。僧乃打筋斗而出。师曰苍天苍天。

　　蒋山勤云。展开两手。祇见锥头利。进前退后。不见利头锥。呵呵大笑。笑里有刀。连哭苍天。弓折箭尽。且道毕竟如何。良久云。若不共同桥上过。争信桥流水不流。　法林音云。二俱不了。

　　孝义因僧参。人事了。师曰与么下去还有佛法道理也无。曰某甲结舌有分。师曰老僧又作么生。曰素非好手。师便仰身合掌。僧亦合掌。师乃拊掌三下。僧拂袖便出。师示偈曰。乌不前。兔不后。几人于此茫然走。祇有阇黎达本源。结舌何曾着空有。

　　进不前。退不后。头尾中间两处走。胡僧抚掌笑呵呵。此土西天未曾有。(佛鉴勤)

　　入林不动草。入水不动波。曾经达本源。结舌更无过。若是参方士。须达末后句。(大圆智)

　　昼复夜。初中后。金乌飞。玉兔走。于此茫然与悄然。总是虾跳不出斗。(石溪月)

　　长沙仙天禅师(大川嗣)

　　披云和尚来。才入方丈便问。未见东越老人时作么生为物。曰。祇知云生碧嶂。焉知月落寒潭。师曰祇与么也难得。曰莫是未见时么。师便喝。云展两手。师曰。错怪人也。有甚么限。云掩耳而出。师曰死却者汉平生也。

　　眼明惯识阵云头。两手挥戈战不休。世事若将公道断。将军归去合封侯。(绝象鉴)

　　作者相逢箭拄锋。其中绵密不通风。要须惜取眉毛好。免使全身落草中。(竹屋简)

　　仙天因新罗僧参。才展具便捉住曰。未发本国时。道取一句来。僧无语。师便推出曰。问伊一句。便道两句。

　　广胤标云。那里是者僧道底两句。分析得出。仙天被汝勘破。分析不出。孤负仙天。　松庭严云。佛鉴道祇见锥头利。不见凿头方。未免得失商量。大圆道。卖金须遇买金人。一状领过。山僧见处也要诸仁共知。卓拄杖云。杀人刀活人剑。具眼者辨取。复卓两卓。

　　入门展具便生擒。一拶无言丧胆魂。纵使卢医能起死。那知死死不生生。(松若昭)

　　仙天因僧参拟作礼。师曰野狐儿见什么了便礼拜。曰老秃奴见什么了便恁么问。师曰。苦哉苦哉。仙天今日忘前失后。曰要且得时终不补失。师曰争不如此。曰谁甘。师呵呵大笑曰远之远矣。僧四顾便出。

　　高峰妙云。一问一答。有宾有主。尽谓二俱作家。若据山僧检点。者僧犹自可。仙天笑杀人。

　　武侯太尉智崔嵬。掠地勤王酒半杯。何事山河难一统。祇缘各自负奇才。(白岩符)

　　仙天因洛瓶和尚到。乃问甚处来。曰南溪。师曰还将得南溪消息来么。曰。消即消已。息即未息。师曰最苦是未息。曰且道未息个什么。师曰一回见面千载忘名。洛拂袖便行。师曰弄死蛇手有甚么限。

　　□□□云。仙天也是明于责人。若是弄死蛇手。千百年后其实令人难甘。

　　仙天因僧参。才展具。师曰。不用通寒暄。还我文彩未彰时道理来。曰。某甲有口。哑却即闲。苦死觅个腊月扇子作么。师拈棒作打势。僧把住曰。还我未拈棒时道理来。师曰随我者随之南北。不随我者死住东西。曰随与不随且置。请师指出东西南北。师便打。

　　将军帐下孰能过。不易僧初善切磋。蛇尾龙头弓箭折。乌藤三十未为多。(本觉一)

　　拳踢既相应。正奇各有术。无奈末梢亏。一机晦其密。(东晖普)

　　漳州三平义忠禅师(大颠通嗣)

　　升座次。有道士出众。从东过西。又有一僧从西过东。师曰适来道士却有见处。师僧未在。士出作礼曰谢师接引。师便打。僧出作礼曰乞师指示。师亦打。复召众曰。此两件公案作么生断。众无对。师曰既无人断。老僧为断去也。乃掷下拄杖归方丈。

　　沩山喆云。若不是三平老汉。几乎作道理断却。不见石巩道。三十年一张弓两只箭。祇射得半个圣人。果然。

　　三平偈曰。即此见闻非见闻。无余声色可呈君。个中若了全无事。体用何妨分不分。

　　天童觉云。正相逢。没交涉。六户不掩。四衢绝踪。遍界是光明。通身无向背。正恁么时作么生。机丝不挂梭头事。文彩纵横意自殊。

　　三平问大颠。不用指东画西。请师直指。颠曰。幽州江口石人蹲。师曰犹是指东画西。颠曰若是凤凰儿。不向那边讨。师礼拜。颠曰。若不得后句。前话也难圆。

　　彻底老婆心。不向那边讨。父子要投机。无端入荒草。(圆悟勤)

　　马颊山本空禅师(大颠通嗣)

　　僧问。去却即今言句。请师直指本来性。师曰你迷源来得多少时。曰即今蒙和尚指示。师曰。若指示你。我即迷源。曰如何即是。师示颂曰。心是性体。性是心用。心性一如。谁别谁共。妄外迷源。祇者难洞。古今凡圣。如幻如梦。

　　佛鉴勤云。问不徒然。答无虚设。才随语转。觌面千山。后偈中虽有收有放。其奈错下名言。山僧重为别过。乃颂。

　　心本非心。性本非性。心性两忘。谁少谁剩。老倒本空。灼艾求病。妄外迷源。孤负凡圣。

　　心性从来体一同。有无空处透真空。古今妄外迷源者。春入园林处处红。(涂毒策)

　　本空上堂。祇者施为动转。还合得本来祖翁么。若合得。十二时中无虚弃底道理。若合不得。吃茶说话往往唤作茶话在。僧便问如何免得不成茶话去。师曰你识得口也未。曰如何是口。师曰两片皮也不识。曰如何是本来祖翁。师曰大众前不要牵爷恃娘。曰大众忻然去也。师曰你试点大众性看。僧作礼。师曰伊往往道一性一切性在。僧欲进语。师曰孤负平生行脚眼。

　　参禅学道莫匆匆。动转无非触祖翁。口在面门犹不见。吃茶清话故难通。水中盐味如相似。色里胶青信不空。欲得不招无间业。莫将情解谤宗风。(南堂静)

　　本生禅师(大颠通嗣)

　　拈拄杖曰。我若拈起。汝便向未拈起时作道理。我若不拈起。汝便向拈起时作主宰。且道老僧为人在什么处。有僧出曰不敢妄生节目。师曰也知阇黎不分外。曰。低低处平之有余。高高处观之不足。师曰节目上更生节目。僧无语。师曰。掩鼻偷香。空招罪犯。

　　翠峰显云。者僧也善能切磋。争奈弓折箭尽。总不如本生是作家宗师。拈起也天回地转。应须拱手归降。放下也草偃风行。必合全身远害。还见本生为人处么。拈拄杖云。太平本是将军致。不许将军见太平。　古南门云。本生翠峰二俱作家。宗师竭力为人。争奈节目太多。不若者僧一时坐断。何故。不见道。毗婆尸佛早留心。直至如今不得妙。抛下拄杖云。是什么。

　　韩愈文公(见大颠通)

　　因宪宗迎佛舍利入大内供养。夜放光明。早朝宣问。群臣皆贺。陛下圣德所感。唯文公不贺。上宣问。群臣皆贺。独卿不贺。公因奏对。微臣尝看佛书。况佛光非青黄赤白等相。此乃龙神卫护之光。上宣问如何是佛光。公无对。因以罪谪出。

　　雪窦显代云。陛下高垂天鉴。　万峰蔚云。帝迎佛舍利。现五色光。眉毛罅里耀古腾今。愈云佛光非青黄赤白黑。见即成邪。可惜韩愈末后无对。若问嵩山佛光作么。即嘘两嘘。复颂。

　　帝王法王。口放常光。一统乾坤。此土西方。

　　潭州石室善道禅师(长髭旷嗣)

　　每见僧来便竖起拄杖曰三世诸佛尽由者个。对者少得冥契。长沙闻乃曰。我若见即令放下拄杖。别通个消息。三圣将此语抵对。被师认破为长沙语。杏山闻三圣失机。乃亲到石室。师见来乃潜入碓房碓米。杏曰。行者接待不易。贫道难消。师曰。穿心碗子盛将来。无底盘儿合取去。说甚么难消。杏便休。

　　昭觉勤云。石室置个问端不妨孤峻。若非长沙争得投机。虽然。祇知恁么不知不恁么。遂举拄杖云。过去诸佛不恁么。现在诸佛不恁么。未来诸佛不恁么。若总道放下拄杖子。我也知你是个学语之流。生机处道将一句来。　天宁琦代杏山云。何得将常住物入衣钵下用。　报恩琇云一。个绵包特石。一个铁褁泥团。放行则在庙之圭璋。把住乃处堂之燕雀。拈拄杖云。恁么也不是。不恁么也不是。放下放不下总不是。卓一下云。倚天长剑逼人寒。　慧云盛代杏山云。切忌胀破肚皮。　天培鉴云。当时若有衲僧见恁么道。向前云苍天苍天。管教石室满面惭惶退身无地。

　　石室一夕与仰山玩月。山问。者个月尖时圆相甚么处去。圆时尖相又甚么处去。师曰。尖时圆相隐。圆时尖相在。

　　云岩晟云。尖时圆相在。圆时无尖相。　道吾智云。尖时亦不尖。圆时亦不圆。　丙元悟云。仰山凭空架阁。石室就地营台。达磨一宗埽土矣。

　　宗鉴法林卷五十八
卍新纂续藏经第 66 册 No. 1297 宗鉴法林


　　宗鉴法林卷五十九

　　集云堂　编

　　大鉴下五世

　　筠州洞山良价悟本禅师(云岩晟嗣)

　　谒南泉。值马祖忌修斋次。泉曰未审马祖还来应供否。师出曰待有伴即来。泉曰。此子虽后生。却堪雕琢。师曰莫压良为贱。

　　慧云盛云。南泉倚势欺人。洞山因客见主。虽与马祖把臂共行。犹较王老师七步。

　　白云之宾青山伴。位里借功看互换。无底合盘转手擎。穿心碗子通身饭。(天童觉)

　　有伴即来。地辟天开。冷光重出匣。古路绝纤埃。万象森罗齐合掌。须弥岌㟧舞三台。(最庵印)

　　洞山参沩山。问顷闻忠国师有无情说法话。某甲未究其微。沩曰。我者里亦有。祇是罕遇其人。师曰乞师指示。沩曰。父母所生口。终不为子说。师曰还有与师同时慕道者否。沩曰。此去澧陵有云岩道人。若能拨草瞻风。必为子之所重。师到云岩问。无情说法。什么人得闻。岩曰无情得闻。师曰和尚闻否。岩曰。我若闻。汝即不闻吾说法也。师曰某甲为什么不闻。岩竖拂子曰还闻么。师曰不闻。岩曰。我说法汝尚不闻。况无情说法乎。师曰无情说法该何典教。岩曰。岂不见弥陀经云。水鸟树林悉皆念佛念法。师有省述偈曰。也大奇。也大奇。无情说法不思议。若将耳听终难会。眼里闻声始得知。

　　雪峤信云。也大奇。也大奇。无情说法不思议。弹指顷石虎。咬杀青田鸡。　笑翁映良久云。莲峰效颦去也。也大奇。也大奇。无情说法不思议。木杓跳在水桶里。咬得扇担咿呀咿。试问大众是何消息。忽打喷嚏云。今日伤风。

　　无情说法有情听。有情说法无情别。不是等闲虚作解。大地山河太饶舌。人人尽有不相应。露柱灯笼向你说。(大沩智)

　　好好。万象森罗俱是宝。头头物物现家珍。不识之人即荒草。(南堂静)

　　洞山辞云岩。岩曰。自此一别。难得与汝相见。师曰。自此一别。难得与和尚不相见。

　　高高孤顶雪蒙蒙。劫外行藏路不通。半夜岭头消息转。不关春色暗香浓。(正堂辨)

　　鹤出银笼上碧穹。凤无依倚井梧空。东君纵有双瞳子。不睹尧眉八彩重。(俍亭挺)

　　洞山因辞云岩。临行问。百年后忽有人问。还描得师真否。如何抵对。岩良久曰祇者是。师沉吟。岩曰。价阇黎。承当个事大须审细。师犹涉疑。后因过水睹影大悟。有偈曰。切忌从它觅。迢迢与我疏。我今独自迬。处处得逢渠。渠今正是我。我今不是渠。应须恁么会。方得契如如。

　　体量非功不堕今。星移斗换岂同轮。多年历日虽无用。犯着应须总灭门。(正堂辩)

　　动静从来每与俱。回头蓦地始逢渠。直饶与么犹堪笑。唤作如如又却迂。(本觉一)

　　足蹑渊泉。冠摩云户。明闇未分。光华已露。有参天两地之功兮盖国称臣。无尺土一人之柄兮全身归父。(潭吉忍)

　　睹影逢渠不是渠。到家何必雁传书。晓风吹破梅花梦。香雾轻沾粉蜨须月。上珠帘。刚夜半。天明玉漏报更箭。当轩秦镜绝狐踪。禁殿无人谁敢犯。(百愚斯)

　　牛郎织女两相看。祇隔银河数步间。今夜更无云隔断。见时依旧别时颜。(独芳栎)

　　明明消息露全机。千丈神光脑后辉。是我是渠俱拈却。江南三月鹧鸪啼。(云章翰)

　　琼树遥笼金殿门。绿疏青锁绕香痕。轮王自古无人见。宝印不彰还更尊。(笠山宁)

　　多年蓬累卧深云。金管银箫醉里闻。秋色重游山下路。白苹岸渚得逢君。(蔗庵范)

　　混元气静乾坤大。黑白才分一道微。蹋碎劫前空界影。海天无地着风规。(祖灯绍)

　　洞山后供云岩真。僧问。先师道祇者是。莫便是否。师曰是。曰意旨如何。师曰当时几错会先师意。曰未审先师还知有也无。师曰。若不知有。争解恁么道。若知有。争肯恁么道。

　　长庆棱云。既知有。为甚恁么道。又云。养子方知父慈。

　　争解恁么道。五更鸡唱家林晓。争肯恁么道。千年鹤与青松老。宝鉴澄明验正偏。玉机转侧看兼到。门风大振兮规步绵绵。父子变通兮声光浩浩。(天童觉)

　　描不成兮画不成。暮天空旷岂人情。狂猿啸转中秋月。迥迥孤峰云自横。(桂毂显)

　　世道茫茫鱼雁沉。全凭哑子送来音。逢人不说十分话。到底终无怨恨心。(宁远地)

　　洞山上堂。有一人在千人万人中。不背一人。不向一人。你道此人具何面目。云居膺出曰。某甲参堂去。

　　资福广于具何面目下云。七凹八凸。于参堂下云。祇得一橛。复云。虚白堂启。珍珠帘垂。面面无私。识者其谁。任是抽身快便。犹难合伴同归。然则洞山底意毕竟如何。金针双锁备。狭路隐全该。　牧庵名云。要见洞山则易。要见云居则难。毕竟如何。数竿修竹临轩绿。几树桃花映水红。

　　洞山因僧问。亡僧迁化。向什么处去。师曰火后一茎茅。

　　野火烧时越转新。至今烟𦦨雨难淋。旱地红莲遮日月。无根树长翠成阴。(投子青)

　　春风吹动绿波摇。无限船师逐海潮。祇见江鸥飞白浪。岂知明月在云霄。(枯木成)

　　善应随流妙意深。明明一箭中红心。当锋不是由基眼。对面铁山高万寻。(佛智裕)

　　洞山示众。秋初夏末。兄弟东去西去。直须向万里无寸草处去始得。又曰。祇如万里无寸草处作么生去。后石霜曰。出门便是草。有僧举似师。师曰大唐国里能有几人。

　　太阳玄云。直得不出门。亦是草漫漫地。且道合向什么处行履。莫守寒岩异草青。坐著白云宗不妙。　圆通善云。诸人即今脚跟下一句作么生道。若道万里无寸草。许你参见洞山。若道出门便是草。许你参见石霜。若道不出门亦是草漫漫地。许你参见太阳。若总道不得。却许你参见延圣。何故。惟有好风来席上。更无间语落人间。　白云端云。若见得庵主。便见得洞山。若见得洞山。便见得庵主。见洞山则易。见庵主则难。不见道。云在岭头闲不彻。水流涧底太忙生。　沩山果云。斩钉截铁。豁开向上玄关。语谛言诚。直指当人要路。且作么生会。他出门便是草。石霜恁么道。上封恁么举。诸人不得动着。动着三十棒。　径山杲云。狮子一滴乳。迸散十斛驴乳。　雪岩满云。三个老汉虽然异口同音。未免撞头磕额。何也。一人开了口合不得。一人高抬脚了放不下。一人紧闭门了出不去。王山则不然。遍十方界非外。全在一微尘。在一微尘非内。遍十方界。祇者一微尘许。也须极尽不可得。向那里安门。甚处入草。还会么。休侵洞岭初秋草。请看疏山腊月莲。　鼓山贤云。洞山恁么说话。大似瑞凤不栖于凡木。金龙岂守于寒潭。转功就位转位就功即不无。看来也祇是猢狲上树舍一取一。未为好手。且作么生是本分底去处。良久云。钓船载到潇湘岸。气噎无聊问白鸥。　百丈雪云。山僧则不然。兄弟东去西去。直须向冰河发焰处去。祇如冰河发焰处作么生去。良久云。兔角杖头挑日月。龟毛绳子缚虚空。　灵隐礼云。洞山祇解借功明位。焉知玉殿苔生。石霜虽能转位投机。犹未回途复妙。正饶功位齐转芝生朽木。功位齐隐雪冻红炉。佛日要问他。五马不嘶一牛不饮处如何趣向。

　　出门便是太茫然。万里无来未得圆。欲识家山门去路。暮烟轻锁绿绵绵。(佛慧泉)

　　庭前黄叶乱纷纷。阶下苔钱似锦纹。户外任教荒草绿。石人蹋断海山云。(净因成)

　　草漫漫。门里门外君自看。荆棘林中下脚易。夜明帘外转身难。看看几何般。且随老木同寒瘠。将逐春风入烧瘢。(天童觉)

　　虚玄鸟道绝纤埃。玉殿空然锁绿苔。挂壁梭飞秋蜕骨。沧溟老蚌尽怀胎。(足庵鉴)

　　送君疋马出皇都。蹋遍荒郊寸草无。透过大同关子外。还他肘后有灵符。(隐元琦)

　　洞山垂语。知有佛向上人。方有语话分。僧问如何是佛向上人。师曰非佛。

　　保福展云。佛非。　云门偃云。名不得。状不得。所以言非。　法眼益云。方便呼为佛。　天童觉云。二老宿相去多少。直是刁刀相似。鱼鲁参差。到者里转劫外机放风前箭。横身担荷撒手承当。具者般眼目始得。还辨得么。易分雪里粉。难辨墨中煤。　径山杲云。二尊宿恁么提持佛向上事。且缓缓。山僧则不然。如何是佛向上事。拽拄杖劈脊便打。免教伊在佛向上躲跟。　报恩秀云。我要问洞山。佛向上人还有答话分也无。　东明际举云门语毕云。大小云门犹作者般见解。山僧当时若在。但冷笑一声。

　　洞山因僧问如何是西来意。师曰大似骇鸡犀。

　　芥藏巨云。横抽宝剑。剪除竹木精灵。掌握玄珠。照彻神州赤县。还他洞山老祖。若论佛法大义。远孙未敢顺非而泽。何也。若是凤凰儿。肯向那那讨。

　　洞山于扇上书佛字。云岩见。却书不字。师又改作非字。雪峰见乃一时除却。

　　兴化奖代云。吾不如汝。　白杨顺云。我若作洞山。祇向雪峰云。你非吾眷属。　天钵元云。洞山云岩平地起堆。雪峰老汉因事长智。　止谷声云。字经三写乌焉成马。二老宿之谓也。雪峰虽善顺朱填墨。德山门下不道不是。洞山门下犹隔津在。何也。太史籀文。二王楷书。

　　洞山因僧问寒暑到来如何回避。师曰何不向无寒暑处去。曰如何是无寒暑处。师曰寒时寒杀阇黎。热时热杀阇黎。

　　投子同云。几乎与么去。　琅玡觉别后语云。僧堂里去。　云居舜云。大小琅玡作者个去就。山僧则不然。如何是无寒暑处。三冬向暖火。九夏取凉风。　宝峰文云。大众若也会得。不妨神通游戏。一切临时。寒暑不相干。若也不会。且向寒暑里经冬过夏。　黄龙新云。洞山袖头打领。腋下剜襟。争奈者僧不甘。如今有个出来问黄龙。且作么生支遣。良久云。安禅不必须山水。灭却心头火自凉。　上封才云。洞山一句可谓主宾交参。正偏涉入。诸人如今向甚么处回避。无事上山行一转。借问诸人会也无。　泐潭准云。若为人时冰也暖。不为人时火也寒。　仰山钦云。洞山虽则头正尾正。祇是鼻孔落在者僧手里。　乌石道云。洞山祇有杀人刀。且无活人剑。忽有人问寒暑到来如何回避。亦云何不向无寒暑处去。那里是无寒暑处。向他道寒时热杀阇黎。热时寒杀阇黎。为甚么。三冬炎暑炽。九夏雪花飞。　清化嶾云。洞山老人如将摩尼宝王直授凡庸。者僧若是眼里有筋。不但三冬枯木秀。管教九夏雪花飞。

　　垂手还同万仞岩。正偏何必在安排。琉璃古殿照明月。忍俊韩獹空上阶。(翠峰显)

　　无寒暑处。如何唱和。热即乘凉。寒即向火。多口阿师。一场懡㦬。人人尽欲出常流。折合还归炭里坐。(泉大道)

　　里头看。勿暑寒。直下沧溟沥得干。我道巨鳌能俯首。笑君沙际弄钩竿。(天童觉)

　　热时热杀寒时寒。寒暑由来总不干。行尽天涯谙世事。老君头戴楮皮冠。(湛堂准)

　　避暑逃寒问是非。不离寒暑少人知。正中来也无回互。句里藏锋辨者稀。炎天雪。火云飞。风吹日炙杜阇黎。(冶父川)

　　画阁钟沉隔亮纱。梧桐微映月痕邪。海棠玉梦成狼藉。风打停舟起浪花。(三宜盂)

　　芦湾碧水钓船横。独酌潇湘看月明。露滴芙蓉人迹杳。箫吹夜半不知名。(蔗庵范)

　　灿然应气不留情。明暗相参杀活行。青嶂晓开红日面。白苹风荡钓舟横。(位中符)

　　洞山因僧问。三身中那身不随众数。师曰吾常于此切。后有持问曹山。先师道吾常于此切。作么生。曹曰要头便斫去。又问雪峰。峰以拄杖打曰。我亦曾到洞山来。

　　承天宗云。一转语海宴河清。一转语风高月冷。一转语骑贼马趁贼。试请辨看。忽有个衲僧出来道总不与么。也许伊具一只眼。　径山杲云。恁么葛藤。也未梦见三个老汉在。复云。何不向膏肓穴上下一针。　博山来云。近不得倚。远不得𢹂。推之弗前。约之弗后。洞山于此若铁橛也。若夫辨奇货。采骊珠。求华璞。追蓝琰。安可以语于此哉。离乎言句。亲之可矣。　寄庵卤云。三大老与么说话。虽则各炫己长。也是更阑墨汁污皂衫。毕竟意旨如何。吾常于此切。云散中秋月。要头截取去。摩醯三眼一只竖。我也从洞山来。庭前铁锯舞三台。弁山与么分析。且道还有为人处么。卓拄杖喝一喝云。手执夜明符。几个知天晓。　广胤标云。三个老汉。一手提持。赤心片片。大似丰城宝剑当面掷。祇是知恩者少。者僧非但耳聋亦兼眼瞎。错过当阳。如今还有不错过底么。关门令尹谁能识。河上仙翁去不回。　寿昌齐云。吾常于此切。丫角女子门齿缺。要头斫将去。不祥之事天下讳。我也曾到洞山来。未肯将身一处埋。今日分明重举似。布谷催耕啼深树。声声流血劝农忙。莫待秋来少官赋。

　　不入世。未循缘。劫壶空处有家传。白苹风细秋江暮。古岸船归一带烟。(天童觉)

　　玉鞭才举乾坤静。皇道无私显至尊。贵极銮舆才指斥。将军正令不容存。(正堂辨)

　　吾常于此切。堪笑堪悲向君说。莺啼处处暖风生。愁客须边不消雪。柳眉细。花容悦。香飘云外同时节。(远庵僼)

　　九重深密信难传。谁敢依俙犯圣颜。一卷丹书凤衔出。森罗万象竞朝天。(宁远地)

　　静鞭声里驾头来。四望香云接上台。銮转深宫亲切处。从教威武尽摧颓。(剑叟是)

　　洞山因辞京兆兴善平。善曰什么处去。师曰沿流无定止。曰法身沿流报身沿流。师曰总不作此解。善乃抚掌。

　　保福展云。洞山自是一家。乃别云。觅得几人。　惟直楷云。若非击水三千。抟风九万。也不易答者话。祇如兴善抚掌是赏是罚。

　　洞山因老宿拈袈裟角问曰。父母未生时还有者个么。师曰祇今岂是有耶。宿摇手。

　　转位投机觅更难。回途复妙岂相关。新丰洞口翻波浪。一扫须教彻底干。(正堂辨)

　　洞山因一僧在延寿堂不安要见师。师遂至。僧曰和尚何不救取人家男女。师曰你是甚么人家男女。曰某是大阐提人家男女。师良久。僧曰四山相逼时如何。师曰老僧亦曾从人家屋檐下过。曰回互不回互。师曰不回互。曰教某甲向甚处去。师曰粟畬里去。僧嘘一声曰珍重。便坐脱。师以拄杖敲头三下曰。汝祇解与么去。不解与么来。

　　昭觉勤云。大凡行脚人正要透脱者一件事。者僧既是大阐提人家男女。直至四山相逼手脚忙乱。若不是洞山具大慈悲。放一线道。与他平展。争解恁么去。所以古人道。临终之际若一毫头圣凡情念未尽。未免入驴胎马腹去。祇如洞山道。我亦从人家屋檐下过。粟畬里去。鼎鼎碍四山不碍四山。到者里须是桶底子脱始得。且道洞山意作么生。金鸡啄破琉璃㲉。玉兔挨开碧海门。

　　祇解恁么去。沙禽夜宿沧洲树。不解恁么来。石笋穿开古路苔。莫道鲲鲸无羽翼。今日亲从鸟道回。(天童觉)

　　圣量凡情净尽时。转身无路事还非。屋檐下过粟畬里。马腹驴胎一道归。(石溪月)

　　平步登高易。从空放下难。果尔圣凡如电拂。何缘去住得相关。天际云舒卷。沧波月往还。眼底家私都荡尽。清风八极步间闲。(天岸升)

　　粟畬里去太分明。剑树刀山纵步行。雪月莫教迷一色。密移烟棹上沙汀。(宁远地)

　　洞山因僧问。欲见和尚本来师。如何得见。师曰年牙相似即无阻矣。僧拟进语。师曰。不蹑前踪。别请一问。僧无对。

　　云居膺代僧云。恁么则不见和尚本来师也。　长庆因僧问。如何是年牙相似者。庆云。古人恁么道。阇黎又向者里觅个甚么。

　　帘卷双轮坐翠微。浑身不挂本来衣。芙蓉露滴秋香老。羞展轻眉对落晖。(频吉祥)

　　洞山与泰首座冬节吃果子次。乃问。有一物。上拄天。下拄地。黑似漆。常在动用中。动用中收不得。且道过在甚么处。泰曰过在动用中。师唤侍者掇退果桌。

　　五祖戒别云。来朝更献楚王看。　同安显于过在甚么处别云。不知。　琅玡觉云。若不是洞山老人焉能辨得。虽然如是。犹欠一着在。　沩山喆云。诸人还知洞山落处么。若也不知。往往作是非得失会去。山僧道。者果子非但首座不得吃。尽大地人来亦不得正眼觑着。　云盖本云。洞山虽有打破虚空钳锤。而无补缀底手段。待伊道过在动用中。但道请首座吃果子。泰首座若是个衲僧。吃了也须吐出。　沩山果云。洞山压良为贱。首座有理难伸。山僧路见不平。要为雪屈。当时才见与么问。祇向道灵山授记未到如此。待他拟议。拈果子劈面便掷。不惟塞断咽喉。免得后人妄生卜度。　净慈昌云。洞山虽然掇退果桌去。要且塞泰首座口不得。　昭觉勤云。尽道泰首座箭锋不相拄。所以遭洞山贬剥。后来沩山喆道。此果子莫道首座不得吃。尽大地人也不敢正眼觑着。宗师家正令当行。十方坐断。有定乾坤句。辨龙蛇眼。不妨难构。当时若是个英灵衲子解捋虎须。待道过在甚么处。便拈起果子云。和尚毕竟唤作甚么。待他拟议。劈面便掷。何故。有意气时添意气。不风流处也风流。　保宁茂云。尽道洞山祇见锥头利。不见凿头方。抑屈人作么。又有道。泰公不得果子吃。要且尽大地人皆不得吃。成人者少。败人者多。殊不知洞山有偏正回互不犯底手脚。直饶道不在动用中。也不得他果子吃。良久云。水流黄叶来何处。牛带寒鸦过远邨。　古南门云。要见洞山则易。见泰首座则难。

　　洞山果子谁无分。掇退台盘妙转机。今夜为君轻点破。牡丹花下睡猫儿。(明极祚)

　　洞山玷辱家风。首座埋没自己。双双绣出鸳鸯。千古扶持不起。(运庵岩)

　　拄天拄地黑如漆。不分昼夜是何物。拈来抛向屎坑中。火里莲花香拂拂。(虚堂愚)

　　𢌞途复妙展全机。大用堂堂绝指挥。两手捉来浑一色。金乌夜半泼天飞。(法林音)

　　洞山问僧阿那个是汝主人公。曰现抵对次。师曰苦哉苦哉。今时人类皆如此。祇认得驴前马后底将为自己。佛法平沉此其兆也。宾中主尚未明。况主中主乎。僧问如何是主中主。师曰阇黎自道取。曰。某甲道得祇是主中宾。如何是主中主。师曰。恁么道即易。相续也大难。遂示偈曰。嗟见今时学道流。千千万万认门头。恰似入京朝圣主。祇到潼关即便休。

　　宾中宾。双眉不展眼无筋。它方役役求知己。失却衣中无价珍。(浮山远四)

　　宾中主。尽力追寻无处所。昔年犹自见些些。今日谁知目双瞽。

　　主中宾。我家广大实难论。所求不吝无高下。贵贱同途一坥平。

　　主中主。七宝无亏金殿宇。千子常围绕圣颜。诸天不顺飞轮举。

　　平生心事结眉头。满面飞埃𩯭已秋。大抵出门无伎俩。奈何今日路贫愁。(宏智觉四)

　　日应经商利万金。晓来古路问家音。分明得报尊慈健。争奈难凭喜惧心。

　　御楼吹角六街明。金马将军出禁城。阃外威权良有准。不伤风化自升平。

　　不动金轮万德全。宸居苔合未排班。当头讳字寰中禁。谁敢依俙犯圣颜。

　　天涯奔走几经春。负学论功日转贫。行海渊深虽涉遍。义天空阔不容尘。(青州辨四)

　　衣穿骨瘦露无余。独镇寰区晖太初。三尺匣中诛佞剑。百篇囊里荐贤书。

　　丹墀鞭静九宫开。万里江山绝点埃。脱却襕衫戴席帽。声声祇道那边来。

　　重重幽锁紫烟岑。古洞龙吟雾气深。木女唱归红𦦨里。石人运步觅知音。

　　洞山因僧问如何是沙门行。师曰。头长三尺。颈长二寸。因令侍者持此语问三圣。圣于侍者手掐一掐。师肯之。

　　文峰玉云。妙得衲僧家转身活路。还他新丰老人。三圣虽能暗号私通。终是输他一着。今日若有问头长三尺颈长二寸意旨如何。向道待你四脚蹋地时自然有个分晓。　雪筠赤云。铁围城中得计。牛角尖里抽身。三圣虽则善引机宜。也是瞎驴趁队。今有问雄山如何是沙门行。向道儿童睡未足。切莫蚤扬声。

　　洞山曰。末法时代人多干慧。若要辨验真伪。有三种渗漏。一曰见渗漏。机不离位。堕在毒海。二曰情渗漏。滞在向背。见处偏枯。三曰语渗漏。究妙失宗。机昧始终。浊智流转。

　　木人岭上轻开口。石女溪边暗点头。堪笑当年李太白。夜来还宿钓鱼舟。(见　泐潭照三)

　　天下溪山绝胜幽。谁能把手共同游。回头忽听杜䳌语。笑指白云归去休。(情)

　　昔年曾作参禅客。扣遍玄关穷要脉。更阑墨汁染皂衫。说向他人口门窄。(语)

　　既达冲虚理。还随照性亡。自非功力尽。争免侍空王。(具德礼三)

　　至静含群籁。灵源绝众流。岂知兼带意。不在正偏求。

　　依语生神解。徒将迷悟情。开先灵木吼。花雨作寒明。

　　烂柯石化已千年。月馆空香趣独玄。无奈白云留恋苦。未骖鸾鹤上朝天。(潭吉忍三)

　　万人戍里放还村。倚赖邻西寄食恩。父母丘坟遥在眼。夜燃松火烛樵痕。

　　丈夫义不取封侯。扫径扶花足自由。转被花神劳欲死。怨春未罢又伤秋。

　　驴䭾马载药何为。病入膏肓讵可追。最惜于今多国手。不能痛处与人锥。(圣可玉)

　　洞山因僧问如何是空劫已前自己。师曰白鸟入芦花。

　　打起黄莺儿。莫教枝上啼。啼时惊妾梦。不得到辽西。(正堂辨)

　　洞山夜参不点镫。有僧出问话退。师令侍者点镫。乃召适来问话僧出来。僧近前。师曰将取三两粉来与者个上座。其僧拂袖而退。自此省发。遂罄舍衣资设斋得三年。后辞师。师曰善为。时雪峰侍立问曰。祇如者僧辞去。几时却来。师曰。它祇知一去。不解再来。其僧归堂。就衣钵下坐化。峰报师。师曰虽然如此。犹较老僧三生在。

　　洞中日午打三更。便有游人把路争。除却华山陈处士。谁人不带是非行。(慈受深)

　　洞山因看病僧。僧曰火风离散时如何。师曰。来时无一物。去亦任从伊。曰争奈羸瘵何。师曰须知有不病者。曰如何是不病者。师曰。悟则无分寸。不悟隔山坡。曰前程还许卜度也无。师曰。虽然黑似漆。成立在今时。

　　火风离散后。一物镇长灵。佛国黄金地。天堂白玉庭。前程休卜度。所至要惺惺。一念心清净。人间亦祇宁。(南堂静)

　　洞山不安。僧问。和尚病。还有不病者么。师曰有。曰不病者还看和尚否。师曰老僧看它有分。曰和尚看它时如何。师曰老僧看它时则不见有病。

　　博山来云。不二门开。日面月面总不似。洞山癖病。混之弗得。类之不齐。病中善看病也。者僧眼里有筋。皮下有血。要见洞山也不难。

　　卸却臭皮袋。拈转赤肉团。当头鼻孔正。直下髑髅干。老医不见从来癖。少子相逢向近难。野水瘦时秋潦退。白云断处旧山寒。须劋绝。莫颟顸。转尽无功伊就位。孤标不与汝同盘。(天童觉)

　　蹋蹋芦湾又柳湾。生涯惟指旧巑岏。神蹊转处白云断。百鸟不来春正寒。(位中符)

　　洞山因僧问如何是青山白云父。师曰不森森者是。曰如何是白云青山儿。师曰不辨东西者是。曰如何是白云终日倚。师曰去离不得。曰如何是青山总不知。师曰不顾视者是。

　　江流夜魄两依依。风卷芦花带雪飞。石女惯乘金凤舞。木人喜跨玉龙归。(频吉祥)

　　洞山参兴平。才展具。平曰莫礼老朽。师曰礼不老朽者。曰渠不受礼。师曰渠不曾礼。

　　渠非老朽。不礼不受。威音世前。毗卢顶后。把定壶中白日长。触着匣里青蛇吼。良医叮咛病人。服药不如忌口。(天童觉)

　　尊贵堂堂自不群。深宫独坐对邪昏。渠侬纵谓不相识。家丑那堪已外闻。(宁远地)

　　宗鉴法林卷五十九
卍新纂续藏经第 66 册 No. 1297 宗鉴法林


　　宗鉴法林卷六十

　　集云堂　编

　　　　大鉴下五世

　　洞山因僧问。时时勤拂拭。莫遣惹尘埃。为甚么不得它衣钵。师曰。直饶道本来无一物。也未合得它衣钵。且道什么人合得。僧下九十六语皆不契。末后曰。设使将来。它亦不受。师方肯之。

　　翠峰显云。它既不受是眼。将来必应是瞎。还见祖师衣钵么。若于此入门。便乃两手分付。非惟大庾岭头一个提不起。设使阖国人来。且款款将去。　翠岩芝云。总不合得它衣钵。却与古佛同参。且道参阿谁。　天童觉云。长芦则不然。直须将来。若不将来。争知不受。将来底必应是眼。不受底真个是瞎。还会么。照尽体无依。通身合大道。　古南门云。洞山理长则就。翠峰举一明三。祇如将来既不受。诸人早晚横披竖搭。是衣不是衣。一日过堂两度湿。是钵不是钵。若是。争奈洞山不肯。若不是。祖师衣钵掉向甚处去也。即今日用行持又是个什么。若如此入门。何待两手分付。庾岭力争。管取黄梅儿孙传遍天下。　胜法法云。二大老彻底举扬。未免各见一边。胜法则不然。若有将来必当是受。若是不受必不将来。将来底也非是眼。不受底也非是瞎。还见祖师衣钵么。万古碧潭空界月。再三捞捷始应知。　灵隐岳举翠岩语了云。到江吴地尽。隔岸越山多。

　　祖师衣钵谩悠哉。不受渠犹眼未开。谁信普通年远事。岂从[葸-十+夕]岭付将来。(本觉一)

　　洞山因僧问。和尚寻常教人行鸟道。如何是鸟道。师曰不逢一人。曰如何行。师曰直须足下无私。曰。祇如行鸟道。莫便是本来面目否。师曰阇黎因甚颠倒。曰如何是某甲颠倒。师曰。若不颠倒。因甚唤奴作郎。曰如何是本来面目。师曰不行鸟道。

　　理安洸云。不行鸟道始是本来面目。因甚寻常却祇教人行鸟道。且道洞山意作么生。良久云。渡河须用筏。到岸始辞舟。　凤山启云。识尊卑。明贵贱。自然冠履不致倒置。钱谷不肯浪费。当今之世。见处颟顸。金鍮不辨。以其素无大志。自甘颠倒故也。且道不行鸟道又是如何面目。良久云。不辞向汝道。相续也大难。

　　古路翛然倚太虚。行玄犹是涉崎岖。不登鸟道虽为妙。捡点将来已触途。(丹霞淳)

　　万仞峰头射得乌。翅翎开碧涌河图。就中几个先天字。载尽从来封禅书。(潭吉忍)

　　不行鸟道。皇风浩浩。骀背何知。天街醉倒。帝力于我何有哉。卮酒且娱臣年老。老则老。欠些好。不及东村王大嫂。(墨历智)

　　御虚虽有术。蓬岛尚迢遥。欲见姑射君。还须下紫霄。紫霄下。辞天风。玉华瑶草处丛丛。孰谓仙君旧风月。东轩仍挂日轮红。(位中符)

　　洞山偈曰。贪瞋痴。太无知。赖我今朝识得伊。行便打。坐便椎。分付心王仔细推。无量劫来不解脱。问汝三人知不知。

　　神鼎諲云。我则不然。贪瞋痴。实无知。十二时中任从伊。行即往。坐即随。分付心王拟何为。无量劫来原解脱。何须更问知不知。　紫柏可云。锻炼自心。钳锤猛密。须是洞山。咳嗽掉臂。戏笑讥呵。无非解脱三昧。还它神鼎。虽然。如神鼎不打洞山炉韛中陶铸过来。安得便恁么自在。洞山不打神鼎见地上得个消息。从汝朝打暮捶。敢保贪瞋痴驴年也未调伏在。者里拣别得。许你会如来禅。若是祖师禅。犹隔乡关万里。　大觉升云。恁么说话。若在大觉门下。打折驴腰未放过在。何故。既有让王节。何争洗耳清。虽然如是。也须是个人始得。　雪堂宣云。者两个老汉。一个强作主宰。一个随境飘流。要且不失为苦海慈航。若到吼山门下。切不得举着。举着即打折你驴腰。何故。我王库内无如是刀。　云林辂云。石叟也放它不过。贪瞋痴。谁不知。证龟成鳖也由伊。担雪填井。击火然眉。欲与心王下一锥。藕丝孔里藏难得。更教何地立先知。又云。若从洞山语下打发将去。寒则普天匝地寒。若从神鼎语下打发将去。热则普天匝地热。若从云林语下打发将去。大清国里许汝一员衲僧。

　　洞山问僧世间何物最苦。曰地狱最苦。师曰。不然。在此衣线下不明大事。是名最苦。

　　人生最苦不知休。逐浪随波真可忧。一句若能超佛祖。蒙头坏衲更何求。(枯木成)

　　镬汤炉炭几何般。地狱三途未苦酸。须信新丰亲切语。袈裟之下莫颟顸。(丹霞淳)

　　洞山与云居渡水。师问水深水浅。曰不湿。师曰粗人。曰和尚作么生道。师曰不干。

　　五祖演云。二老恁么说话。还有优劣也无。山僧今日因行掉臂。过水一句不湿。库藏珍珠堆积。过水一句不干。无锥说甚贫寒。干湿二途俱不涉。任它绿水与青山。　笑岩宝云。演祖恁么道。与它洞山有交涉无交涉。若能辨得。不独识破五祖。亦能亲见洞山。若不能辨得。山僧略为诸人说破。洞山不下为人手。五祖能谈本分禅。　古梅志云。不干不湿。胡饼呷汁。不湿不干。盐咸酢酸。二途蹋断。花鸟槃桓。达磨不会。大难大难。

　　洞山因云居问如何是祖师意。师曰。阇黎它后有把茅盖头。忽有人问。作么生抵对。曰道膺罪过。

　　子圭璋。绝点虾。久归林下傲乌纱。等闲识得东风谢。尽闲名。玩岁华。冷看蜻蜓蹋水。时窥蛱蜨穿花。轻又过。绿杨邪。(墨历智)

　　洞山问座主曰。不可以智知。不可以识识。唤作什么语。曰赞法身语。师曰唤作法身早是赞也。主无语。

　　天童华云。诸人到者里。下得甚么语。蒋山今日也要出一只手。又恐诸人穿却鼻。孔　天宁琦云。者里合下得什么语。塞却洞山口。复云。千。　龙池传别云。唤作法身早是谤也。

　　洞山因僧问如何是正问正答。师曰不从口里道。

　　五台山上跛沙弥。笑舞三更过铁围。无孔笛敲毡拍板。聋如鼻孔瞎如眉。(湘翁沄)

　　洞山因僧问。蛇吞虾蟆。救即是。不救即是。师曰救则双目不睹。不救则形影不彰。

　　画堂宝鼎起青烟。皓月沉沉古镜圆。夜静木童歌白雪。声声唱出洞中天。(寒松操)

　　芳郊草湿懒成眠。直入重云傲晓烟。夜半昆仑翻雪浪。回头不见上峰尖。(隐含敷)

　　禁宫深密无人到。上苑落花风自扫。觌面逢君回互难。打蛇必定须惊草。机俊俏。何处讨。明暗双敲俱靠倒。翻身独坐玉堂前。明月帘垂光皎皎。(秋山篑)

　　洞山因僧问如何是衲僧孔窍。师曰十八女儿不系裙。

　　衲僧孔窍少人知。刚被宗师已识机。十八女儿裙未系。先教阿母画蛾眉。(海印信)

　　洞山不安。令沙弥传语云居。乃嘱曰。它或问和尚安乐否。但道云岩路相次绝也。汝下此语须远立。恐它打汝。沙弥领旨去。传语声未绝。早被云居打一棒。

　　同安显代云。恁么则云岩一枝不坠也。　云居锡云。上座且道云岩路绝不绝。　崇寿稠云。古人打此一棒意作么生。

　　洞山有路透云岩。绝处教通到者难。拄杖头边开活路。方知不隔一毫端。(绝象鉴)

　　年老心孤是洞山。引人行路绝跻攀。者僧若也知机变。一去云岩更不还。(竹屋简)

　　洞山行脚时路逢一担水婆子。师索水饮。婆曰水不妨饮。婆有一问须先问过。且道水具几尘。师曰不具诸尘。婆曰。去。休污我水担。

　　山茨际云。洞山不具诸尘。果然喉舌干枯。婆子休污我水。终是老婆见解。山僧当时若作洞山。待道水具几尘。但踢翻水桶便行。管教者老婆疑着。行脚师僧别有长处。　云林辂云。洞山水边渴杀。其心自甘。惜乎我初行脚时不曾遇著者婆。待道水具几尘。便将担中水一吸而尽。使其空手回家。亦怨人不得。

　　洞山将示寂。谓众曰。吾有间名在世。谁人为我除得。众皆无对。时沙弥出曰。请和尚法号。师曰吾闲名已谢。

　　石霜诸闻云。无人得它肯。　云居膺云。若有间名。非吾先师。　曹山寂云。从古至今。无人辨得。　疏山仁云。龙有出水之机。无人辨得。

　　宝鼎香消漏已残。闲名且喜卸人间。剩来一曲无声调。孤韵清清和者难。(频吉祥)

　　闲邀明月层楼上。玉笛攸扬入耳寒。碛里征人三十万。一时回首月中看。(胜法溥)

　　潭州神山僧密禅师(云岩晟嗣)

　　与洞山行次。忽见白兔走过。师曰俊哉。洞曰作么生。师曰大似白衣拜相。曰老老大大作者个说话。师曰你作么生。曰。积代簪缨。暂时落魄。

　　广闰融云。一人尚行心处路。一人犹挂本来衣。各与二十笤帚柄。设有问长老作么生。便卓杖云。人居大国方知贵。水到潇湘一样清。且道还有渗漏也无。若检得出。二十笤帚柄山僧自吃。如无。更有二十。各领归堂去。　蔗庵范云。若于白衣拜相处会得。即与古人音容相接。吕律相谐。提持三有。抚育四生。若于积代簪缨处会得。独阐继往开来之要路。伫观地平天成之雍熙。虽然分明晓了。于衲僧分上祇得一半。且如何是那一半。良久云。明日有人为汝注破。

　　抗力雪霜。平步云霄。下惠黜国。相如过桥。萧曹谋略能成汉。巢许身心欲避尧。宠辱若惊深自信。真情参迹混渔樵。(天童觉)

　　白衣拜相喜难加。暂时流落向天涯。移身换步人难见。夜来归宿五侯家。(佛性泰)

　　乌鸡深夜放。玉兔晓怀胎。触处逢渠也。同行呼俊哉。一人与么来。一人与么去。尊贵本天然。功勋非素位。披毛异类且同尘。百草颠头冷泼人。(古南门)

　　垂天之云。卧石之虎。一回一舞忘却步武。请缨自是英灵汉。武穆何堪入行伍。羊皮袄子绿蓑翁。姓名何由挂铜柱。(伴我侣)

　　神山与洞山在饼铺。师于地上画一圆相曰把将去。洞曰拈将来。

　　保宁勇云。非但二人提不起。尽大地人亦提不起。　平阳忞召众云。诸人还提得起么。良久云。也须是个踞地师子始得。若是山僧。待它道拈将来。便与一掌。者一掌有生有死有利有害。

　　彩笺书画翦江波。一抹烟峦散玉珂。探得洛阳增纸价。好看丹桂影㜑娑。(宗陆和)

　　神山与洞山行。因过独木桥。洞山先过了。乃拈起木桥曰过来。师曰。价阇黎。洞乃放下木桥。

　　普明烨云。洞山用剑刃上事。若非神山也大难承当。虽然。鼻孔却在神山手里。　𠁼堂莲云。临机勘辨。须是白拈。鸟道傍通。还它老作。虽则有收有放。鼻孔已落神山手里。任你过来过去。性命还在洞山彀中。若据捡点。二老大似秤钩打钉。

　　平地无端凿陷坑。木桥拈起使人行。沉沉寒水如何渡。月夜金鸡报五更。(丹霞淳)

　　神山把针次。洞山问作什么。师曰把针。曰把针事作么生。师曰针针相似。曰二十年同行作者个语话。师曰汝又作么生。曰如大地火发。

　　南林弘云。神山一段古锦。风吹不入。雨打不湿。被洞山一拶。直得零零落落。至今补不得。　惟直楷云。密师不得。洞山拨转。端的不知。别有生涯。可惜放过。待问把针事作么生。蓦面便与一劄。饶伊三头六臂也𢌞避不及。

　　大地火发。间不容发。南海昆仑。天寒不袜。祖祖相传。一堆搕𢶍。(天童觉)

　　逆放顺收。将寡敌众。隐显同途。得失共用。针针相似不外来。同行语话要分开。自从大地火发后。古庙香炉不着灰。(月堂昌)

　　幽溪禅师(云岩晟嗣)

　　僧问大用现前不存轨则时如何。师起身绕禅床一匝而坐。僧拟进语。师遂与一蹋。僧归位立。师曰。汝恁么。我不恁么。汝不恁么。我却恁么。僧再拟进语。师又与一蹋曰。三十年后我道大行。

　　天童华云。善射者箭不虚发。若是个汉。何处更有幽溪。虽然。最初一蹋何似末后一蹋。　天宝枢云。幽溪门庭壁立。家法森严。不因者僧。争见汗马功高。

　　劈开华岳连天色。放出黄河倒海声。八臂那吒难凑泊。旁观祇有舌长伸。(道隆兴)

　　轰轰雷鼓辣云头。电影长空扫未休。直得禹门桃浪恶。前津祇有𦢊腮流。(微微昱)

　　幽溪因僧问处处该不得时如何。师曰。夜半石人无影像。纵横不辨往来源。

　　金鞭击碎珊瑚树。玉浪冲开水底天。折角泥牛连夜㖃。青峰添得晓来烟。(频吉祥)

　　潭州石霜庆诸普会禅师(道吾智嗣)

　　僧问。咫尺之间为甚不睹师颜。师曰我道遍界不曾藏。僧后问雪峰。遍界不曾藏意旨如何。峰曰什么处不是石霜。僧回举似师。师曰者老汉着什么死急。

　　洞山价云。笑杀土地。　玄沙备云。山头老汉蹉过石霜也。　五祖戒云。着甚来由。　太阳玄云。今时人要明此事。大须仔细。祇如石霜恁么道。落在甚处。若不仔细。非但累及石霜。和它雪峰累及。　琅玡觉云。雪峰虽有利人之心。且无出人之眼。石霜虽有出人之眼。且未知向上一窍。　法云秀云。要见石霜么。富嫌千口少。贫恨一身多。　净因成云。诸人要识二老么。天共白云晓。水和明月流。　天童觉云。二老相去多少。直是千里万里。若有问长芦。遍界不曾藏意旨如何。向道什么处是石霜。　报恩秀云。者僧愈寻愈远。转问转疑。雪峰不惜性命横身相为。犹较天童十万八千。还会么。拈却肯路根尘空。脱体无依活卓卓。

　　石霜雪老尽悠悠。月下相逢互唱酬。怎似钓螺江上客。一声渔笛过沧州。(佛慧泉)

　　老倒石霜曾指月。区区雪老重饶舌。钓鱼船上谢三郎。金刚脑后添生铁。(南华昺)

　　同声相应。同气相求。看风使樯。遇浪拦头。机轮谩卷舒。互换出常流。犹羡钓鱼船上客。一曲沧浪烟水秋。(离言义)

　　浑然太古元无物。点破真淳在一爻。周孔系词劳指注。吉凶从此见重交。(幻寄庭)

　　石霜因僧问真身还有出世也无。师曰不出世。曰争奈真身何。师曰琉璃瓶子口。

　　天童觉云。通身及尽。彻底无功。撒手归来。随处得用。还识石霜老汉么。当堂无影迹。遍界不曾藏。　宝寿新云。好个琉璃瓶。虽然有口要且无底。还用得么。差之毫厘。失之千里。　为则范云。石霜玉壶中高歌夜月。阆苑里坐啸春风。被者僧轻轻一拶。便乃逐烟火于人间。望仙山若天上。虽然。要见石霜也大难。何故。石女惊回梦。月明在画楼。

　　石霜因僧辞。师问船去陆去。曰遇船即船遇陆即陆。师曰我道半途稍难。僧无对。

　　云门偃云。三十年后此语大行。又云。临行一句永劫不忘。

　　石霜抵沩山为米头。一日簏米次。沩曰施主物莫抛攃。师曰不抛攃。沩于地上拾得一粒曰。汝道不抛攃。者个是什么。师无对。沩曰。莫轻者一粒。百千粒尽从者一粒生。师曰。者一粒从什么处生。沩呵呵大笑归方丈。

　　万廪千仓常住物。出生来历要分明。不知一粒从何得。雨过西山爽气清。(枯禅镜)

　　石霜因僧问。三千里外远闻石霜有个不顾是否。师曰是。曰。祇如万象历然。是顾不顾。师曰我道不惊众。曰。不惊众是与万象合。如何是不顾。师曰遍界不曾藏。

　　翠峰显云。谁是不顾者。　法林音云。石霜老人虽则不负来机。争奈得陇遗蜀。若是吹余。待伊问远闻有个不顾是否。但云谢子殷勤。它若再问万象历然是顾不顾。即向它道山僧棒今日到阇黎止。看它又作个甚么伎俩。

　　石霜因僧问如何是祖师西来意。师乃咬齿示之。僧不契。九峰虔因僧问先师咬齿意旨如何。峰曰。宁可截舌。不犯国讳。

　　云盖元亦因僧问先师咬齿旨意如何。盖云我与先师有甚冤仇。　荐福灿云。要知二老用处么。子为父隐。直在其中矣。

　　石霜因僧问如何是和尚深深处。师曰无须锁子两头摇。

　　三更月落两山明。古道迢遥苔满生。金锁摇时无手犯。碧波心玉兔常行。(投［青子］)

　　无须锁子卒难开。枯木堂中莫乱猜。千古两头摇不动。待它麟角衲僧来。(保宁勇)

　　鸟啼碧涧树森森。把手行来又一岑。花落花开春不管。那知烂却石霜心。(梅逢忍)

　　石霜示众。初机未觏大事。先须识取头。其尾自至。疏山仁便问如何是头。师曰直须知有。曰如何是尾。师曰尽却今时。曰有头无尾时如何。师曰吐得黄金堪作什么。曰有尾无头时如何。师曰犹有依倚在。曰直得头尾相称时如何。师曰。渠不作个解会。亦未许渠在。

　　福善品云。既是头尾相称。为甚么亦不许渠在。若识取其头。尽乾坤大地七花八裂。若识取其尾。且道甚么处见石霜来。近时有头无尾者甚多。若乃有尾无头不。惟尽却今时。威音王已前百杂碎始得。

　　口甜心苦论家私。王库从来岂有斯。傍户痴呆徒侧耳。累它空堕两茎眉。(别收纯)

　　石霜示众。百尺竿头如何进步。

　　百尺竿头坐底人。虽然得入未为真。百尺竿头须进步。十方世界现全身。(长沙岑)

　　瞎却顶门眼。错认定盘星。拌身能舍命。一盲引众盲。(无门开)

　　石霜因裴相国来。师夺公手中笏曰。在天子手中为圭。在官人手中为笏。在山僧手里唤作什么。公无对。乃留下笏。

　　翠峰显云。弄巧成拙。　保宁勇代相国云。祇恐和尚使不着。　天宁琦云。渠无名字。　百丈泐云。为石霜助恶则扶强抑弱。为裴公拔本则重俗轻僧。不如一齐趁出。免得以平报不平。恁么得人憎。　清化嶾代云。太俗生。　云溪挺代云。不惜为它安名。祇恐负累和尚。

　　不是圭兮不是笏。翻身直入苍龙窟。拏得骊龙照海珠。知君大手方拈出。(翠峰显)

　　不是圭兮不是笏。祖祖相传非外物。掣电光中着眼看。直下承当早埋没。遇作家。须拈出。中下闻之生恍惚。太平恁么多罗。毕竟未离窠窟。那堪明眼人前。特地一场叨呾。(佛鉴勤)

　　石霜因许州金明上座问一毫穿众穴时如何。师曰直须万年后。曰万年后又如何。师曰。登科任汝登科。拔萃任汝拔萃。明次问径山諲。山曰光华任汝光华。结果任汝结果。

　　□□□云。石霜棺材里瞠眼。莫道金明不具眼好。

　　日暖风和春正好。王孙打马上林游。寒儒未第青毡旧。花落花开总是愁。(胜法溥)

　　潭州渐源仲兴禅师(道吾智嗣)

　　侍道吾至檀越家吊慰。师拊棺问生耶死耶。吾曰生也不道死也不道。师曰为什么不道。吾曰不道不道。回至中路。师曰和尚今日须与某甲道。若不道。打和尚去也。吾曰打即任打。道即不道。师便打。归院吾令去。师后有省。值吾化去。乃造石霜举此话请益。霜曰。不见道生也不道死也不道。师大悟。

　　云居元云。石霜矢上加尖。唤醒千个渐源也无用处。当初待伊举了。痛棒打出。非惟作天下宗师。亦乃为道吾雪屈。　五祖演云。白云今日愤气不平。须要断者公案。道吾第一不解为身作主。第二不能随机入俗。当时待问生耶死耶。但云等归院里向你道。若着得此语。伶俐汉一蹋蹋着。大小道吾也免一顿拳头。　昭觉勤云。道吾横身为物。指出生死根原。渐源亲到宝山。当面错过。若不是金刚正性夙植根深。争得向平田浅草蓦地回光。见得道吾着力相为处。且作么生是道吾着力相为处。　径山杲云。生也不道。死也不道。两重公案。一状领到。露刃吹毛。截断纲要。脱却鹘臭衫。拈却炙脂帽。大座当轩气浩浩。喝一喝。　天宁琦云。生耶死耶。动念即乖。不道不道。何处寻讨。拽脱鼻孔。打破髑髅。腰缠十万贯。骑鹤上扬州。有意气时添意气。不风流处也风流。

　　无须锁子两头摇。无瑕碧玉三回献。返遭刖足太无端。谁料正言远似反。(佛性泰)

　　明头落节。暗里吃交。毒手当渠痒处搔。雪里鹭鸶飞不见。一只银瓶挂树梢。(承天宗)

　　急水滩头下钓时。锦鳞红尾尚迟疑。蓦然跳出洪波里。撄雾拏云宇宙低。(天童华)

　　题尽招文唤不回。空教雨泪湿寒灰。倚楼忽听凉州曲。谁信边笳奏落梅。(慧山海)

　　渐源一日持锹到石霜法堂上。从东过西从西过东。霜曰作么。师曰觅先师灵骨。曰。洪波浩渺白浪滔天。觅什么先师灵骨。师曰正好着力。曰。者里针劄不入。着甚么力。师持锹肩上便去。

　　太原孚别云。先师灵骨犹在。　明招谦云。莫道作么。别下得什么语代云。鹭鸶语鹤。又代渐源。便掷却锹子云浅水无鱼。　青龙斯云。二老可谓同条共贯。收放临时。仔细看来犹未劋绝。要得劋绝么。先师灵骨谩劳寻。溢目烟光亘古今。堪笑持锹徒着力。何如抚掌共披襟。

　　兔马有角。牛羊无角。绝毫绝厘。如山如岳。黄金灵骨今犹在。白浪滔天何处着。只履西归曾失却。(翠峰显)

　　终日挨门复倚楼。几回明镜照梳头。一从事却潘郎后。也解人前不识羞。(保宁勇)

　　当时苦口曾不道。悟来灵骨方寻讨。练江寒月雨萧萧。浮云散尽天如扫。(梦庵信)

　　生前曾弗遇知音。死后徒将灵骨寻。祇在目前何处觅。黄金锁子任浮沉。(本觉一)

　　渐源因宝盖约侄来访。师乃卷帘在方丈内坐。约一见乃下却帘。便归客位。师令侍者传语曰。长老远涉不易。犹隔津在。约遂擒住侍者与一掌。者曰有堂头和尚在。莫打某甲。约曰。为有堂头老汉。所以打你。者回举似师。师曰犹隔津在。

　　昭觉勤云。老汉一舒一卷。宾主历然。隔津通津。彼此相照。侍者亲蒙赐掌。恩大难酬。宝盖到处垂慈。费尽腕头气力。　天童觉云。灼然犹隔津在。然则各各彼彼自是一家。且作么生得同生同死共命连枝去。暗里抽横骨。明中坐舌头　鼓山贤云。渐源见宝盖。宝盖未见渐源。

　　渐源在帐内坐。有僧来拨开帐曰不审。师以目视之。良久曰会么。曰不会。师曰。七佛已前事。为甚么不会。僧举似石霜。霜曰。如人解射。箭不虚发。

　　东林总云。渐源七佛已前事则且从。未审石霜唤什么作箭。良久云。渐源头白。石霜头黑。七佛已前曾漏泄。既漏泄。掩不得。南海波斯生白泽。　鼓山永云。渐源梦中说梦。石霜接响承虚。要且二俱不了。

　　渌清禅师(道吾智嗣)

　　因僧问。不落道吾机。请师道。师曰。庭前红苋树。生叶不生华。僧良久。师曰会么。曰不会。师曰。正是道吾机。为什么不会。僧礼拜。师打曰须是老僧打你始得。

　　昭觉勤云。来源既正。祇贵转身。者僧眼既𥉌眵。渌清遂因风放火。当时若是个汉。待道庭前红苋树生叶不生华。便与掀倒禅床。直饶道吾亲来。也须与他平展。还委悉么。棋逢敌手难藏兴。诗到重吟始见工。

　　沣州夹山善会禅师(船子诚嗣)

　　因僧问拨尘见佛时如何。师曰。直须挥剑。若不挥剑。渔父栖巢。僧后问石霜拨尘见佛时如何。霜曰。渠无国土。甚处逢渠。僧回举似师。师上堂曰。门庭施设不如老僧。入理深谈犹较石霜百步。

　　护国元云。参须实参。见须实见。毫端许言之本末皆为自欺。今日或有人问。和声便打。为什么。黄金自有黄金价。终不和沙卖与人。　石霜尊云。夹山为众竭力。祸出私门。石霜觌露全机。遭人邈摸。护国祇有利人之心。且无出人之眼。如今若有恁么问。亦与和声便打。待伊拟议。便与掷下拄杖。

　　当机一句玉珊珊。内外玲珑溢目寒。无漏国中曾不住。月华影里见应难。(丹霞淳)

　　拂牛剑气洗兵威。定乱归功更是谁。一旦氛埃清四海。垂衣皇化自无为。(天童觉)

　　隐显全该不露颜。白云缭绕旧家山。石人夜半敲金锁。天晓泥牛过玉关。(㑃堂仁)

　　宝剑尘生宇宙宁。太平无事不谈兵。皇风荡荡归何处。风自清兮月自明。(宁远地)

　　东望望长安。正值日初出。长安不可见。喜见长安日。(最懒根)

　　夹山见船子后。道吾令僧往问如何是法身。师曰法身无相。曰如何是法眼。师曰法眼无瑕。僧回举似吾。吾曰者汉此回方彻。

　　育王雪云。三十年前卖牛买马。三十年后卖马买牛。若是出格流。决不向它语脉里转。还见么。法身无相。法眼无瑕。

　　因风吹火。借水献花。丝毫不立。万别千差。但看来年二三月。衔泥燕子入谁家。(慈受深)

　　臭口开来经万劫。丝毫才动铁轮随。云收雨散月明夜。翻动江波说向谁。(木庵永)

　　雪前风势侵空急。雪后寒光照眼明。黄叶纷纷如剪缀。剩余松柏映青山。(无异来)

　　朝餐白石裹舂粮。暮采芳洲杜若香。欲寄身心与明月。送君南浦动兰桨。(俍亭挺)

　　夹山因僧问如何是夹山境。师曰。猿抱子归青嶂里。鸟衔花落碧岩前。

　　法眼益云。老僧二十年祇作境话会。　浮山远云。直饶不作境话会。亦未许在。何故。犀因玩月纹生角。象被雷惊花入牙。　琅玡觉云。且道如今作么生会。良久云。上士游山水。中人坐竹林。理安问云。大小琅玡错过法眼。　黄龙新云。者僧分明问境。法眼因甚不作境会。既不作境会。又作么生会。长忆江南三月里。鹧鸪啼处百花香。　黄龙震云。直饶法眼尽力𨁝跳。也出夹山不得。法眼既出不得。是什么人出得。乃竖拂子云。须是者老汉始得。　高峰妙云。直饶向者里会得。见法眼则易。见夹山则难。　蟠龙长云。法眼与么解会。要见夹山直待驴年。

　　月皎青松鹤梦长。碧霄丹桂挂𦏰羊。岩高壁立千峰雪。石笋生条半夜霜。(投子青)

　　蚌含明月珠生腹。龙拥深云雨洒空。莫向平田翻巨浪。直须点点尽朝东。(丹霞淳)

　　月挂寒松碧嶂深。石人未会雪中吟。从前此曲知音少。鹤唳青霄出凤林。(枯木成)

　　古路雪深覆。好山云更遮。雁声天外急。游子夜还家。(瞒庵成)

　　三十年前此地游。木兰花发院初修。如今再到经行地。树老无花僧白头。(鼓山圭)

　　哭月狂猿攀古树。啸风猛虎踞悬崖。人间别有通霄路。不必行从者里来。(中峰本)

　　万叠烟峦夜不收。清风拂槛露华幽。半遮半掩穿芳径。月皎星河澹远洲。(伴我侣)

　　玉管吹何处。空留岭上梅。年来双白鹤。舞出凤凰台。(俍亭挺)

　　鸳鸯锦绣寸心劳。谁向针边惜羽毛。独有官家人富贵。明珠换去作宫袍。(日休窹)

　　山边水边待月明。暂向人间借路行。忽然撞着眼中钉。夜夜抬头怕见星。(石藏镫)

　　夹山因僧问如何是佛。师曰此位无宾主。曰寻常与什么人对谈。师曰。文殊与吾𢹂水去。普贤犹未折花来。

　　百丈泐云。在家不会迎宾客。出路方知无主人。花街柳巷皆空过。嗟怨堂中老令公。且道寻常毕竟与什么人对谈。良久云。命坐孤星。日犯岁君。　报恩岳云。夹山与么答话。可以入佛。不可以入魔。今日有问如何是佛。便云宾主历然。更问寻常与什么人对谈。便云波旬执剑时相卫。那吒奋臂绕阶行。或有个汉出来云。恁么道祇可入魔不可入佛。便轻轻以手擘开眼云。猫。

　　亲言言处几人知。今古无俦类莫齐。玉马雪行归夜半。𦏰羊挂角日沉西。(投子青)

　　当头不犯难开口。假借旁来落二三。卓尔混融无向背。西天佛是老瞿昙。(枯木成)

　　对对珊瑚撑月明。苔青古殿少人行。旌旗柳拂龙蛇动。白玉阶前绝令行。(伴我侣)

　　劫壶空处路难通。野径云埋晓似封。满目烟光人寂寂。夜深徒见月朦胧。(尊道启)

　　夹山因僧问祖意教意是同是别。师曰。风吹荷叶满池青。十里行人较一程。

　　对机有准穿杨箭。问答无殊野水痕。春至几番寒食雨。仍添碧浪两三层。(频吉祥)

　　夹山上堂。眼不挂户。意不停玄。直得灵草不生。犹是五天之位。珠光月魄不是出头时。此间无老僧。五路头无阇黎。

　　熟处难忘老夹山。悬空着架要人攀。有时打落乌纱帽。笑不成兮哭转难。(频吉祥)

　　宗鉴法林卷六十
卍新纂续藏经第 66 册 No. 1297 宗鉴法林


　　宗鉴法林卷六十一

　　集云堂　编

　　　　大鉴下五世

　　夹山示众。百草头上荐取老僧。闹市里识取天子。

　　云门偃云。虾蟆钻你鼻孔。毒蛇穿你眼睛。且向葛藤里会取。　云峰悦云。云门与么道。大似和泥脱墼。若无后语。疑杀天下人。今日因行不妨掉臂。乃竖拄杖云。还见云门么。　保宁勇云。百草头上分明显露。为甚不荐。闹市里终日相逢。为甚不识。未开眼者且莫错怪夹山。虽然如是。干保宁什么事。　云居舜云。古人与么。实为慈悲。且作么生是闹市门头天子。会么。愁人莫向愁人说。说向愁人愁杀人。又举了云。我则不然。妇摇机轧轧。儿弄口喎喎。　径山杲云。夹山垛生招箭。云门认贼为子。虽然如是。知恩者少。负恩者多。　天宁琦云。百草头荐阿谁。闹市里识什么。　仰山钦云。与么说话。正是妄认前尘分别影事。若是端拱垂衣孤峰独宿。未梦见在。诸人要见夹山么。竖拂子云。一状领过。　佛川义云。大小妙喜错判不少。野山今日翻案去也。云门垛生招箭。夹山认贼为子。我与么道。也是空费口唇皮。何也。不见道知恩者少。负恩者多。　崇先奇云。夹山好事不如无。云门祸不单行。虽然如是。驾与青龙不解骑。又争怪得山僧。

　　夹山示众。目前无法。意在目前。不是目前法。非耳目之所到。

　　天童觉云。夹山老子解开布袋。将差珍异宝撒向诸人面前了也。正当恁么时又作么生。路不拾遗。君子称美。

　　九转灵丹难却易。一锤便当易还难。相逢话尽壶中事。重把仙书仔细看。(长灵卓)

　　年来万事总消磨。老去闲添白发多。道泰不传天子令。时清休唱太平歌。(竹庵圭)

　　痴人面前休说梦。生铁团上须有缝。明明说与却佯聋。祇管外边闲打哄。(妙喜杲)

　　直下会来犹未是。才生分别转誵讹。休将支遁池中鹤。唤作山阴道士鹅。(愚庵及)

　　握不成团拨不开。德云几度下崔嵬。有时行到海南岸。密密还从旧路回。(最庵印)

　　曾上华亭钓月舟。当阳重叙十年愁。如今触处还同见。鹭宿寒汀点点秋。(幻寄庭)

　　曹娥江里失却镜。西子湖心捞得月。走入广寒问素娟。却云湘女泪成血。(龙池珍)

　　夹山示众。我二十年住山。未尝举着宗门中事。有僧便问。承和尚有言。二十年住此山未曾举着宗门中事是否。师曰是。僧便掀倒禅床。师休去。明日普请掘一坑。令侍者请昨日问话僧至。师曰老僧二十年说无义语。请上座打杀老僧埋向坑里便请。若不打杀老僧。上座自着打杀埋向坑里始得。其僧归堂。束装潜去。

　　昭觉勤云。夹山浊时头尾皆浊。者僧清时始终俱清。后人不会。尽道者僧怕被打杀潜然而去。殊不知绵里有针。者僧好即好。祇是少一转语。待道若不打杀老僧。上座自着打杀埋向坑中始得。祇近前两手擘开眼云。猫。　中峰本云。者僧始则搀旗夺鼓。终则诈败佯输。夹山虽有添兵减灶之谋。怎奈脚跟下泥深三尺。　敬畏空云。夹山掘坑不曾埋却者僧。却自埋却了也。　天井新云。者僧若不潜去。好与夹山一坑埋却。　法林音云。者僧纵然潜去。早与夹山一坑埋却。

　　夹山因僧问。会处即不问。不会处请师一言。师曰。户挂凋林。影中辨取。

　　威音那畔不能行。撒手还家懒问程。寝殿无人空寂历。满窗惟有月虚明。(丹霞淳)

　　夹山因虎头上座参。师问甚处来。曰湖南来。师曰曾到石霜么。曰要路经过怎得不到。师曰承闻石霜有毬子话是否。曰和尚也须急着眼。师曰作么生是毬子。曰跳不出。师曰作么生是毬杖。曰没手足。师曰。老僧不曾与阇黎相识。出去。

　　翠峰显云。亲见者僧从石霜来。夹山因甚道不相识。　智海逸云。夹山恁么道。是肯者僧不肯者僧。若辨得出。许你具择法眼。　径山䇿云。入虎穴者不畏死。登危竿者不怕险。者僧要路经过。夹山因兹落草。检点将来。未免如猫弄鼠涂毒。若作夹山。待他道和尚也须急着眼。即和声打出。且向道净地上不要放屙。还知么。伤鳖恕龟。杀活由我。

　　夹山次日又升座曰。昨日新到在么。头出应诺。师曰。目前无法。意在目前。不是目前法。非耳目之所到。曰。今日虽问。要且不是。师曰。片月难明。非关天地。曰。莫𡱰沸。便作掀禅床势。师曰。且缓缓。亏着上座什么处。头竖起拳曰。目前还着得者个么。师曰作家作家。头又作掀禅床势。师曰。大众看者一员战将。若是门庭布列。山僧不如它。若据入理深谈。也较山僧一级地。

　　东禅岳云。夹山口吹无孔笛。手提毡拍板。大家唱云。去年梅。今年柳。颜色馨香依旧。是何曲调。曲终人不见。江上数峰青。

　　夹山尝遣一小师遍游禅刹。殊无趣向。及闻师道远播。乃回省觐曰。和尚有如许奇特事。何不早向某甲道。师曰。汝蒸饭时吾为着火。汝行益时吾为展钵。甚处是孤负汝处。小师因而有省。

　　汝蒸饭时吾着火。汝行益时吾展𥁊。寻常恁么老婆心。自是你侬机不活。机若活。夹山本无奇特事。百川倒流闹聒聒。(痴绝冲)

　　夹山问黄山月轮。子是甚处人。曰闽中人。师曰还识老僧么。曰还识学人么。师曰。不然。且还老僧草鞋钱。然后老僧还子庐陵米价。曰。恁么则不识和尚也。未审庐陵米作么价。师曰。真狮子儿。善能哮㖃。

　　天奇瑞云。神之通也。虎穴魔宫无不自在。用之妙也。天涯海角有何障蔽。纵之星布高穹。夺之风卷残。云自古明枪易躲。至今暗箭难防。鼷口鼠食。人不觉疼。若人会得。八表横行。　大珠○云。看他作家相见。机锋相拄。唱愈高和愈峻。八面玲珑何等自在。虽然。还知者僧暗伤毒箭处么。　祖灯绍云。金针密运。就中不犯锋铓。还它夹山。建立不愧玉线。横抽袖里浑忘断续。须是月公。展托无违可谓作家。相见不屑呈戈舞钺。惜乎末后被夹山暗里金鎞。至今毒入骨髓。当时待道真狮子儿善能哮吼。便与掀倒禅床拂袖便出。非惟坐断夹山舌头。亦见师资有据。

　　夹山普请次。维那命佛日送茶。日曰某甲祇为佛法来。不为送茶来。那曰和尚令请上座。日曰和尚即得。乃将茶去作务处。见师遂撼茶碗作声。师不顾。日曰。酽茶三五碗。意在钁头边。师曰。瓶有倾茶势。篮中几个瓯。日曰。瓶有倾茶势。篮中无一瓯。便倾茶。大众俱以目视之。日曰。大众鹤望。乞师一言。师曰。路逢死蛇莫打杀。无底篮子盛将归。日曰。手执夜明符。几个知天晓。师召大众。已有人也。归去来。乃住普请。

　　万安严云。明自己。逞峻机。𡾟𡽗崖头别行活路。辨龙蛇。擒虎兕。毒药丛中却与醍醐。方能似函得盖如芥投针。此是夹山当年一宾一主道合处。山僧又作么生。途中若遇仙陀客。莫使黄金铸子期。

　　路逢死蛇莫打杀。无底篮子须飏下。往往事从闲话生。莫将闲话为闲话。(朴翁铦)

　　担板汉。没拘束。饿死首阳山。誓不食周粟。(虚堂愚)

　　夹山上堂。行不越户。穴不栖巢。目不顾它位里。脚不蹋它位里。六户不掩。四衢无踪。学不停午。意不立玄。千劫眼不借舌头底。万劫舌头不顾眼中明。峻机不假锋铓。若到者里。有个甚么事。竿头丝线从君弄。不犯清波意自殊。

　　月沉碧海龙非隐。雾锁苍梧凤不知。劫外森森无影木。垂阴自有未萌枝。(丹霞淳)

　　夹山因僧问如何是相似句。师曰。荷叶团团团似镜。菱角尖尖尖似锥。还会么。曰不会。师曰。风吹柳絮毛毬走。雨打梨花蛱蜨飞。

　　仰山钦云。大小夹山虽然不负来机。怎奈被者僧勘破。仰山不然。如何是相似句。荷叶团团团似镜。菱角尖尖尖似锥。学人不会。风吹柳絮毛毬走。雨打梨花蛱蜨飞。终是别些子。　天宁琦云。夹山与么答话。恰似夹竹桃花锦上铺花。祇是未曾点着本分事在。今日有问如何是相似句。向道。毋将支遁鹤。唤作右军鹅。　语浪谞云。山僧即不然。设有问如何是相似句。但向他道。沙囊挂壁休思饭。弓影沉杯莫认蛇。

　　夹山会下有一僧到石霜。入门便道不审。霜曰不必阇梨。僧曰与么则珍重便去。又到岩头。入门便道不审。头乃嘘两嘘。僧曰与么则珍重。才回步。头曰。虽是后生。亦能管带。其僧归举似师。师明日升堂。乃唤曰昨日从石霜岩头来底阿师出来。如法举前话。僧举了。师曰大众还会么。若无人道。老僧不惜眉毛道去也。乃曰。石霜虽有杀人刀。且无活人剑。岩头亦有杀人刀。亦有活人剑。

　　白岩符云。石霜岩头已有。夹山发放了也。若论者僧。亦不妨许伊是个俊俏衲子。祇是不合向夹山手里纳败缺。当时若解慎初护末。待道如法举前话。便好掀倒禅床。教夹山者汉要作盐铁判官也未得在。

　　夹山在沩山充典座。沩一日问今日吃什么菜。师曰两年同一春。曰好好修事着。师曰龙宿凤巢。

　　天童杰云。把柄在手。纵夺临时。敲磕将来。百味具足。其中祇欠一味。且道是油是酱。检点得出。华藏功不浪施。　天界盛云。夹山者汉才遭一笑。三桡开得眼来。便乃气吞诸方。虽然。汝等时中还曾咬着两年同一春么。喝一喝云。赶起石老虎着。

　　相逢借问众僧糜。莫比庵园香饭施。紫气夜随丹凤转。金龙晓缠月中枝。(投子青)

　　雨过龙庭苔藓润。夜央金殿烛初红。宫姬雅奏升平曲。禁外虚劳视听聪。(大洪预)

　　龙宿凤巢里。二年同一春。桂花香扑扑。平地是青云。(大洪恩)

　　黄阁帘垂紫气低。手持丹诏下彤墀。香风拂拂迎琼佩。方外如何敢窃窥。(宁远地)

　　夹山因僧问。十二分教及祖意。和尚为什么不许人问。师曰是老僧坐具。曰和尚以何法示人。师曰虚空无挂针之路。子虚徒捻线之功。又曰会么。曰不会。师曰金粟之苗裔。舍利之真身。罔象之玄谈。是野狐之窟宅。

　　疮疣故纸太颟顸。彩画虚空总不堪。烈𦦨那容蚊蚋泊。狂猿徒自影空贪。灵锋剑拂珊瑚月。胡饼机超佛祖谈。点石化金仙遇易。教人除却是非难。(大觉升)

　　风日熙熙鸡犬淳。孙吴谋略若施陈。五丁凿路先亡蜀。万里筑城早丧秦。尘净一盘珠湛湛。机生四海浪津津。廓清寰宇无瑕翳。花笑莺啼处处春。(远庵僼)

　　尧舜垂裳万国春。太平无事不谈兵。玉鞭金马闲终日。明月清风富一生。(𠁼三圆)

　　夹山将示灭。垂语曰。石头一枝看看即灭矣。洛浦曰不然。师曰何也。曰它家自有青山在。师曰。苟如是。即吾宗不坠矣。

　　愚庵盂云。石头一枝。有赖洛浦此语。坠吾宗者。可惜夹山后语。减价卖丝帛。儿孙尽布衣。　祖灯绍云。夹山寻常口吞佛祖气压诸。方临死犹作者般态状。若非多口阿师出一臂力。洎乎入涅槃堂不得。

　　鄂州清平山令遵禅师(翠微学嗣)

　　因僧问如何是大乘。师曰井索。曰如何是小乘。师曰钱索。曰如何是有漏。师曰笊篱。曰如何是无漏。师曰木杓。曰觌面相呈时如何。师曰分付与典座。

　　天宁琦云。永祚不避诸方检责。也要矢上加尖。打破大唐国。觅一个会佛法底不可得。

　　笊篱木杓。钱贯井索。现成家风。受用廓落。生涯放得信缘看。佛法更于何处着。不用安排祇么从。自然心地常安乐。(天童觉)

　　二乘诸漏扣空王。雪后那堪半夜霜。秦汉旌旗度沙漠。唐虞黼黻拱岩廓。(张无尽)

　　笊篱木杓。钱贯井索。打瓦钻龟。徒劳卜度。麒麟祇有一只角。(南华昺)

　　细敲檀板接莺喉。声遏行云宛转流。千度唱来千度别。令人犹忆小凉州。(中牧瑛)

　　清平初参翠微。问如何是西来的的意。微曰待无人即向汝道。师良久曰无人也请和尚说。微下禅床引入竹园。师又曰无人也请和尚说。微指竹曰。者竿得恁么长。那竿得恁么短。师稍领略。犹未尽彻。后出住大通。举此谓众曰。先师入泥入水。自是我不会。

　　父子相逢意已彰。尊卑何必叙炎凉。丁宁指点家园事。行尽荒郊话短长。(大洪遂)

　　土埋处处铁菱角。半夜经由未觉难。天晓脚跟伤中倒。方知行过铁门关。(雪堂行)

　　清平因僧问如何是清平家风。师曰一斗面作三个蒸饼。

　　响落千山事亦真。云流夜魄却分明。要求绝迹无行地。莫向崆峒问广城。(频吉祥)

　　舒州投子山大同禅师(翠微学嗣)

　　因僧问如何是十身调御。师下禅床立。又问凡圣相去多少。师亦下禅床立。

　　翠峰显云。此公案诸人无不委知。若与么举。天下衲僧尽为念话杜家。翠峰还有长处也无。试为大众举看。凡圣相去多少。投子下禅床立。如何是十身调御。投子下禅床立。且道与前来举底是同是别。若道一般。许上座具一只眼。若道别有奇特。也许上座具一只眼。复更开一线道。凡圣相去多少。请上座下一转语。如何是十身调御。请上座答一转语。非但参见投子。亦乃知翠峰长处。或若总道下禅床立。惜取眉毛好。　五祖演云。或有人恁么问。山僧亦下禅床立。为什么。却依㨾画猫儿。待我计较得成。却向你道。　径山杲云。投子下禅床。今朝为举扬。驴前马后汉。切忌乱承当。　高峰妙云。一转语天悬地殊。一转语言端语的。　古南门云。投子好个十身调御。被翠峰咬得百杂啐。设有问者。但道口上着。

　　水出昆仑浪接连。天高地迥秀林峦。禅床略下云山断。凡圣无踪海岳寒。(投子青)

　　老妇低垂事舅姑。起来争免面馍糊。强将云髻高高绾。遮得傍人眼也无。(白云端)

　　爱向江边弄钓丝。碧潭深处有嘉鱼。钩头不是无香饵。个底如何钓得渠。(长灵卓)

　　玉麟带角离霄汉。金凤衔花下彩楼。野老不嫌公子醉。相将𢹂手御街游。(水庵一)

　　出海银蟾绝点尘。轻风习习逗砧声。水晶帘动蔷薇放。扑鼻清香满院生。(穆堂念)

　　投子因赵州问大死底人却活时如何。师曰不许夜行投明须到。州曰我早猴白伊更猴黑。

　　天童昼云。二尊宿祇具一只眼。

　　活中有眼还同死。药忌何须鉴作家。古佛尚言曾未到。不知谁解撒尘沙。(翠峰显)

　　死去活来牙上露。投明须到已先行。谁家别馆池塘里。一对鸳鸯画不成。(白云端)

　　虚空产出铁牛儿。头角分明也大奇。蹋破澄潭深处月。夜阑牵向雪中归。(长灵卓)

　　我疑千年苍玉精。化为一片秋水骨。海神欲护护不得。鳌头一旦忽擎出。(正堂辨)

　　芥城劫石妙穷初。活眼寰中照廓虚。不许夜行投晓到。家音未肯付鸿鱼。(天童觉)

　　出洞毒蛇头戴角。踞崖猛虎体元斑。髑髅脑后敲金磬。未到天明送出关。(龙池珍)

　　投子因僧问月未圆时如何。师曰吞却三个四个。曰圆后如何。师曰吐却七个八个。

　　天童杰云。吞却与吐却。算来无处着。要见滑稽人。便是黄番绰。　南山宝云。山僧则不然。月未圆时如何。遍界是光明。月圆后如何。通身无向背。且道与投子相去多少。　投子青云。诸人作么生商量。若也道得。寂住峰前烟云盖地。曹溪路上日月同轮。若有不会。更为颂出。

　　圆缺曾伸问老翁。石龟衔子引清风。昨朝木马潭中过。蹋出金乌半夜红。

　　吞即易。吐还难。须弥顶上天风寒。昨夜三更白如昼。不知谁共倚阑观。(佛性泰)

　　三十六物都灰烬。祇遗一双枯眼睛。置向九衢深夜后。无光明处作光明。(笑岩宝)

　　投子路次逢赵州。州问莫便是投子山主么。师曰茶盐钱布施我来。州先归庵。晚间见师自𢹂油回。州曰。久向投子。到来祇见卖油翁。师曰。你祇见卖油翁。且不识投子。曰如何是投子。师提起油瓶曰油油。

　　南堂静云。赵州作家炉韛要煅百炼精金。投子本分钳锤不免途中受用。要见二老落处么。十年辛苦无人问。一旦成名天下知。　博山来云。跨逐日之蹄。截奔汇之水。非赵州即投子。非投子即赵州。如善下奕者各见数着之先。应在临机。自然调妥。还识二老么。向铁围城穿下过来。十字街头与汝相见。

　　偶然提得一瓶油。岂谓贪它滑口头。丰俭随家聊出客。不将平屋羡高楼。(豁堂嵓)

　　投子因僧问和尚住此山有何境界。师曰丫角女子白头丝。

　　丫角女子白头丝。猛焰堆中雪片飞。一等住山谁可拟。闲云流水不同归。(白云端)

　　华萼楼前春正浓。蒙蒙柳絮舞晴空。金钱掷罢娇无力。笑倚阑干屈曲中。(懒庵枢)

　　住山境界问如何。女子双鬟𩯭已皤。觌面不逢休更会。白云飞过旧山阿。(天目礼)

　　投子因僧问。春雨淋淋百草为什么不抽芽。师曰芭蕉祇么长。又问如何是玄中玄。师曰去年端午今年亦然。曰毕竟如何。师曰故非同别谁说前后。僧问如何是第二月。师曰仲春渐暖。曰如何是第一月。师曰孟春犹寒。

　　孟春犹寒第一月。仲春渐暖第二月。若无间事挂心头。便是人间好时节。江南并两浙。春寒与秋热。(蒙庵岳)

　　投子因僧问。一大藏教还有奇特事也无。师曰演出大藏教。

　　云岩新别云。演入大藏教。　昭觉勤云。差病不假驴驼药。　径山杲云。演出演入则不无。二大老若是奇特事。三生六十劫也未梦见在。　狮林则云。丛林商量尽道大慧不肯它二老。若作恁么见解。三生六十劫未梦见大慧在。

　　顿渐偏圆。权实空有。钉㭰铁舌。河目海口。一道清虚互古今。八角磨盘空里走。(昭觉勤)

　　一出一入。半合半开。羸鹤翘寒木。狂猿啸古台。要知奇特事。当甚破草鞋。(木庵永)

　　投子因僧问如何是一大事因缘。师曰尹司空请山僧开堂。

　　昭觉勤云。投子古佛丛林中推其得逸群之辨。得朴实道用。观其等闲拈掇。不妨佛法世法打成一片。虽然。惜其不甚宽廓。今日有问天宁如何是一大事因缘。即向道手握金轮清四海。圣躬弥亿万斯年。　磬山修云。作么生是投子实头处。设有恁么问磬山。但云朝看云片片。暮听水潺潺。　天童忞云。佛果眼盖五天。胸罗万有。据其生平施设。发一言举一令。直欲上穷圆盖下透风轮。山僧今日非敢抑他威光。细检此语。未免鹿鹿。因人成事。道峰即不然。如何是一大事因缘。向云数声黄鸟青山外。占断风光作主人。

　　一发由来引万钧。全肩荷负见当人。通身手眼重拈掇。枯木花开大地春。(龙翔欣)

　　投子因僧问。曹溪指月灵山话月。如何是真月。师曰昨夜三更转向西。

　　法林音云。何不与本分草料。

　　昨夜三更转向西。晓来任运落花溪。举头不荐团圞底。无限清风付与谁。(慈受深)

　　昨夜三更转向西。昏昏宇宙几人迷。澄潭影转风初息。猿狖微闻岭外啼。(懒庵需)

　　投子因一婆子家中失却牛。特诣方丈请卜。师召婆婆。婆应诺。师曰牛在。

　　白岩符云。大小投子祇有杀人刀且无活人剑。当时婆子应诺。何不道在即在祇是少了些头角。婆子从者里构去也未可知。　白光明云。白岩到者里失却一只眼。何故。殊不知者婆子诺处头角宛然。

　　投子问僧甚么处来。曰东西山礼祖师来。师曰祖师不在东西山。僧无语。

　　法林音代云。老老大大前言不副后语。

　　苍龙带雨离深洞。彩凤衔花入帝关。一句古今无渗漏。祖师不在东西山。(雪堂行)

　　舌头无骨如天阔。眼里有珠似镜辉。沧海已教枯到底。祖师元不在东西。(频吉祥)

　　投子因巨荣禅客参。师曰。老僧未有一言半句挂诸方唇齿。何用要见老僧。曰到者里不施三拜要且不甘。师曰出家儿得与么没碑记。荥乃绕禅床一匝而去。师曰。有眼无耳朵。六月火边坐。

　　翠峰显云。也不得放过。才绕便擒住云。是谁不甘。若跳得出。不妨是一员衲僧。　沩山喆云。者僧虽是惯战沙场。怎奈投子善能折挫。何故。真金若不经炉冶。怎得光华彻底鲜。　古南门云。者僧放过且不论。祇如有眼无耳朵六月火边坐。还放得过投子么。

　　潭底金鳞多识钩。乍投香饵即先知。欲令鱼目无知见。须学揉蓝染钓丝。(海舟慈)

　　投子因僧问如何是学人一卷经。师曰题目分明。

　　半满金言玉转环。灵山一会受欺瞒。拈来题目分明也。付与儿孙着眼看。(佛心才)

　　投子一日指庵前一片石向雪峰曰。三世诸佛总在里许。曰须知有不在里许者。师曰不快漆桶。一日与峰游龙眠。有两路。峰问那个是龙眠路。师以杖指之。峰曰东去西去。师曰不快漆桶。峰又问一锤便就时如何。师曰不是性燥汉。曰不假一锤时如何。师曰不快漆桶。峰又问此间还有人参也无。师将钁头抛向峰面前。峰曰与么则当处掘去也。师曰不快漆桶。

　　翠峰显云。然则一期折挫。且投子是作家炉韛。我当时若作雪峰。待道不是性燥汉。向云钳锤在我手里。诸上座合与投子着得个什么语。若能道得。便乃性燥平生光扬宗眼。若也颟顸。顶上一锤。莫言不道。　沩山喆云。雪峰虽是本分钳锤。怎奈投子是作家炉韛。众中还有本分钳锤者么。如无。山僧为你诸人下一锤。直是火星迸散。乃卓拄杖云。看看。诸人护取眉毛好。　东禅观云。与么酬对唤作作家炉韛。正是认狸为虎自取疑怖。若据性空见处。投子心肝五脏被雪峰尽情搂出。　古南门云。投子翠峰俱是作家炉韛。怎奈钳锤在手。善说不善用。未为性燥。若是古南。待雪峰才问一锤便就时如何。劈脊棒云。打破者漆桶。诸上座。漆桶既然打破。宗眼又作么生光扬。

　　说明道白。埋尘混垢。变化有由。败露不走。谁知暗里骨横。抽要在轰轰霹雳手。(月堂昌)

　　有客钓鳌鱼。区区泛五湖。不知泥里蚌。满腹是明珠。(佛鉴勤)

　　投子因僧问劫火洞然时如何。师曰寒凛凛地。

　　天地为炉万物焦。石人驾浪渡云霄。风生半夜霜威重。月落冰寒逼𩯭凋。(投子青)

　　投子因僧问类中来时如何。师曰。人类中来。马类中来。

　　共坐同行世莫知。几人当面便逢伊。纵饶绍续家门者。半是贫寒乞养儿。(保宁勇)

　　投子因僧问一切声是佛声否。师曰是。曰和尚莫𡱰沸碗鸣声。师便打。又问粗言及细语皆归第一义是否。师曰是。曰唤和尚作一头驴得么。师便打。

　　投子投子。机轮无阻。放一得一。同彼同此。可怜无限弄潮人。毕竟还归潮中死。忽然活。百川倒流闹聒聒。(翠峰显)

　　一条拄杖两家使。一往一来无彼此。者僧若得投子机。随手拈来打投子。(昭觉勤)

　　投子因僧问。不断烦恼而入涅槃时如何。师作色曰者个师僧好发业杀人。

　　西堂藏别云。家家观世音。　白云端云。投子善解量才。西堂善解补职。若问白云。即向他道。青山绿水。短棹孤舟。　国清机因僧问。清便打。　松隐然云。投子祇解裁长不能补短。国清祇解补短不能裁长。或有问龙峰。祇对他道。有水皆含月。无山不带云。

　　虽然无背面。触处头头现。吞却太虚空。吐出琉璃殿。(佛心才)

　　者个师僧发人业。卖油老翁说向人。啼得血流无用处。不如缄口过残春。(文殊道)

　　投子因僧问如何是出门不见佛。师曰无所睹。又问如何是入室别爷娘。师曰无所生。

　　不慕诸圣不重己灵。释迦弥勒幻影虚声。全超功位迥绝疏亲。金屑虽贵眼中尘。须信乾坤奉一人。(天岸升)

　　当堂不坐苔封殿。脚跟未动天涯遍。目前荡荡无私见。劫初荐。一切圣贤如拂电。父母非亲绝依恋。地左转兮天右旋。不萠枝上春风暖。随方便。弥勒不居兜率院。(旅庵月)

　　投子因僧问菩提烦恼是一是二。师曰是二。曰如何是菩提。师曰且坐吃茶。曰如何是烦恼。师曰者僧聒噪人出去。

　　入草亲寻草里人。重重有路掌如平。不遇大商空突晓。日高犹听打三更。(木庵永)

　　投子因僧问。依俙似半月。仿佛若三星。乾坤收不得。师于何处明。师曰道什么。曰想师祇有湛水之波且无滔天之浪。师曰闲言语。

　　翠峰显云。投子古佛不可道不知。若检点将来。直是天地悬隔。若是翠峰。才问和声便打。　天童杰云。田地稳密。佛眼不能窥。坐筹帷幄决胜千里。还他投子老人。者僧也解扣关击节。上门上户。祇是插手脚不得。翠峰道和声便打。也是贼过后张弓。　云居庄云。有人与么问。山僧亦云道什么。待道祇有湛水之波且无滔天之浪。脚跟下痛与一顿。拈拄杖云。有么有么。靠杖云。纵饶栽种得。不是栋梁材。　祖瑞璲云。者僧一似白额大虫咬人火急。若不是投子老人深入虎穴。争得头尾齐收。

　　投子因僧问三身中那一身说法。师乃弹指。

　　三身说法问端由。弹指轻轻海岳收。金锁塔开红日晚。夜深人笑碧峰头。(投子青)

　　鸟啼花落昧当人。说法何曾假数身。折筋拈来旋北海。鱼鰕方识水为亲。(尔密澓)

　　三更红日上西岩。带水和泥舞碧川。欲觅溪桥酤酒者。白门闲静月娟娟。(伴我侣)

　　投子指雨示僧曰。数日来好雨。且道什么处来。僧无语。后因看华严经方有省。

　　陌上游人竞采芳。不知眼底度春光夜。来一阵落花雨。一百十城流水香。(绝象鉴)

　　百花香里鹧鸪啼。白面郎君醉似泥。赫日光中开得眼。福城东际草萋萋。(竹屋简)

　　投子在京赴一檀越斋。檀越将一盆草来。师拳两手安头上。檀越便将斋来。后有僧问。和尚在京投斋意旨如何。师曰观世音菩萨。

　　草盘托出已成乖。头上安拳更苦哉。不是观音妙智力。争能随拍舞三台。(浪山屿)

　　湖州道场山如讷禅师(翠微学嗣)

　　因僧问如何得见闻性不随缘。师曰汝听看。僧作礼。师曰。聋人也唱胡家曲。好恶高低自不知。僧曰闻性宛然也。师曰石从空里立。火向水中焚。

　　胜法溥云。者僧道闻性宛然。不知自己眼见如盲。耳听如聋。道场恁么道。祇知开口。不觉舌长。

　　声色丛中立见闻。随缘世事日纷纷。任渠闻性宛然在。半入江风半入云。(柏林俊)

　　建州白云山约禅师(翠微学嗣)

　　因僧问。不坐遍空堂。不居无学位。此人向甚么处安置。师曰青天无电影。

　　白云敷云。针来线去。玉振金声。可谓翠微真风犹在。互古不磨。若是新白云则不然。设有问。但向道夜深不向芦花宿。迥出中间与两头。且道与古人相去多少。

　　宗鉴法林卷六十一
卍新纂续藏经第 66 册 No. 1297 宗鉴法林


　　宗鉴法林卷六十二

　　集云堂　编

　　大鉴下六世

　　洪州云居道膺弘觉禅师(洞山价嗣)

　　初参洞山。山问汝名甚么。师曰道膺。山曰何不向上道。师曰向上则不名道膺。

　　天目律云。二大老向寻常相见处一问一答。竭力要发明尊贵一路。殊不知祇好替它作通事人即得。若是向上事。此去京师犹隔半月程在。　呆也鸿云。妙转灵机。善通回互。还它洞山父子针芥相投。虽然。也祇发明得僚属边事。若要迥脱圣凡。更须知有尊贵底一人始得。

　　云居因洞山问甚处来。师曰蹋山来。曰阿那个山可住。师曰阿那个山不可住。曰与么国内总被阇黎占却也。师曰不然。曰子莫得个入路么。师曰无路。曰怎得与老僧相见。师曰若有路即与和尚隔生也。曰此子已后千人万人把不住。

　　磬山修云。作家相见。如珠走盘盘走珠。纵横无碍。岂与敲冰索火缘木求鱼者可同日而语。今日有人蹋山来。我且问你有路来无路来。谓有路来。不合云居。谓无路来。不合洞山。有路无路。磬山道个俱隔。且道作么生合得古人意去。

　　握清公手问清公。无路何能到此中。想是三生缘未了。看花犹欠一春同。(南庵依)

　　探问春光花几重。烟云到处占诸峰。游人一自归来后。山馆寥寥夜半钟。(子贤纪)

　　云居因僧在房内念经。师隔牕问阇黎念者是什么经。曰维摩经。师曰。不问维摩经。念者是什么经。僧从此悟入。

　　天童华云。可惜者僧被云居活埋在荒草里。诸人若定当得出。明牕下安排。苟或未然。一任敲砖打瓦。

　　问经不问念维摩。念底分明见也么。欲入尘沙法门海。一言演出不须多。(越州天章)

　　顺风将欲到扬州。风转船头水逆流。把柁全凭三老力。瞥然到岸不须忧。(道埸如)

　　须弥山高不见颠。大海水深不见底。簸土扬尘无处寻。回头撞着自家底。(南堂静)

　　云居因僧问如何是诸佛师。师喝曰者田厍奴。僧礼拜。师曰你作么生会。曰者老和尚。师曰元来不会。僧作舞出去。师曰沿台槃乞儿。

　　昭觉勤云。识机宜。别休咎。有回互转关底眼。千百人中难得一个半个。为什么却成沿台槃乞儿去也。是怜儿不觉丑。　何山珣云。反手为云。覆手为雨。主宾互换。当机作舞。堪笑沿台槃乞儿。也是面南看北斗。

　　云居上堂。如人将三贯钱买个猎狗。祇解寻得有踪迹底。忽逢𦏰羊挂角。莫道踪迹。气息也无。有僧问𦏰羊挂角时如何。师曰六六三十六。曰挂角后如何。师曰六六三十六。僧礼拜。师曰会么。曰不会。师曰不见道无踪迹。僧举似赵州。州曰云居师兄犹在。僧便问𦏰羊挂角时如何。州曰九九八十一。曰挂角后如何。州曰九九八十一。曰得恁么难会。州曰有甚难会。曰请师指示。州曰新罗新罗。又问长庆𦏰羊挂角时如何。庆曰草里汉。曰挂后如何。庆曰乱叫唤。曰毕竟如何。庆曰驴事未去马事到来。

　　洞山莹举赵州语毕云。一人高高山顶立。要下下不得。一人深深海底行。要出出不得。好各与三十拄杖。何故。一对无孔铁锤。

　　𦏰羊挂角向瓯峰。猎犬茫然不见踪。却是石桥桥畔老。三千里外解相逢。(正觉逸)

　　宇宙清。日月明。万里风光绝四邻。青鸟不传云外信。落花空忆梦中人。魔觑不入。佛智难寻。欲识从前消息尽。髑髅前验始知亲。(天岸升)

　　好酒不须深巷卖。风流岂在着衣多。年来潦倒疏慵甚。借得婆衫便拜婆。(宁远地)

　　云居问雪峰门外雪消也未。曰一片也无消个甚么。师自曰消也。

　　保福展云。要且无雪上加霜。　承天怡云。雪峰道一片也无。犹是白漫漫地。云居道消也。争奈孟春犹寒。若要和风遍界花满园林。直须更进一步。

　　何彼秾矣。华如桃李。平王之孙。齐侯之子。(胜法溥)

　　冰壶无影象。泻入碧琉璃。一片虚凝色。寒光上下飞。(柏林俊)

　　云居因新罗僧问是什么得与么难道。师曰有甚么难。曰请师道。师曰新罗新罗。

　　新罗僧问答新罗。飞骑将军意气多。夺得枪来骑贼马。不劳余刃罢干戈。(率庵琮)

　　云居因僧问山河大地从何而有。师曰从妄想有。曰与某甲想出一锭金得么。师便休去。僧不肯。

　　云门偃云。已是葛藤。不能折合。待伊道想出一锭金得么。以拄杖便打。　笑岩宝云。云门虽能折合。犹未迳庭。待伊问山河大地从何而有。劈口打云妄想作么。何故。虽善截其流而折其蔓。未若拔乎本而塞乎源也。

　　云居因僧问六户不明时如何。师曰不涉缘。曰向上事若何。师曰慎者不护。

　　春到石人视远山。莺啼花木碧波闲。须知云外岩松瑞。千古迎风任岁寒。(投子青)

　　云居因僧问僧家毕竟如何。师曰居山好。僧礼拜。师曰你作么生会。曰僧家毕竟于善恶生死逆顺境界其心如山不动。师乃打曰孤负先圣丧我儿孙。又问旁僧你作生么会。曰僧家毕竟眼不观玄黄之色耳不听丝竹之声。师曰孤负先圣丧我儿孙。

　　黄龙南云。作么生道得一句不孤负先圣丧我儿孙。若人道得。到处青山无非道场。若道不得。有寒暑兮促君寿。有鬼神兮妒君福。

　　突兀嵯峨万仞横。四边无路不通行。自古两轮光不到。夜深王老入西岑。(投子青)

　　四顾巍峨锁碧阴。松风和雨响于琴。居山不用逃声色。百鸟归来何处寻。(枯木成)

　　云居因刘禹端公上山谢雨。问雨从何来。师曰从端公问处来。公遂礼三拜欢喜而退。行数步。师唤端公。公回首。师曰问从何来。公无语。归家三日而薨。

　　老宿代云。适来道甚么。　归宗柔别云。谢和尚再三。　径山杲云。端公无语。归家三日而死。正爬着弘觉痒处。祇是不知转身一路。当时待道问从何来。但依前礼三拜欢喜而退。且教弘觉疑三十年。　平阳忞云。云居问杀端公。眉毛落却大半。端公遭问脱去说话。终不借人舌头。即今有问雨从何来。但云合取口。然则作么生得它雨下。但办肯心。必不相赚。

　　云居因僧问全无学处如何立身。师曰无立身处。曰佛事何劳。师曰不同兴化。

　　法林音云。鸳鸯绣出不露金针。云居可谓好手。为众竭力奋不顾身。者僧也许劲敌。虽然。犹未赠三尺布在。

　　苔殿烟收紫气旋。拱班宸幄退尧年。凤楼不宿桃源客。岂并金光瞩汉天。(投子青)

　　寒峰花发已忘秋。兔径何能觅路游。挂角𦏪羊沉碧海。不随烟柳当风流。(伴我侣)

　　高高玄着望天都。何止梯航四百州。空界团圞千古月。曾无一点混东流。(剑叟显)

　　云居上堂。得者不轻微。明者不贱用。识者不咨嗟。解者不厌恶。从天降下则贫穷。从地涌出则富贵。门里出身易。身里出门难。动则埋身千尺。不动则当处生苗。

　　门头户底事千差。了尽由来未到家。明月堂前无影树。严凝雪夜正开花。(丹霞淳)

　　不萌枝上放灵葩。万紫千红斗晚霞。醉蜨游蜂无处觅。那知春色遍天涯。(不韵音)

　　铁牛不食栏边草。狡兔何曾离得窠。若能及尽今时去。铁壁银山不较多。(隢庵昱)

　　云居因僧问如何是从天降下则贫穷。师曰不贵得。曰如何是从地涌出则富贵。师曰无中或有。

　　向人作赁终非有。自种桑麻薄也多。世事莫如随分好。黄庭聊写换苍鹅。(频吉祥)

　　云居因成汭尚书问。如来有密语。迦叶不覆藏。此理如何。师召尚书。书应诺。师曰会么。曰不会。师曰。若不会。如来有密语。若会。迦叶不覆藏。

　　清凉钦云。且道唤底是密语。应底是密语。若也应唤。总是去即不密也。且作么生是密语。　白岩符云。经未明。疏通之。疏未明。钞通之。弘觉老人疏亦疏矣。钞亦钞矣。且道尚书还会么。祇饶会得。也未是自己家珍。

　　迦叶不覆藏。横身独自当。语意分明在。今古露堂堂。(佛眼远二)

　　世尊密语难覆藏。迦叶儿孙见如土。千古万古黑漫漫。焦尾大虫元是虎。

　　云居令侍者送裤与一住庵道者。者曰自有娘生裤不受。师令侍者去问。娘未生时着个甚么。道者无语。后迁化烧得舍利。持似师。师曰。直饶烧得八斛四斗。不如当初下取一转语好。

　　菩提密代云。谢和尚再三。　慧云盛代云。谢和尚重惠。　法林音代。便掌侍者云。回去分明举似。　旭峰焯云。者僧垛生招箭生也。不得地死也不得名。当时若问桃园。娘未生前着个甚么。只向道我有三十棒寄打云居。直饶它通身是口。也进后语不得。

　　赤心片片为谁酬。剑峡徒劳放木舟。千古惟余遗恨在。冯唐至老未封侯。(百愚斯)

　　耻䬸周氏粟。甘饿首阳春。剩得闲名在。苍生正苦辛。(印如成)

　　云居临化。问侍者曰今日是几。曰今日初三。师曰三十年后但道祇者是。乃端然告寂。

　　元叟端云。云居得曹洞正传。为宗门百世师表。末后全提。因甚一场懡㦬。击拂子云。无缝塔中云匼匝。不萌枝上月团圆。

　　瞎汉临危不识羞。问人出气借咽㗋。可怜便说初三日。活陷烂泥堆里头。(宝叶源)

　　仿佛仙踪欲见难。通津一去水漫漫。空余千载凌霜色。长与澄潭白日寒。(频吉祥)

　　抚州曹山本寂耽章禅师(洞山价嗣)

　　辞洞山。山曰子向什么处去。师曰不变异处去。曰不变异处岂有去耶。师曰去亦不变异。

　　报恩伦云。还知不变异处么。你拟心动念早是变异了也。祇如曹山道去亦不变异。又作么生。转尽无功伊堕位。孤标不与汝同盘。　□□弘云。者片田地被曹山占却了也。虽然如是。券书还在洞山手里。

　　家家门掩蟾蜍月。处处莺啼杨柳风。若谓纵横无变异。犹如掷剑拟挥空。(丹霞淳)

　　不住琼楼不下阶。年年御榻满荒苔。庭前枯木司春令。任运梅花作冻开。(具德礼)

　　金针挑逗。玉线投机。纵横文彩也斗转星移。看月排夜也山拭云仪。含春古锦天奇。(晴云启)

　　月明帘外影千竿。镜照台前玉一团。若谓清光无转就。何如北斗面南看。(寒松操)

　　曹山因僧清锐问。清锐孤贫祈师拯济。师曰锐阇黎近前来。锐近前。师曰。泉州白家酒三盏。吃了犹道未沾唇。

　　玄觉遂云。甚么处是与它酒吃。

　　满屋黄金不肯亲。吁嗟甘怨自孤贫。无端更饮三杯酒。醉后郎当笑杀人。(南华昺)

　　贩海波斯入大唐。先将珍宝暗埋藏。却来伸手从人觅。争奈难瞒有当行。(肯堂充)

　　铜公塘。铁奉化。得人憎。得人怕。不是明州人。定说苏州话。(无准范)

　　曹山因镜清问。清虚之理毕竟无身时如何。师曰。理即如是。事作么生。曰如理如事。师曰瞒曹山一人即得。争奈诸圣眼何。曰。若无诸圣眼。争鉴得个不恁么。师曰官不容针私通车马。

　　大沩喆云。曹山虽然善能切嗟琢磨。其奈镜清玉本无瑕。要会么。不经敏手。终成废器。　东山澓云。二尊宿唱拍相随。拳踢相应。且道脚跟在什么处。山僧为你饶舌去也。曹山向煤墨里突出眼睛。一时被镜清拈虚空楔塞却。其奈曹山如佛图澄。胁下有孔。远近森罗。人物骈阗。一一殊形无不照见。　栖霞成云。朕兆未分理微莫睹。机轮才转事相全彰。穷玄于鸟道之先。辨的于羊肠之外。镜清固已卓然有识矣。官不容针私通车马。曹山非等闲语。无身有事超岐路。无事无身落始终。

　　不与么。太无端。曹山甘被镜清瞒。如如理事谁相委。毕竟无身也大难。也大难。大家诸圣眼前看。(方庵显)

　　鸿蒙未判绝疏亲。毕竟难将事理分。夜半正明还不露。金刚脑后铁昆仑。(雪岩钦)

　　曹山因僧问。承教有言。大海不宿死尸。如何是海。师曰包含万有。曰为甚不宿死尸。师曰绝气息者不着。曰既是包含万有为甚绝气息者不着。师曰。万有非其功。绝气息者有其德。曰未审向上还有事也无。师曰有。曰如何是向上事。师曰道有道无即得。争奈龙王按剑何。

　　白月来青嶂。闲云涌碧潭。累它无事客。沽酒典春衫。(粟庵鼎)

　　浪子经营泛海过。白茫烟水万重波。轻帆高挂追风急。剑峡徒劳放木鹅。

　　曹山因僧问抱璞投师请师雕琢。师曰不雕琢。曰为什么不雕琢。师曰须知曹山好手。

　　云居庄云。者僧会曹山语不会曹山语。山僧道直饶会得也是无端。　宗睦和云。者僧将铺功德。请曹山点眼。曹山尽其神通只点得偏眼。未审正眼又如何点。呈请好手看。

　　抱璞投师来意浓。一条狭路忽相逢。谁知妙手不雕琢。分破华山千万重。(笑翁堪)

　　敏矣良工善运斤。乘风泥尽鼻犹神。韶光沁入人间好。绣遍名园不犯春。(白岩符)

　　曹山因僧问学人通身是病请师医。师曰不医。曰为什么不医。师曰教你求生不得求死不得。

　　生死既不可求。根尘万病俱休。从此俱空独露。蟾轮一片清秋。(承天宗)

　　曹山因纸衣道者来参。师曰莫是纸衣道者否。曰不敢。师曰如何是纸衣下事。曰。一衣才挂体。万事悉皆如。师曰如何是纸衣下用。者近前应诺。便立脱。师抚其背曰。汝祇解恁么去。何不解恁么来。者忽开眼问曰。一灵真性不假胞胎时如何。师曰未是妙。曰如何是妙。师曰不借借。者珍重便化。师示颂曰。觉性圆明无相身。莫将知见妄疏亲。念异便于玄体昧。心差不与道为邻。情分万法沉前境。识鉴多端丧本真。如是句中全晓会。了然无事昔时人。

　　麻缠纸裹若婴孩。优钵罗华火裹开。一点灵光千古在。月轮孤处借胞胎。(南堂静二)

　　劳形枯骨不知春。得意忘言便出尘。不假胞胎不借借。金乌出海月离云。

　　神蹄不蹋凡间草。铁壁银山都撞倒。带雨乘风上九霄。怒雷相送云程杳。(㞾山伟)

　　大鹏展翅出青霄。六合云迸意气豪。千载誵讹俱坐断。春风送雨夹花飘。(穆堂念)

　　曹山因镜清问心径苔生时如何。师曰难得道者。曰未审此人向什么处去。师曰。祇知心径苔生。不知向什么处去。

　　心径苔生何处去。谢家人不在渔船。芦花万顷水天阔。白鸟深沉任转旋。(自得晖)

　　心径苔生去莫知。口如鼻孔眼如眉。迢迢劫外封疆阔。明月芦花类不齐。(掩室开)

　　曹山因僧问皓月当空时如何。师曰犹是阶下汉。曰请师接上阶。师曰月落后来相见。

　　天童悟上堂举毕云。且道既是月落后。又如何相见。时万峰藏出法堂。童便下座归方丈。

　　朗月当空未入关。落花流水不相干。明明一句超凡圣。光境俱忘谁解看。(□□□)

　　皓月光中立问端。上它阶级转颟顸。会须月落来相见。别有灵光照胆寒。(在庵贤)

　　曹山因僧问雪覆千山为什么孤峰不白。师曰须知有异中异。曰如何是异中异。师曰不堕众山色。

　　雪覆千山没路岐。孤峰不白峭巍巍。五陵公子虽增气。野老相逢不展眉。(朴翁铦)

　　混不得。类不齐。六爻宛转见重离。夜深下视千山白。不是其中人不知。(石溪月)

　　言中彼此带幽玄。尽向言中辨正偏。孤负一条官驿路。茫茫沉在月明前。(绝岸湘)

　　曹山问金峰志曰作什么来。曰盖屋来。师曰了也未。曰者边则了。师曰那边事作么生。曰候下工日白和尚。师曰如是如是。

　　运斤成风。匠石之奇。乔松耸壑。梁栋之姿。宗中辨的。量外知机。者边那边兮着着无亏。走盘不定兮落落明珠。(云耕静)

　　曹山示众。诸方尽把格则。何不与它一转语。教它不疑去。云门便问。密密处为什么不知有。师曰。祇为密密。所以不知有。曰此人如何亲近。师曰莫向密密处亲近。曰不向密密处亲近时如何。师曰始解亲近。门应诺诺。

　　径山杲云。浊油更点湿灯心。　天宁琦云。雪山南面三千里。

　　曹山因僧问端坐蒲团时如何。师曰望不见身。曰还假用也无。师曰。才说坐时便是用也。不可移山塞海说禅说道方为用也。

　　团圆莫谓清虚理。若谓清虚总丧身。却是眉毛曾问眼。乌睛那自见瞳人。(本觉一)

　　曹山因僧问世间什么物最贵。师曰死猫头最贵。曰为甚死猫头最贵。师曰无人着价。

　　天童觉云。曹山货物不入行。市仔细看来一文不值。曹山遇贱则贵。我者里遇贵则贱。且道还有相违处么。　报恩秀云。家无滞货不富。又云。世尊拈花。俱胝竖指。且道与死猫儿头是同是别。

　　腥臊红烂不堪亲。触动轻轻血污身。何事窅无人着价。为伊非是世间珍。(丹霞淳)

　　茅堂久失关风雨。雪烂云蒸不记年。滞货不堪时价值。街头摊出取人嫌。(天愚宝)

　　人知锦上重铺锦。那识寒岩富事奢。风飏石溜条条玉。雪缀梅梢树树花。(密庵可)

　　曹山闻钟声乃曰阿㖿阿㖿。僧问和尚作甚么。师曰打着我心。僧无对。

　　五祖戒代云。作贼人心虚。　径山琇云。贼不打自招。　宝寿方云。弄精魂汉有什么限。好与贬向它方。　清化嶾云。没量大人。却向声色里鼓弄人家男女。

　　闻钟告众打吾心。游子闲言醉更深。楞严会上圆通者。正法明王观世音。(般若柔)

　　曹山因僧问如何是法身主。师曰谓秦无人。曰者个莫是否。师曰斩。

　　百丈泐云。依门傍户觅主问奴。祇如曹山道个斩字。且道意在于何。喝一喝云。将谓无人。莫言不道。

　　曹山问僧作什么。曰埽地。师曰佛前埽佛后埽。曰前后一时埽。师曰与曹山过靸鞋来。

　　五祖戒代云。和尚是何心行。

　　器量方圆识得伊。问君埽地是慈悲。前后一时俱埽却。也是拈它第二机。(汾阳昭)

　　曹山因僧问灵衣不挂时如何。师曰曾山孝满。曰孝满后如何。师曰曹山好颠酒。

　　报恩秀云。曹山有时醉。醉里惺惺。有时醒。不分昼夜。盖为它黄梁梦断。闺阁情忘。新丰所以谓触目荒林论年放旷也。然则孝满后毕竟如何。四时春富贵。万物酒风流。

　　清白门庭四绝邻。长年关锁不容尘。光明转处倾残月。爻象分时却建寅。新孝满。便逢春。醉步狂歌任堕巾。散发夷犹谁管你。太平无事酒颠人。(天童觉)

　　灵床出屋喜容多。西社东邨饶放歌。不识太平天子令。常将雪曲调岩阿。(桂毂显)

　　解绶归来无一事。中山酒醉好逃秦。科头箕踞成潦倒。笑看儿童插柳新。闲倚杖。步清津。落花风送水流春。(晴云启)

　　曹山因僧问如何是狮子。师曰众兽近不得。曰如何是狮子儿。师曰能吞父母者。曰。既是众兽近不得。为什么却被儿吞。师曰岂不见道子若哮㖃祖父俱尽。曰尽后如何。师曰全身归父。曰未审祖尽时父归何所。师曰所亦尽。曰前来为什么道全身归父。师曰譬如王子能成一国之事。

　　宝寿方云。要识全身归父底意旨么。大用齐彰忘触避。临机杀活更由谁。　寿昌存云。既是所亦尽。脚下儿孙拟从何处与祖父相见。

　　曹山因僧问国内按剑者是谁。师曰曹山。曰拟杀何人。师曰一切总杀。曰忽逢本生父母又作么生。师曰拣甚么。曰争奈自己何。师曰谁奈我何。曰何不自杀。师曰无下手处。

　　嵯峨万仞是曹山。气岸雄雄坐祖关。横按镆鎁全正令。太平寰宇斩痴顽。(佛性泰)

　　曹山因僧举陆互问南泉姓甚么。泉曰姓王。互曰王还有眷属也无。泉曰四臣不昧。互曰王居何位。泉曰玉殿苔生。僧问玉殿苔生事如何。师曰不居正位。曰八方来朝时如何。师曰它不受礼。曰恁么则何用来朝。师曰违者斩。曰。违是臣分上。未审君意如何。师曰枢密不得旨。曰与么则燮理之功总归臣相也。师曰你还知君意么。曰方外不敢论量。师曰如是如是。

　　玉殿苔生正不居。四臣无路纳嘉谟。老农知是承谁力。风暖歌声落野锄。(石林巩)

　　金鸭香销更漏永。沉沉玉殿紫苔生。高空有月千门照。大道无人独自行。(石泛衍)

　　曹山问强上座。佛真法身犹若虚空。应物现形如水中月。作么生说个应底道理。曰如驴觑井。师曰道则太煞道。祇道得八成。曰和尚又如何。师曰如井觑驴。

　　博山来云。豪士之锋。诗人之态。贯协精华。斯无余蕴。曹山提𢹂过人。如万仞崖头打筋斗下来。攀仰不得。非但三玄五位。真是佛祖髑髅悉穿下过。咦。

　　出语从来无十成。有言须是脱凡情。江边玉女呵呵笑。岭上石人侧耳听。(枯木成)

　　驴觑井。井觑驴。智容无外。静涵有余。肘后谁分印。家中不蓄书。机丝不挂梭头上。文彩纵横意自殊。(天童觉)

　　驴觑井。井觑驴。冬瓜叶上长葫芦。会不得。莫踟蹰。定盘星上绝锱铢。(无庵全)

　　杀活齐施信作家。空中剑舞密纷拏。双眸若也移丝忽。变作蔓菁数亩花。(潭吉忍)

　　拆东篱。补西壁。千古万古同一质。迷头认影鼻孔打失。不打失。上下四维无等匹。(谛晖辂)

　　曹山因僧问五位对宾时如何。师曰汝即今问那一位。曰。某甲从偏位中来。请师向正位中接。师曰不接。曰为甚么不接。师曰恐落偏位中去。师却问僧。祇如不接是对宾是不对宾。曰早是对宾了也。师曰如是如是。

　　月中玉兔夜怀胎。日里金乌朝抱卵。黑漆昆仑蹋雪行。转身打破琉璃碗。(丹霞淳)

　　故国安居象帝先。夜明帘外信无传。金鸡啼破玉人梦。晓色依依锦帐前。(古德)

　　渊默无声拱至尊。才有消息非存存。午夜无人闻禁漏。月上梨花深闭门。(益然济)

　　曹山因僧问。子归就父。为甚么父全不顾。师曰理合如是。曰父子之恩何在。师曰始成父子之恩。曰如何是父子之恩。师曰刀斧斫不开。

　　天童觉云。翡翠帘垂。丝纶未降。紫罗帐合。视听难通。犯动毛头。月升夜户。密移一步。鹤出银笼。还知么。脱身一色无遗影。不坐同风落大。功　报恩秀云。退位朝君。转身就父。曹山乃竭力提持。罄囊分付了也。天童于夜明帘外空王殿中。借无舌人宣敕。无耳人承旨。此犹是月升夜户边事。鹤出银笼一句作么生道。九皋才翥翼。千里谩追风。　妙叶启云。玉殿苔生。银笼鹤出。祇在寻常行履处。怎奈知恩者少。良久云。相续也大难。

　　刀斧斫不开。灵机绝点埃。清风埽残雪。和气带春回。(退谷云)

　　一帘虚寂闭深宫。古镜沉沉不露容。转步归来浑莫辨。月笼彩雾锁长空。(宁远地)

　　直下浑忘祖父尊。肯将知解论疏亲。从教六国烟尘静。须信乾坤奉一人。(侣岩荷)

　　密密金刀剪不开。烟沉古鼎浸寒灰。夜深毕竟无人侍。户外谁堪着足来。(频吉祥)

　　曹山因僧问不萌之草为什么能藏香象。师曰阇黎幸是作家。又曰。问曹山作么。

　　一蓑烟雨露春眸。是处垂杨系钓舟。木人睡重不知晓。石女挑灯云外秋。云外秋。暗机酬。风前已失南来雁。雨后还同月一钩。(天岸升)

　　山悠悠又水悠悠。袅袅垂杨好系舟。星斗夜来璀璨处。几疑明月满沧洲。(㞾山伟)

　　曹山示众。莫行心处路。不挂本来衣。何须正恁么。切忌未生时。

　　白岩符云。大小曹山畏刀避箭。若是宝寿则不然。爱行心处路。常挂本来衣。何妨正恁么。不碍未生时。大众。你若依曹山则肯宝寿。依宝寿则肯曹山。众中有出类拔萃者。试别道一句看。良久云。若无举鼎拔山力。千里乌骓不易骑。

　　饭颗山前逢杜甫。头戴笠子日卓午。为问别来何太瘦。祇为从前作诗苦。(少古杰)

　　生处富贵家。那知富贵毒。不独许由痴。更有痴巢父。(且䂐讷)

　　曹山因僧问。常在生死海中出没是甚么人。师曰第二月。曰求出离也无。师曰。也求出离。祇是无路。曰甚么人接得伊。师曰带枷锁者。

　　神鼎揆云。脱珍着敝。带锁披枷。乃衲僧家家常茶饭。忽遇呼唤不回头。牢笼不住底担板汉。谩道是曹山。直饶千佛出世。祇可退身有分。虽然如是。且道曹山当阳指路耶。奉重全身耶。会么。一气不言含有象。万灵何处谢无私。

　　出没从教第二月。毫厘系念三途业。令人千古忆寒山。旧路十年归不得。归若得。寥寥万里一条铁。(一揆揆)

　　曹山示众。凡情圣见是金锁。玄路直须回互。夫取正命食者须具三种堕。一者披毛戴角。二者不断声色。三者不受食。稠布衲问披毛戴角是甚堕。师曰是类堕。不断声色是甚堕。师曰是随堕。不受食是甚堕。师曰是尊贵堕。

　　头角混泥尘。分明露此身。绿杨芳草岸。何处不称尊。(类堕　百丈端三)

　　猿啼霜夜月。花笑沁园春。浩浩红尘里。头头是故人。(随堕)

　　画堂无锁钥。谁敢跨其门。莫怪无宿客。从来不见人。(尊贵堕)

　　纷然作息同。银碗里盛雪。若欲异牯牛。与牯牛何别。(类堕　觉范洪三)

　　有闻皆无闻。有见元无物。若断声色求。木偶当成佛。(随堕)

　　生在帝王家。那复有尊贵。自应着珍御。顾见何惊异。(尊贵堕)

　　宜合初心事事祛。十方沙界大毗卢。回头两岸青青绿。笑指时人识也无。(森鉴彻三)

　　歌管场中打静椎。绮筵绚焕不张眉。圆通大士无多术。一处无心两处亏。

　　四方八面无相识。独坐寥寥何有极。忽尔清风递远香。空中几瓣花狼藉。

　　曹山问德上座。菩萨在定闻香象渡河出什么经。曰出涅槃经。师曰定前闻定后闻。曰和尚流也。师曰道也太煞道。祇道得一半。曰和尚如何。师曰滩下接取。

　　琪花指点落梅梢。玉压横抽丈二条。谁信夜寒风料峭。香魂缥缈洞吹箫。(磬山鼎)

　　宗鉴法林卷六十二
卍新纂续藏经第 66 册 No. 1297 宗鉴法林


　　宗鉴法林卷六十三

　　集云堂　编

　　　　大鉴下六世

　　抚州疏山匡仁禅师(洞山价嗣)

　　因僧问如何是诸佛师。师曰何不问疏山老汉。僧无对。

　　养子方知在上慈。亲言无味外人疑。欲穷沧海深深处。听取渔家傲莫迷。(投子青)

　　石龙生翅忽飞腾。口喷黄云千万层。大地山河俱雾却。令人无处辨星辰。(千指印)

　　疏山因主事僧为造寿塔。塔毕白师。师曰将多少钱与匠人。主曰一切在和尚。师曰。为将三钱与匠人。为将两钱与匠人。为将一钱与匠人。若道得与吾亲造塔来。主无语。后举似大岭闲。岭曰还有人道得么。主曰未有人道得。岭曰汝归与疏山道。若将三钱与匠人。和尚此生决定不得塔。若将两钱与匠人。和尚与匠人共出一只手。若将一钱与匠人。累它匠人眉须堕落。主回举似师。师具威仪望大岭遥礼曰。将谓无人。大岭有古佛放光。射到此间。虽然如是。也是腊月莲花。大岭后闻曰。我恁么道也是龟毛长三尺。

　　浮山远云。疏山以锥锥地。大岭用刀剜空。虽然二古德错下锥刀。今时人亦难构副。何故。后语中有捎有杀。虽然如是。河里失钱河里捷。　承天宗云。说什么龟毛长三尺。腊月莲花。尽是和衣草里辊。直饶向者里分三列四。说得倜傥分明。祖师正眼未梦见在。我当时若见疏山恁么道。祇向道一文也无。待他更说道理。便与掀倒禅床拆却寿塔。教者老汉终身无依倚处。为甚如此。知恩方解报恩。　报恩伦云。今日林泉更资一路。若将三文钱与匠人。和尚此生决定不得塔。何故。劳而无益。为伊多酒慢功。若将两文钱与匠人。和尚与匠人共出一只手。两不相亏。并无悬欠。若将一文钱与匠人。累它匠人眉须堕落。皆知疏山一毛不拔。还知林泉恁么判断处么。醉汉口。没量斗。闲割炒。胡厮殴。半牕凉月酒醒时。灯火青荧何所有。

　　五祖冈云。也是曹瞒疑冢七十二。

　　清风吹动钓鱼船。鼓起澄波浪拍天。堪笑锦鳞争戏水。到头俱被钓丝牵。(丹霞淳)

　　接得风流传粉郎。一朝三度巧梳妆。改头换面无人识。元是东邨李二娘。(佛鉴勤)

　　凿坏十方常住地。三钱使尽露尸骸。罗山古佛虽灵验。未免将身一处埋。(径山杲)

　　每爱佳人笑目青。音容常隔一沙汀。黄河谁道如今辊。波浪无风不挂情。(三文　崇觉空三)

　　恼恼牛栏昨夜开。岭头人唤不回来。烦君道与西山月。莫照孤灯冷处灰。(两文)

　　行因感果事须分。宝塔凌空直一文。要会疏山端的意。吾家宗祖在并汾。(一文)

　　冬冬鼓。二月春。晓风残月祭江神。清明此地鬼无数。路上断魂多少人。(雪峤信三)

　　烟细细。柳条新。醉人天气玉楼春。翻飞蛱蝶空庭外。引用荼䕷花里神。

　　能变化。影何轻。分明此物是妖精。通身洁白浑如玉。不着君家一点情。

　　窣堵玲珑越格新。罗纹合顶更嶙峋。刹竿头上飘五两。多少贪程笑杀人。(雪厂白)

　　疏山因僧问如何是冬来意。师曰京师出大黄。

　　古南门云。有问山僧如何是冬来意。向道兴化莲壳好种火。且道与古人相去多少。诸人若作世谛流布。佛法未梦见在。更作佛法商量。千里万里。毕竟如何。须知远烟浪。别有好商量。

　　京师出大黄。熟处最难忘。道吾常作舞。元是谢三郎。(丹霞淳)

　　有问冬来事。京师出大黄。贪他一粒米。失却半年粮。(密庵杰)

　　京师出大黄。见贼便见赃。竹杖化龙去。痴人戽夜塘。(松源岳)

　　晷运推移线日长。无言童子自商量。虽然不是神仙着。海上传来第一方。(仰山钦)

　　海角碧蟾蜍。寒光透九霄。贪观天上月。失却手中桡。(纯真璐)

　　疏山上堂。老僧咸通年前会得法身边事。咸通年后会得法身向上事。云门问如何是法身边事。师曰枯桩。曰如何是法身向上事。师曰非枯桩。曰还许某甲说道理也无。师曰许。曰枯桩岂不是明法身边事。师曰是。曰非枯桩岂不是明法身向上事。师曰是。曰祇如法身还该一切也无。师曰法身周遍岂得不该。门指净瓶曰。祇如净瓶还该法身么。师曰阇黎莫向净瓶边觅。门便礼拜。

　　径曰杲云。云门礼拜。是好心不是好心。　淳庵昊云。闭门造车。开门合彻。二尊宿可谓率然而成。首尾相应。若论法身向上事。总是钉桩摇橹。敢保未梦见在。即今还有要会底么。遂作摇橹势云。山外青山楼外楼。西湖歌舞几时休。暖风熏得游人醉。复喝一喝云。若不是者一喝。几乎道个错把杭州作汴州。

　　眼观东南。意在西北。拨转天关。掀翻地轴。法身向上法身边。间气英灵五百年。胶漆相投箭相拄。南山起云北山雨。(圆悟勤)

　　青青掩映松萝窟。修竹超然物外物。莫将修竹比乔松。不及乔松老风骨。(佛鉴勤)

　　疏山访香严。值严上堂。有僧问。不慕诸圣。不重己灵时如何。严曰万机休罢。千圣不𢹂。师在众作呕声曰是何言欤。严便下座召师曰。适来答此僧语必有不是。致招师叔赐责。未审过在什么处。师曰万机休罢。犹有物在。千圣不𢹂。亦从人得。如何无过。严曰却请师道。师曰若教某甲道。须还师资礼始得。严乃礼拜。蹑前问。师曰何不道肯诺不得全。严曰。肯又肯个什么。诺又诺于阿谁。师曰肯即肯它千圣。诺即诺于己灵。严曰师叔恁么道。向去倒屙三十年去在。师后果如前记。后师问镜清。肯诺不得全。你作么生会。清曰全归肯诺。师曰不得全又作么生。清曰个中无肯路。师曰始惬病僧意。

　　资福广云。香严一抬一搦甚生光彩。好则好。惜乎不用衲僧拄杖。当时若用拄杖也。不待三十年。虽然。我更要问诸人。香严末后道向去倒屙三十年疏山果如其记。还是佛法灵验。为复别有道理。良久乃拍手大笑云。子期死后无知己。怎教伯牙不断弦。

　　刀不自割。指不自触。鹄白乌玄。松直棘曲。才有纤尘带影来。脱体全抛无朕迹。肯不存。诺不立。一片清光射斗牛。天上人间得自由。(圆悟勤)

　　割肌见骨。去肉讨核。线去丝来。神出鬼没。未尝毫发间。似同水火隔。倒屙三十年。脑门甘着地。始惬病僧意。祇见西行利。珍重平生启后昆。苦屈之辞吐复吞。(牧云门)

　　疏山手握木蛇。有问手中是什么。师提起曰曹家女。

　　天目礼云。手中木蛇。是曹家女。美态异常。恶心难御。拈拄杖云。如今变现在南山。倒用横拈谁敢觑。掷下云。照顾性命。

　　别面不如花有笑。离情难似竹无心。因人说着曹家女。引得相思病转深。(慈受深)

　　老大年来没道理。木蛇唤作曹家女。若还不遇姓潘郎。大抵无人肯相许。(天愚宝)

　　疏山问僧甚处来。曰雪峰来。师曰。我已前到时。是事不足。如今足也未。曰如今足也。师曰粥足饭足。僧无对。

　　一条官路坦然平。无限游人取次行。莫谓地平无险处。须知平地有深坑。(慈受深)

　　疏山到夹山。山上堂。师问。承师有言。目前无法。意在目前。如何是非目前法。山曰夜月流晖澄潭无影。师作掀禅床势。山曰阇黎作么生。师曰目前无法了不可得。山曰大众看取者一员战将。

　　八花毬上绣红旗。百战场中赤手提。一自凯歌归去国。英雄赢得作清时。(无量寿)

　　灵符匕首暗藏弢。独入重围胆气豪。无奈中军能杀活。致人谋略总徒劳。(浃水洽)

　　疏山因韶国师问。百匝千重是何人境界。师曰左搓芒绳缚鬼子。

　　百匝千重欲问周。疏山脱体解相酬。当时一众知谁会。直得江西水逆流。(投子舒)

　　疏山因灵泉问。枯木生花。始与它合。是者边句。是那边句。师曰亦是者边句。曰如何是那边句。师曰石牛吐出三春雾。灵雀不栖无影林。

　　沧海无风波浪平。烟收水色虚含月。寒光一带望何穷。谁辨个中龙脱骨。(丹霞淳)

　　雾锁云封体浩融。个中无路若为通。灵泉喝出无私响。检点将来尚涉功。(伴我侣)

　　随州青林三世师虔禅师(洞山价嗣)

　　凡有新到先令般柴三转然后参堂。有一僧不遵乃问曰。三转内即不问。三转外如何。师曰铁轮天子寰中旨。僧无对。师打趁出。

　　大沩秀云。夫欲君臣道合。应须水乳和同。者僧既抗节朝堂。自应丧身失命。当时见道铁轮天子寰中旨。将坐具便摵。待伊拟议。拂袖出去。岂不尤为峻利。　起予商云。者僧虽有逆捋虎须之先锋。且无倒脱龙鳞之殿后。待道铁轮天子寰中旨。但向道者老汉项上百二十斤铁枷甚时卸却。青林再要如何若何。便与震威一喝而出。可不辉今耀古绝后光前。是则是。还须识取青林始得。　浪平湘云。者僧直入九重城里。不知王令甚严。青林祇解把住封疆。不管尽法无民。且道当时进得甚语便免得者三转。蓦顾左右云。归堂。

　　青林初参洞山。山问近离甚处。师曰武陵。曰武陵法道何似此间。师曰胡地冬抽笋。曰别甑炊香饭供养此人。师拂袖便出。山曰此子向后走杀天下人去在。

　　鼓山永云。恁么抵对滴水难消。因甚别甑炊香饭。莫有知他洞山利害者么。　祖灯绍云。养子之缘理固如是。当时何不唤回痛裁一顿。岂不裕后光前。

　　青林因僧问学人竟往时如何。师曰。死蛇当大路。劝子莫当头。曰当头时如何。师曰丧子命根。曰不当头时如何。师曰亦无你回避处。曰正当恁么时如何。师曰失却也。曰未审向什么处去。师曰草深无觅处。曰和尚也须堤防始得。师抚掌曰一等是个毒。

　　博山来云。青林棒喝不施。针锥在舌根上。何曾放过。者僧烂泥中有刺。纵得便宜。不知早八行铺了也。当时若问博山。但咄云没处去。看他道个什么。虽然。在今之日讨个师僧也难得。　鼓山贤云。既不许当头。亦不许𢌞避。暂生拟议便隔千山。教学人毕竟如何行履。虚舟无意浮秋水。㯭柁浑忘渡月明。　珙堂树云。青林寻常如虎戴角。为甚拶着便向草里辊。然虽如是。一回切磋之槎。要且无宗师牙爪。若是树上座门下。谁敢。　九逵达云。主宾酬唱贵乎眼目清彻。临机纵夺妙在如珠辊盘。当时若问宝福。学人欲往时如何。向他道十方无壁落四面亦无门。直饶他口如利剑眼似流星。者一络索也无处设施。以手抹空云。会么。若向者里会得。敢保他个个彻头彻尾去也。

　　长江澄彻印蟾华。满目清光未是家。借问渔舟何处去。夜深依旧宿芦花。(丹霞淳)

　　三老暗转柁。孤舟夜𢌞头。芦花两岸雪。烟水一江秋。风力扶帆行不棹。笛声唤月下沧洲。(天童觉)

　　张颠颠后绝人颠。草圣呼传醉里仙。断戟短枪浑不顾。至今纸上起云烟。(天岸升)

　　湖南龙牙山居遁证空禅师(洞山价嗣)

　　初参洞山问如何是祖师西来意。山曰待洞水逆流即向汝道。师悟厥旨。

　　古源无水月何生。满岸西流一派分。[葸-十+夕]岭罢询熊耳梦。雪庭休话少林春。(投子青)

　　洞水无缘会逆流。见他苦切故相酬。西来祖意实无意。妄想狂心歇便休。(横川珙)

　　龙牙问翠微如何是祖师意。曰与我将禅版来。师遂过禅版。微接得便打。师曰。打即任打。要且无祖师意。又问临济。济曰与我将蒲团来。师乃过蒲团。济接得便打。师曰。打即任打。要且无祖师意。住后有僧问。和尚行脚时问二尊宿祖师意。未审尊宿还明也未。师曰。明即明也。要且无祖师意。

　　五祖戒云。祖师土宿临头。又云。和尚得与么面长。　石门聪云。龙牙无人拶着犹可。才被个衲子一拶。失却一只眼。　翠峰显云。临济翠微祇解放不解收。我当时若作龙牙。待伊索蒲团禅板。拈得劈胸便掷。　沩山喆云。二尊宿可谓本分宗师。龙牙一等是拨草瞻风。与它后人为龟为鉴。住后道明即明矣。要且无祖师意。瞻前顾后应病与药则不无龙牙。大沩则不然。待问二尊宿还明也未。劈脊便棒。非惟扶竖二尊宿。亦乃不孤他来问。　昭觉勤云。龙牙参来莽卤。学处颟顸。虽然顾后瞻前。怎奈藏身露影。既是无祖师意。用明作么。若向者里辨得出。山僧与你拄杖子。若辨不出。和鼻孔一时穿却。　博山来云。龙牙者汉一副铁脊梁直硬倒底。打破大唐国讨个头正尾正底汉也难得。　古南门云。三个老汉靴里动指头。翠峰虽为龙牙出气。要且祇见锥头利不见凿头方。

　　□卿不下单于拜。始末惟遵汉帝仪。雪后始知松柏操。事难方见丈夫儿。(佛性泰)

　　驾与青龙不解骑。人人尽道阿师痴。烂泥中有伤人刺。三度曾施陷虎机。(瞒庵成)

　　蒲团禅板对龙牙。何事当机不作家。来意成禠明目下。恐将流落在天涯。虚空那挂剑。星汉却浮槎。不萌草解藏香象。无底篮能贮活蛇。今日江湖何障碍。通方津渡有船车。(天童觉)

　　大智如愚。大巧若拙。浑璞藏山辉自含。荆人抱献徒遭刖。龙牙老。真奇绝。软似绵团硬似铁。也胜当年断却舌。(宁远地)

　　曾骑铁马骤重围。惯折封侯老将威。无事玉堂花下步。犹悬宝剑在鸾帏。(履纯雄)

　　龙牙颂。天下名山到因脚。辛苦年深与袜着。而今老大不能行。手里把柄破木杓。

　　白云端云。龙牙老人可谓熟处难忘。　径山杲云。白云恁么。大似以己方人。妙喜则不然。家贫惟办素食。事忙不及草书。　天宁琦云。者一个。那一个。和本三人一时放过。是非终日有。不听自然无。　古南门云。山僧则不然。天下名山在双脚。辛苦穷途无袜着。而今思忆转伤神。手里空空无木杓。既无木杓。将个什么接待诸人。今日人事烦倦要睡。留与诸人啖啄。

　　龙牙因僧问二鼠侵藤时如何。师曰须有隐身处始得。曰如何是隐身处。师曰还见侬家么。

　　寒月依依上远峰。平湖万顷练光封。渔歌惊起沙洲鹭。飞入芦花不见踪。(丹霞淳)

　　堂堂成现。密密难见。二鼠虽黠。莫逢其便。藤枝透出未生前。正眼当阳巧回换。龙牙老。机如电。遇贱即贵贵即贱。(圆悟勤)

　　侬家意兴正优游。月下轻轻放小舟。自去扶桑云外客。至今犹未转山头。(林皋豫)

　　龙牙颂。学道如钻火。逢烟未可休。直待金星现。归家始到头。

　　神鼎諲别云。学道如钻火。逢烟便可休。莫待金星现。烧脚又烧头。　翠岩真云。若论顿也龙牙犹在半途。若论渐也神鼎正欠悟在。毕竟如何。今年多落叶。几度扫归家。

　　龙牙因韶国师问。天不能盖地不能载时如何。师曰道者合如是。累经十七次问。师曰若为你说尔后骂我去在。韶后住通玄。峰因澡浴次忽省前话。具威仪望师礼拜曰。当时若与我说破。我今日定骂它。

　　旭峰焯云。人人顶天立地。因甚者僧天地不能盖载。咦。祸福无门为人自招。

　　大海中心泛铁船。随波逐浪浪滔天。顺风到岸无人识。江北从来使铁钱。(东谷光)

　　龙牙因僧问古人得个什么便休去。师曰如贼入空室。

　　孤松野鹤叫衡门。雪满寒林入夜闻。祇个生涯无所有。不妨岩下有溪云。(枯木成)

　　如贼入空室。二五成一十。笤帚患头风。秤锤频发咳。咄。急急如律令敕。(天根本)

　　龙牙因僧问十二时中如何着力。师曰如无手人行拳。

　　云居齐云。好言语。且作么生会。尝问一僧。他道无手底人何更行得拳也。及问伊佛法。伊便休去。将知露布说得无用处。不如仔细体取古人意好。　大沩秀云。是则是。又教人入阴界作活计。十二时中如何用力。如有手人行拳。又且如何。

　　如无手人欲行拳。谁敢当头辄向前。二六时中常如此。不须更问祖师禅。(本觉一)

　　龙牙因僧问师子返踯时如何。师曰返踯且止。你道还怕文殊么。曰非但文殊佛亦不怕。师曰怎奈被文殊骑何。曰文殊骑者不是师子。师曰返踯事作么生。曰应用无亏。师曰。正是文殊骑者。返踯事作么生。僧无语。

　　众兽之中狮子儿。善能哮吼震全威。纵横妙用能返踯。怎奈文殊坐着伊。于阗国王牵不住。善财童子却生疑。将谓世界无过者。也被六尘吞着时。(智门宽)

　　龙牙因僧问如何是祖师西来意。师曰待石乌龟解语即向汝道。曰石乌龟语也。师曰向汝道什么。

　　天童觉云。一句子仰之弥高。一句子钻之弥坚。一句子瞻之在前。一句子忽焉在后。还辨得么。赤心片片少人知。觌面堆堆睹者稀。

　　石龟无语是知音。无耳髑髅深夜听。天晓便藏无影树。太阳遍照不能寻。(投子青)

　　乌龟谁道不能言。妙语琅琅祇自宣。说尽西来祖师意。知音不遇也徒然。(本觉一)

　　越州乾峰禅师(洞山价嗣)

　　上堂。举一不得举二。放过一着。落在第二。云门出众曰。昨日有人从天台来。却往径山去。师曰典座来日不得普请。

　　琅玡觉云。路遥知马力。岁久见人心。　沩山喆云。乾峰善唱。云门善拍。唱拍相随。风清古格。还有知音者么。一堂风冷淡。千古意分明。　翠峰显云。云门祇解一手抬。不解一手搦。还有共相着力者么。试露爪牙看。　云居元云。乾峰梦里合眼跳黄河。觉来身在床上。云门醉后扶人倒上树。醒来祇在座中。二人打作一团。至今分疏不下。若人知得落处。许你解空第一。　育王琏云。举一黑如漆。举二全不是。且道作么生。良久云。城东打鼓城西响。园内花开园外香。　护国元云。道头知尾。告往知来。若非彼此共知。又安能向者里共出一只手。是即是。争奈犹欠一着在。　径山杲云。乾峰洗面摸着鼻。云门吃饭咬着砂。二人蓦地相逢着。元来却是旧冤家。虽然如是。祇许老胡知。不许老胡会。又云。彼此扬家丑。赖遇无旁观者。　育王光云。眼亲手便。彼此作家。检点将来。犹欠一着。鸿福即不然。举一不得举二。放过一着。落在第二。忽有人出。劈脊便打。何故。击碎髑髅消息尽。从教大地黑漫漫。　天童觉云。坐断十方。千差路绝。放开一线。万派朝宗。二尊宿开拓家风。方见衲僧去就。还端的么。太平天子寰中旨。汗血将军塞外心。　古南门云。云门祇解步步登高。不解从空放下。拈拄杖云。古南亦乃放过。且任此话大行。　理安珍云。一人向孤峰顶上捷虾。一人在大洋海底搏兔。直饶好手相呈。也是泥里洗土。理安今日总不放过。普请般柴三转。且道与古人相去多少。挥拂子云。铁轮天子寰中敕。帝释宫中放赦书。　绿雨蕉云。乾峰云门不得放过。理安和尚放过不得。今日东山一齐放过去也。掷拄杖云。三十年后。

　　声前一句口如眉。佛祖从来总不知。昨夜昆仑闲说梦。黑头生得白头儿。(丹霞淳)

　　春兰与秋菊。一一各当时。底处无回互。怨谁分髓皮。风来乌已觉。露重鹤先知。为问何能尔。渠侬初不知。(圆悟勤)

　　煮海成盐终有味。敲空作响本无声。昆仑撞着波斯子。把手相将海底行。(慈受深)

　　高楼美女一双双。各向琼牕坐玉床。绣出鸳鸯呈似了。金针深插锦香囊。(佛性泰)

　　波斯捧出海南香。白眼昆仑与论量。贾客不谙弹舌语。祇看两个鼻头长。(佛智裕)

　　柴门虽设未尝关。闲看幽禽自往还。本欲逃名山里住。住山名反出人间。(久默音)

　　乾峰上堂。法身有三种病二种光。须是一一透得。始解归家稳坐。须知更有向上一窍在。云门出曰。庵内人为什么不知庵外事。师呵呵大笑。门曰犹是学人疑处。师曰子是甚么心行。曰也要和尚相委。师曰直须与么始解稳坐。门应诺诺。

　　翠峰显云。若明得褒贬句。未必善因而招恶果。　沩山果云。乾峰平地生堆。韶阳因风起浪。然虽合水和泥。千古丛林榜㨾。既是合水和泥。为甚是丛林榜㨾。不入洪波里。争见弄潮人。　天童觉云。坐着病在膏肓。用着光不透脱。直饶纵横十字圆转千机。也未知有向上一窍在。还得稳坐地么。到头霜夜月。任运落前溪。

　　铺主将鍮试买人。谓言难有此金真。买人拂袖先行去。满面惭惶不敢瞋。(白云端)

　　动弦别曲。问一知十。手搦手抬。以胶投漆。庵内不见庵外。无孔铁锤不会。人生相识贵知音。水入水兮金博金。(昭觉勤)

　　垂钩四海钓狞龙。格外玄谈知己从。相见披衫带席帽。不妨把手上高峰。(佛性泰)

　　庵内不知庵外事。铁额铜头不相似。定花板上打秋千。猛虎舌头书卍字。(瞎堂远)

　　春风有主回金谷。雪夜何人到剡溪。不是知音无觅处。男儿争肯受提𢹂。(幻寄庭)

　　乾峰因云门到曰请和尚答话。师曰到老僧也未。曰恁么则某甲在迟也。师曰恁么那恁么那。曰将谓猴白更有猴黑。

　　报恩秀云。云门晴空激电。乾峰旱地奔雷。及乎双放双收。虽作家衲僧难为摸索。　博山来云。非常之问非常之答。迅雷不及掩耳。良驷不及追风。宛转偏圆各负钩深索隐底手段。然检点将来。好与痛棒。何也。为他无事生事。放过即不可。　瓯峰承云。两个漆桶失却鼻孔。

　　弦筈相衔。网珠相对。发百中而箭箭不虚。摄众影而光光无碍。得言句之总持。住游戏之三昧。妙其间也宛转偏圆。必如是也纵横自在。(天童觉)

　　乾峰因僧问。十方薄伽梵。一路涅槃门。未审路头在什么处。师以拄杖画曰在者里。后僧请益云门。门拈起扇子曰。扇子𨁝跳上三十三天。筑着帝释鼻孔。东海鲤鱼打一棒。雨似盆倾。会么。

　　翠峰显代僧便喝。又有僧请益长庆。庆云问取堂中第二座。翠峰代僧云。错。寻有僧问翠峰。峰云堕坑落堑。又自代云作贼人心虚。　黄龙南云。乾峰一期指路。曲为初机。云门乃通其变。故使后人不倦。　大沩秀云。今古尽道乾峰安居祖师之堂。开后人之径路。殊不知被者僧一问直得手忙脚乱。且道誵讹在甚处。良久云。不在水兮不在山。祇在人心反覆间。　宝峰文云。乾峰与么道。还梦见也未。山僧则不然。待者僧问。劈脊便棒。却问他路头在什么处。待伊拟开口。热喝出去。更有个云门不辨邪正。拈起扇子云云。似者般和泥合水汉。粪扫堆头埋却十个五个。有什么过。阿呵呵。乐不乐。足不足。而今幸对山青水绿。年来是事一时休。信任身心懒拘束。大众休瞌睡好。　南华昺云。乾峰曲尽慈悲。当机提掇。云门巧开方便。觌面发机。直得枯木生花。冷灰腾𦦨。且道东海鲤鱼打一棒雨似盆倾。明什么边事。因风吹火用力不多。　灵隐岳云。乾峰也是钉桩摇橹。

　　乌龟三眼红如火。一角麒麟快似锥。土宿夜游南赡部。泥牛脚下火星飞。(承天宗)

　　扯破云门一柄扇。拗折乾峰一条杖。二三千处管弦楼。四五百条花柳巷。(径山杲)

　　入手还将死马医。返魂香欲起君危。一期拶出通身汗。方信侬家不惜眉。(天童觉)

　　桃源住在避秦先。觅个渔郎问渡船。鸡犬桑麻争笑舞。笑人捞捷水中天。(报恩琇)

　　佳人骑马去东谷。风雨忽来入树宿。卖态婆子弄秋花。六六谁云三十六。(千指印)

　　澧州钦山文邃禅师(洞山价嗣)

　　与岩头雪峰坐次。洞山行茶来。师乃闭眼。洞曰什么处去来。师曰入定来。洞曰定本无门从何而入。

　　老宿代云。大有人与么会。　翠峰显别云。当时但指岩头雪峰云。与者两个瞌睡汉茶吃。　法林音代好便与打翻茶具。

　　钦山因僧参。竖起拳又伸掌曰。开即成掌。五指参差。复握拳曰。如今为拳。必无高下。汝道钦山还通商量也无。僧近前亦竖拳。师曰你恁么祇是个无开合汉。

　　翠峰显云。我则不然。乃竖拳云。握则为拳有高有下。复开云。开即成掌无党无偏。且道放开为人好。把定为人好。开也造车。握也合辙。若谓闭门造车。出门合辙。我也知你向鬼窟里作活计。　昭觉勤云。掌亦是手。握亦是手。商量个什么。乃举一足云。展亦是脚。收亦是脚。无高无下。不许商量。与钦山是同是别。　南堂欲云。展也不是掌。握也不是拳。两头俱坐断。一剑倚天寒。还有为人处也无。喝一喝云。西风吹渭水。落叶满长安。

　　同有诗才自合亲。不须歌调更含颦。朝天御史非韩寿。莫窃香来带累人。(海舟慈)

　　钦山因僧问如何是和尚家风。师曰。锦绣银香囊。风吹满路香。岩头闻乃令僧传语曰。传语十八姐。好好事潘郎。

　　平阳忞云。邃老不昧洞上之宗。奯公无违德山之子。一人犹挂本来衣。一人尚行心处路。未出曹山四禁在。今日有人问如何是和尚家风。但云似玉珍不御。如簧语带悲。顾左右云。即今莫有传语底么。众默然。乃云血染杜䳌春又过。为君那惜损娥眉。　灵岩储云。钦山祇图卖弄风流。不顾魂消梦断。岩头虽然宪章国法。争奈罪不重科。有问山僧如何是和尚家风。向道明知君不至。再上小楼头。顾左右云。山僧恁么告报。意在于何。击竹篦一下云。频呼小玉元无事。祇要檀郎认得声。　法林音云。我即不然。如何是和尚家风。劈脊便棒。顾左右云。诸人还觉脑门痛么。

　　钦山因巨良禅客参问。一镞破三关时如何。师曰放出关中主看。曰与么则知过必改也。师曰更待何时。曰。好只箭。放不着所在。便出去。师曰且来阇黎。良回首。师下禅床擒住曰。一镞破三关即且置。试为钦山发箭看。良拟议。师打七棒曰。且听者个乱统汉疑三十年。有僧举似同安察。安曰良公虽解发箭。要且未中的。僧问如何得中的去。安曰关中主是什么人。僧回举似师。师曰良公若解恁么。也免得钦山口。虽然如此。同安不是好心。亦须看始得。

　　天童觉云。山堆岳积来。冰消瓦解去。则时人知有。与我放出关中主看。且合作么生。有底道当时便喝。当时便掌。然则一期瞎用则得。要且未是关中主在。还体得么。当堂不正坐。那赴两头机。

　　与君放出关中主。放箭之徒莫莽卤。取个眼兮耳必聋。舍个耳兮目双瞽。可怜一镞破三关。的的分明箭后路。君不见玄沙有言兮。大丈夫先天为心祖。(翠峰显)

　　不解单于意。轻车出汉关。可怜弓箭尽。望断贺兰山。(俍亭挺)

　　钦山与雪峰岩头至一店吃茶次。师曰不会转身吐气者不得茶吃。头曰若恁么我定不得茶吃。峰曰某甲亦然。师曰者两个汉话头也不识。头曰甚处去也。师曰布袋里老鸦虽活如死。头退后曰看看。师曰奯公且置。存公作么生。峰以手画一圆相。师曰怎得不问。头呵呵笑曰太远生。师曰有口不得吃茶者多。

　　昭觉勤云。钦山虽解转身吐气。亦未有吃茶分。何也。话在。　鹅湖心云。钦山大似忍辱仙人。节节支解面不改容。心上座当时若在。就初问处便与打破茶具。那有许多琐碎。

　　钦山与岩头雪峰同到德山。师出问。天皇也恁么道。龙潭也恁么道。未审和尚作么生道。山曰你试举天皇龙潭道底看。师拟议。山便打。师被打。归延寿堂曰。是即是。打我太煞。头曰。你恁么。它后不得道见德山来。

　　法眼益别云。是即是。错打我。　五祖戒云。德山祇会打死钦山。不会打活钦山。　翠岩芝云。钦山祇顾其前不顾其后。如今作么生与钦山出气。　翠峰显云。钦山置个问端甚是奇特。争奈龙头蛇尾。汝试举天皇龙潭道底看。以坐具便摵。大丈夫汉捋虎须也是本分。德山令行一半。若尽令行。雪峰岩头尽是涅槃堂里汉。　沩山喆。云德山门下草偃风行。大沩则不然。待问未审和尚作么生道。劈脊便打。且道德山是大沩是。会么。横按镆鎁全正令。太平寰宇斩痴顽。　天童华云。祇是德山令行一半。翠峰还免得也无。既不能免。当时从德山门下过。也是吃棒底汉。还见德山么。蓦拈拄杖卓一下云。贼是小人。　古南门云。翠峰扶强不扶弱。不知德山老汉被钦山一拶。直得推过别人。拟议便打。死马医了也。若据令而行。何待道天皇龙潭。才蹋步向前便大棒趁出。定龙蛇擒虎兕有甚么过。

　　潦倒忘机老作家。古今皆贵绝纤瑕。天皇一脉龙潭现。涌出灵源万路差。(汾阳昭)

　　劈面来时白浪掀。棒头落处见渊源。神驹十影追难及。独许祥麟步大千。(别牧纯)

　　钦山因德山侍者来参。才礼拜遽把住曰。还甘钦山与么也无。曰。某甲却悔久住德山。今日无言可对。师乃放手曰。一任抵对。侍拨开胸曰。且听某通气一上。师曰。德山门下即得。者里一点也用不着。曰久委钦山不通人情。师曰。累它德山眼目。参堂去。

　　径山策云。杀人不问。问人不杀。拨胸吐气。彼此孟八。直饶有始有终。也是戽水相泼。要识钦山与者僧么。李顺王小破草鞋方十三李师囊破袜。

　　钦山因岩头问如何是真言。师曰南无佛陀耶。

　　随机有问随机答。不是禅兮不是玄。后面无端翻译出。却将梵语作唐言。(退耕宁)

　　钦山与道士论义。士立义曰。粗言及细语。皆归第一义。师曰道士是佛家奴。曰太粗生。师曰第一义何在。士无语。

　　穆堂念云。钦山恁么论义。也祇是个乱世英雄。若约衲僧门下。吃棒亦未相许。何故。不见道宁可有智人前取首。不可无智人前得胜。

　　宗鉴法林卷六十三
卍新纂续藏经第 66 册 No. 1297 宗鉴法林


　　宗鉴法林卷六十四

　　集云堂　编

　　　　大鉴下六世

　　高安白水本仁禅师(洞山价嗣)

　　垂语。眼里着沙不得。耳里着水不得。僧便问如何是眼里着沙不得。师曰应真无比。曰如何是耳里着水不得。师曰白净无垢。

　　天童觉云。白水老人可谓大而无外。小而无内。具足千变万化。祇个赤手空身不受一滴一尘。直是满眼满耳。还见么。立足无闲地。知心有几人。

　　白水上堂。老僧寻常不欲向声前色后鼓弄人家男女。何故。且声不是声。色不是色。僧便问如何是声不是声。师曰唤作色得么。曰如何是色不是色。师曰唤作声得么。僧礼拜。师曰。且道为汝说答汝话。若向者里会得。有个入处。

　　翠峰显云。白水也甚奇怪。要且贪观天上。既非声前色后。且作么生。入　云居舜云。白水既已入草。者僧又落深村。然则阳春雪曲时人难和。邨歌社舞到处合得着。　大沩秀云。白水祇知横千不会竖百。如何是声不是声。莫逐音响。如何是色不是色。莫逐青黄。且从伊向声前色后觅个安身。自然别有生涯。　径山杲云。白水将一串云居子。换却天下人眼睛。却被者僧将一条断贯索。不动干戈穿却鼻孔。云居恁么道。是则也是。未免随搂搜。杲上座不惜眉毛为诸人说破。声不是声。色不是色。马后驴前。神出鬼没。雪曲阳春和不齐。村歌社舞且𣸩淈。以拂子击禅床云。者个决定不是声。复举起云。者个决定不是色。毕竟是个什么。喝一喝云。此时若不究根源。直待当来问弥勒。　广教玉云。老僧寻常不欲向声前色后鼓弄人家男女。曾为浪子偏怜客。自爱贪杯惜醉人。何故要且声不是声色不是色。绵包特石。铁裹泥团。如何是声不是声。金将火试。唤作色得么。担枷过状。如何是色不是色。不到乌江不尽头。唤作声得么。重言不当吃。且道与你说答你话。两段不同收归上科。有人辨得。曲不藏直。许你有个入处。误赚人不少。复云。古人恁么提唱。唤作嚼饭喂婴儿。汝等直下埽破迷云。豁开慧日。不妨于声色中起倒。声色中坐卧。立地见它本仁和尚为人处。　牧庵密云。白水老汉祇有闭门作活之谋。且无冒险冲锋之用。者僧虽有冒险冲锋之用。且无闭门作活之谋。以致此话不圆。今日路见不平要圆此话去也。有问如何是声不是声。对道遍界不曾藏。如何是色不是色。对道迅雷不及掩耳。若向者里缁素得出。则一切声是佛声。一切色是佛色。脱或不然。鹊来头上语。云向眼前生。

　　色自色兮声自声。新莺啼处柳烟轻。门门有路通京国。三岛斜横海月明。(丹霞淳)

　　声出虚。色生无。声前色后转涂糊。间不容发。安可名模。堂堂圆应没锱铢。巧张炉鞴费分疏。争如棒下无生忍。闻见馨香满道途。(圆悟勤)

　　不是色。不是声。隔帘栊见把针人。瞻风拨草知何限。户口门头错认真。(不韵音)

　　明州天童咸启禅师(洞山价嗣)

　　简大德问学人。卓卓上来请师的的。师曰。我者里一屙便了。有甚卓卓的的。曰。和尚与么答话。更买草鞋行脚好。师曰近前来。简近前。师曰祇如老僧与么抵对。过在甚么处。简无语。师便打。

　　天童华云。启禅师固是本分钳锤。塞断天童口未得在。简大德虽深入阃域。要且未具透关眼。

　　卓卓的的。一屙便息。老鼠舞三台。猫儿吹觱篥。乌龟举首唱巴歌。一二三四五六七。(承天宗)

　　咸启因僧问如何是应用无亏底眼。师曰恰如瞎一般。

　　盲聋喑哑迥天真。眼似眉毛道始邻。昨夜东君潜布令。黄莺啼处绿杨春。(丹霞淳)

　　瑞州九峰普满禅师(洞山价嗣)

　　问僧近离甚处。曰闽中。师曰远涉不易。曰。不难。动步便到。师曰有不动步者么。曰有。师曰争得到此间。僧无对。师以拄杖趁出。

　　洞山莹云。为人为彻。杀人见血。固是九峰一片热肠。可惜者僧不善为客。烦劳主人。若是个衲僧。但向道和尚大似不曾行脚。管取者棒别有分付在。

　　云重重又水重重。步不曾移到九峰。远涉若还言不易。主人却在半途中。(雪岩钦)

　　普满因僧问十二时中如何合道。师曰无心合道。曰毕竟如何。师曰。土上觅泥犹自可。波中求水实堪悲。

　　牵驴饮江水。鼻吹波浪起。岸上蹄蹋蹄。水中㭰对㭰。(方庵显)

　　普满因僧问如何是不迁义。师曰。东升明月。西落金乌。曰非师不委。师曰理当即行。僧礼拜。师便打。僧曰。仁义道中。礼拜何咎。师曰。来处不明。须行严令。

　　拙文才云。目明可以察秋毫。理正可以分曲直。九峰深辨端倪。头正尾正。祇如者僧礼拜又作么生。不向沧溟深处去。争能钓得锦鳞归。

　　普满因僧问如何是不坏身。师曰正是。曰学人不会请师直指。师曰适来曲多少。

　　不坏身正是。正是不坏身。适来曲多少。扭得鼻头辛。(石溪月)

　　京兆华严寺休静禅师(洞山价嗣)

　　在洛浦作维那。因普请。白椎曰。上间般柴。下间锄地。时首座便问。圣僧作什么。师曰。当堂不正坐。那赴两头机。

　　泐潭准云。华严虽临时对答。应用不失其宜。然祇解顺水撑篙。不解逆风把柁。当时若是准上座。才见伊道圣僧作什么。便打一椎云。大众普请罢。首座当出院。谨白。且道因甚如此。不见道一朝权在手。看取令行时。　昭觉勤云。珠钻九曲。休静可谓神功。玉解连环。山僧更资一路。或有问圣僧作什么。但向道。廓如明镜当台照。不动形声应万缘。

　　华严在洞山时问。学人未见理路。未免情识。洞山曰汝还见理路也未。师曰无理路。洞曰甚么处得情识来。师曰学人实问。洞曰与么须向万里无寸草处立。师曰万里无寸草处还许立也无。洞曰直须与么去。

　　拨开浅草露斑蛇。毒气熏蒸坠晚霞。无奈乞儿伎俩别。篮儿无底盛还家。(粟庵鼎)

　　台州幽栖道幽禅师(洞山价嗣)

　　一日敲钟上堂。大众才集。师乃问甚么人打钟。僧曰维那。师曰近前来。僧近前。师遂打一掌。却归方丈卧。

　　投子青云。然自急须逃古今皆有。行穷绝处试问旁人。不识下情果然获有。既从相问急索端由。不顾危亡。得它假难。虽获小利。也是暗地伤人。不为好手。者僧虽然失利。盖为自不守分。致祸临身。未为分外。然虽如是。终是平人横遭罗网。自有旁人证据在。且道证据个甚事。乃云东家不了。西舍受殃。复颂。

　　蓦路相逢借问由。寸心莫便与它酬。虽然重担教人代。终是惭颜暗地羞。

　　平地推人便吃交。道人行处意何超。分明月到梧桐上。不照梧桐照碧霄。(幻有传)

　　益州北院通禅师(洞山价嗣)

　　问夹山。目前无法。意在目前。不是目前法。非耳目之所到。岂不是和尚语。山曰是。师便掀倒禅床叉手而立。山起来打一拄杖。师乃下去。

　　法眼益云。是它掀倒禅床。何不便去。须待夹山打一棒了才去。意在什么处。　愚庵盂云。夹山好拄杖。祇是分付迟了。待问岂不是和尚语。蓦头便打。此时北院纵有神通也措手不及。虽然。北院待夹山打一下始行是何意旨。弄玉已随萧史去。丹青留与后人狂。

　　北院在夹山。见示众曰。坐断主人翁。不落第二见。师乃出众曰。须知有一人不合伴。山曰犹是第二见。师乃掀倒禅床。山曰老兄作么生。师曰待某甲舌头烂即向和尚道。

　　萋萋芳草忆王孙。柳外楼边怅断魂。杜宇频呼山欲雨。重重香雾锁柴门。(粟庵鼎)

　　洞山道全禅师(洞山价嗣)

　　因僧问。清净行者不入涅槃。破戒比丘不入地狱时如何。师曰。度尽无遗影。还它越涅槃。

　　宝寿新云。好个师僧。竟不知堕在无影坑中。凭空以为究竟。若不是洞山重布梯航。何时复出得见天日。要识清净行者么。东边是。要识破戒比丘么。西边是。还会么。也是无事生事。

　　京兆蚬子和尚(洞山价嗣)

　　混俗闽中。不蓄道具。不循律仪。冬夏一衲。逐日沿江岸采掇虾蚬充腹。暮即宿东山白马庙纸钱中。居民目为蚬子和尚。华严静闻之。欲决真假。先潜入纸钱中。深夜师归。严把住曰。如何是祖师西来意。师曰神前酒台盘。严放手曰。不虚与我同根生。

　　神前酒台盘。铁弹大如拳。一击便粉碎。不值半文钱。(圆悟勤)

　　神前拨纸问西来。直截当机指酒台。赤膊袒肩头面礼。祸从天降不成灾。(瞎堂远)

　　纸钱堆里可怜生。臭口才开便葛藤。荡尽鬼家穷活计。至今古庙绝人行。(东山源)

　　捷蚬捞虾昧己灵。那堪古庙着浑身。抬头那畔空狼藉。讨甚多年鬼眼睛。(东野敷)

　　潭州大光山居诲禅师(石霜诸嗣)

　　因僧问。祇如达磨是祖否。师曰不是祖。曰既不是祖又来作什么。师曰祇为汝不荐。曰荐后如何。师曰方知不是祖。

　　少林续𦦨事堪奇。腊夜梅花雪后枝。黄檗昔年曾有语。大唐国里没禅师。(丹霞淳)

　　觌面全提少室令。当机不荐过新罗。清风楼上逢知己。拨动烟尘不奈何。(足庵鉴)

　　筠州九峰道虔禅师(石霜诸嗣)

　　因僧问。祖祖相传。复传何事。师曰。释迦悭。迦叶富。曰如何是释迦悭。师曰无物与人。曰如何是迦叶富。师曰国内孟尝君。曰毕竟传底事作么生。师曰百岁老人夜分镫。

　　寂光影里现全身。贵异天然迥出伦。家富奴儿偏得力。夜分灯火照西邻。(丹霞淳)

　　玉堂人静苔墀冷。一片虚凝月色寒。何处笛声惊梦起。醒来殊觉漏声残。(元冥真)

　　九峰因僧问。承闻和尚有言。诸圣间出祇是传语人是否。师曰是。曰。世尊一手指天。一手指地。道天上天下惟吾独尊。因甚唤作传语人。师曰。祇为一手指天一手指地。因此唤作传语人。

　　妙相圆明不可亲。奴儿婢子自殷勤。指天指地偁尊大。也是传言送语人。(丹霞淳)

　　虎骤龙骧越大方。金声玉振岂寻常。要知尊贵深深旨。臣相当途印不彰。(观涛奇)

　　使臣传旨日勤勤。主上从来不视军。大抵天然君体段。阴阳燮理罕相闻。(天愚宝)

　　九峰因僧问如何是学人自己。师曰更问阿谁。曰恁么便承当时如何。师曰须弥头更戴须弥。

　　自家冷暖自家知。祖意西来更问谁。全体承当全体是。须弥顶上戴须弥。(石溪月)

　　到舍未须矜是主。至亲何用叙寒暄。冠天履地寻常事。略着丝毫便堕尊。(位中符)

　　九峰因僧问。西天坐夏以蜡人为验。未审此间如何。师曰。头戴午夜月。脚蹋黄金地。曰此人还转也无。师曰争得不转。曰如何转。师曰今世已闻龙脱骨。

　　径山琇云。今日忽有问此间夏末有人得道么。但对道无。云何谓无。向道个个眉毛横眼上。人人鼻孔大头垂。且道九峰是径山是。

　　午夜山房月色深。十分明白堕功勋。拨开向上通天窍。烟嶂重重不见人。(自得晖)

　　金地团圞白玉轮。苍龙弄影过云津。祇今聚窟琼田外。水母亲骑折角麟。(俍亭挺)

　　九峰因石霜迁化。众请首座住持。时师为侍者。白众问首座曰。先师道休去歇去。冷秋秋去。一条白练去古庙香炉去。一念万年去。明什么边事。会得即住持。不会即不可。座曰明一色边事。师曰与么则不会先师意在。座曰但装香来。香烟断处若去不得。即不会。遂焚香。香烟未断。座遂脱去。师抚座背曰。坐脱立亡即不无。先师意未梦见在。

　　云居舜云。九峰祇具一只。眼　南堂静云。要识虔侍者么。祇是急杀人底汉子。要识首座么。祇是孟春犹寒。仲春渐暖。季春渐暄。忽有人唤和尚。和尚哑赖它唤一声。若不唤一声。念到腊月三十日也未了在。　开福宁云。且道首座是会不会。若道会。侍者抚背云先师意未梦见在。若道不会。其奈首座良哉。快便攃手便行。且道利害在什么处。会么。路远夜长休把火。大家吹灭暗中行。　南华昺云。透生死关。高超物表。秉杀活剑。独据寰中。若非智眼洞明。未免扶篱摸壁。要会么。春兰与秋菊。各自一时荣。　荐福行云。大凡本分法席肘臂。欲其重。非重不能权衡佛祖爪牙。欲其利。非利无以开托人天。看它石霜迁化。首座侍者各出一只手扶持石霜宗旨。直是光前绝后古今罕闻。诸人要辨来端。各请拗折弓箭。蹋翻射垛。来与老僧相见。　径山杲云。两个无孔铁锤。就中一个最重。　天宁琦云。首座坐脱立亡。侍者说黄道黑。先师意在钩头。须信曲中有直。若在临济门下。三十棒教谁吃。来说是非者。便是是非人。　报恩琇云。首座担板祇得一橛。当时见道恁么则未会先师意在。祇消道吾不如汝。管教九峰无地容身。不见道争之不足让则有余。　博山来云。善建者不拔。善辩者若讷。首座损其华。填其实。洁其操。楷其式。住持事业岂其然乎。侍者太煞迳庭。不近人情。还会石霜意也未。总好与三十笤帚。　清化嶾云。者两个汉。好似吴越人摇船。各使一边。石霜老人决未肯点头在。　象耳觉云。宗师行处如火消冰。透过是非关。全机亡得丧。尽道首座滞在一色。侍者知见超师。可谓体妙失宗。全迷向背。殊不知首座如鹭鸶立雪品类不齐。侍者似凤翥丹霄不萦金网。一人高高山顶立。一人深深海底行。各自随方而来。同会九重城里。而今要识此二人么。竖拂子云。龙卧碧潭风凛凛。垂下拂子云。鹤归霄汉背摩天。

　　世间何事最堪悲。无孔由来是铁锤。炉冶不能烹得破。任教千古与风吹。(保宁勇)

　　带角披毛异类身。寒灰枯木眼中尘。虽然未会先师意。争奈临行一着亲。(丹霞淳)

　　虽然一箭定天山。百战场中出手难。莫道古祠香火断。神前自有酒台盘。(上方益)

　　石人不怕师子吼。须弥顶上翻筋斗。沧溟竭尽正三更。生铁昆仑云外走。(承天宗)

　　石霜一宗亲传九峰。香消脱去正脉难通。月巢鹤作千年梦。雪屋人迷一色功。坐断十方犹点额。密移一步看飞龙。(天童觉)

　　一片虚凝绝谓情。白云消散彩霞横。行人莫怪贪程速。坐守寒岩异草青。(云岩因)

　　万丈寒潭彻底清。霜天午夜欲生冰。钓鱼要掷金鳞饵。拨转芦篷向月明。(正堂辨)

　　梅雪争春未肯降。骚人阁笔费评章。梅虽逊雪三分白。雪却输梅一段香。(六愚哲)

　　玉楼金殿锁琼枝。妃子徒勤舞袖时。明露秋光犹不委。暗藏春色几人知。(磐石安)

　　一针针又一针针。定要针它病浅深。痛处一针肝胆见。方知割股救人心。(梅溪度)

　　九峰因僧问。人人尽道请益。未审师还拯济也无。师曰汝道巨岳还曾乏寸土么。曰四海参寻当为何事。师曰演若迷头心自狂。曰还有不狂者么。师曰有。曰如何是不狂者。师曰突晓途中眼不开。

　　寒谷生洪律。全超拯济功。园林变花柳。何必待春风。(方庵显)

　　万里封疆事正愁。渊明解印笑封侯。归来故里浑风月。何用劳生更折腰。(雪仑果)

　　九峰因僧问。尽乾坤都来是个眼。如何是乾坤眼。师曰乾坤在里许。曰乾坤眼何在。师曰正是乾坤眼。曰还照瞩也无。师曰不借三光势。曰。既不借三光势。凭何唤作乾坤眼。师曰。若不恁么。髑髅前见鬼人无数。

　　丝来线去话情悰。𢹂手相将入锦丛。到底泪肠无限痛。一声长笛寄秋风。山叠叠。水重重。笔尖珍重点睛龙。(墨历智)

　　许大乾坤一眼睛。明头却暗暗头明。金鎞若剩纤毫翳。草动风吹总是兵。(豁堂嵓)

　　退身有路。进步曷升。重重拈起。截铁斩钉。使星三徙情方恰。定国安邦见老成。(频吉祥)

　　九峰因僧问。古人道因真立。妄从妄显。真是否。师曰是。曰如何是真心。师曰不杂食。是曰如何是妄心。师曰攀缘起倒是。曰离此二途如何是本体。师曰本体不离。曰为什么不离。师曰。不敬功德天。谁嫌黑暗女。

　　是真是妄。披金择沙。同门出入。宿世冤家。(方庵显)

　　九峰示众。常住法身不生不灭。僧问。既是不生不灭。为什么六道轮𢌞。师曰为有心故。曰以何方便当证法身。师曰以虚空心合虚空理。曰证后如何。师曰。任从三界转。徒听四生奔。又曰会么。曰不会。师曰礼拜着。

　　精金须百炼。百炼色不回。转道贵无心。无心道即恢。更深秋夜月。古庙香炉灰。法身无一物。山岳空崔嵬。(南堂静)

　　九峰因僧问如何是头。师曰开眼不觉晓。曰如何是尾。师曰不坐万年床。曰有头无尾时如何。师曰终是不贵。曰有尾无头时如何。师曰虽饱无功。曰直得头尾相称时如何。师曰。儿孙得力。室内不知。

　　博山来云。指活路于廛中。舌头不连着肉。披全提于向上。头颅不拄着天。九峰口齿若梭肠。自有巧妇针线也。所贵者儿孙得力室内不知。且道不知底是何事。　灵隐礼云。洞山明妙叶于正偏。四臣咸奉一君。九峰辨贵贱于内绍。五子全身归父。殊不知威音那畔五马不嘶。今世门头一牛不饮。且道云生碧嶂。风起青萍。枯木龙吟。髑髅喜笑。又作么生。乃卓拄杖云。万古碧潭空界月。再三捞捷始应知。

　　规圆矩方。用行舍藏。钝置栖芦之鸟。进退触藩之羊。吃人家饭。卧自家床。云腾致雨。露结为霜。玉线相投透针孔。锦丝不断吐梭肠。石女机停兮夜色向午。木人路转兮月影移央。(天童觉)

　　九峰因僧问。古人道。直得不恁么来者。犹是儿孙。意旨如何。师曰。古人不谩语。曰如何是来底儿孙。师曰犹守珍御在。曰如何是父。师曰。无家可坐。无世可兴。

　　尊贵天然原不共。转身有路涉途中。苔封古殿难寻迹。体混诸尘不露踪。旋转华夷皆至化。浩然物我总同风。舜谟禹迹浑闲事。那见尊家更计功。(天岸升)

　　不立孤危道始丕。才居尊贵落今时。劫前风月谁人荐。化外春光自不知。忘朕兆。绝机宜。寥寥金殿绿苔滋。鸿钧一气从教转。那更重裁眼上眉。(远庵僼)

　　一帘明月解回踪。宁守寒岩异草封。无地卓锥犹堕见。沉家湘水未全穷。体照尽。位方终。扑破珊瑚笑石崇。欲识诞生王子父。鹤腾霄汉出银笼。(旋庵月)

　　无索泥牛露地讨。牧童倒骑入荒草。铁笛一声天地秋。烟霞深处和衣袅。(缘止缘)

　　九峰因僧问。一笔丹青为什么邈志公真不得。师曰僧繇却许志公。曰未审僧繇得什么人证旨却许志公。师曰乌龟稽首须弥柱。

　　荆山美玉卞人寻。至宝无瑕绝见因。铁牛带子蹋沧海。撞月石龟长羽鳞。(投子青)

　　台州涌泉景欣禅师(石霜诸嗣)

　　因僧问如何是相传底事。师曰。龙吐长生水。鱼吞无尽沤。曰请师挑硩。师曰。擂鼓转船头。棹穿波底月。

　　依依半月沉寒水。耿耿三星落碧巑。昔日云岩曾漏泄。金轮王子宝花冠。(丹霞淳)

　　涌泉因武宗废教。在院看牛。时有强德二禅客到。于路次见师骑牛。不识乃曰。蹄角甚分明。怎奈骑者不鉴。师骤牛而去。二禅客相次憩于树下煎茶。师下牛与坐。乃问近离甚处。曰那边。师曰那边事作么生。强提起茶盏。师曰此犹是者边事。那边事作么生。强无对。师曰。莫道骑者不鉴好。

　　保宁勇代泉指参随人云。归到山中分明举似。　宝寿方云。大小涌泉大似南头失利却来北头盘本。当时待道头角甚分明争奈骑者不鉴。何不下牛向前搊住云速道速道。它若拟议。便与劈面一掌。却好云莫道骑者不鉴好。

　　芳草蔓蔓岂变秋。牧童白牯恣优游。异中有路人难见。却谓骑牛不识牛。(丹霞淳)

　　学医靡不欲方良。日久却成草药郎。正要索君真药看。人前未免两头忙。(履斯岩)

　　涌泉因雪峰来访。乃门送峰入轿了。师曰者个四人舁。那个几人舁。峰乃耸身起曰道什么。师再问。峰曰行它不会。师曰知即知。祇是道不得。

　　云居庄云。有宾有主。全收全放。直须识取涌泉雪峰。脱或未然。切忌向虚空里钉橛。　璇鉴衡云。涌泉妆聋不妨软顽。雪峰欺敌不解减灶。若是佛日。待问那个几人舁。但向四人道分一筹与者上座。看他涌泉又作何去就。

　　宗鉴法林卷六十四
卍新纂续藏经第 66 册 No. 1297 宗鉴法林


　　宗鉴法林卷六十五

　　集云堂　编

　　　　大鉴下六世

　　潭州云盖山志元圆净禅师(石霜诸嗣)

　　因僧问石霜。万户俱闭即不问。万户俱开时如何。霜曰堂中事作么生。僧无对。经半年方始下一转语。曰无人接得渠。霜曰道即太煞道。祇道得八成。曰和尚又且如何。霜曰无人识得渠。师闻知乃礼拜乞为举。霜不肯。师乃抱霜上方丈曰。和尚若不道。打和尚去在。霜曰得在。师频礼拜。霜曰无人识得渠。师顿省。

　　翠岩芝云。先行不到。末后太过。　天童觉云。稳密田地忌堕功勋。贴肉衣裳会须脱却。宗中辨的。量外转机。须仔细始得。同中之异。灼然尚带依俙。异中之同。直是难臻妙极。还知他石霜父子转侧处么。烧烛玉人初破梦。夜寒青女未登机。　天宁琦云。或有问永祚万户俱开时如何。向他道且喜到来。与古人是同是别。　白岩符云。脱体无依要见寸丝不挂。尊严不犯会须及尽今时。者里毫忽之差。则律吕有所不应矣。还知石霜父子稳密处么。方外那许论量。

　　古殿岩开月锁松。霜凝雪露韵无穷。星前人卧千峰室。佛祖无因识得侬。(投子青)

　　无人接得渠。遗逼马相如。果来桥上也。记得柱头书。无人识得渠。棋局醉樵夫。回头斧柯栏。大海亦成枯。(天童觉)

　　寂寂帘垂宝殿虚。六宫惟见篆烟疏。龙颜毕竟尊严甚。谁敢抬眸得觑渠。(别奇会)

　　河中南际山僧一禅师(石霜诸嗣)

　　到雪峰数日。次到玄沙。沙曰。此事惟我能知。长老作么生会。师曰须知有不求知者。沙曰山头老汉吃许多辛苦作么。

　　翠峰显别际语云。雪峰门下几个如斯。

　　福州覆船山洪荐禅师(石霜诸嗣)

　　因僧问。抱璞投师师还接否。师以手拍香台。僧礼拜。师曰。礼拜则不无。其中事作么生。僧却拍香台。师曰舌头不出口。

　　舌头不出口。三三成九九。算到香台边。彼此落人后。(月堂昌)

　　覆船因僧问。钩锥不到处请师道。师良久。僧曰掣电之机徒劳伫思。师曰出格一句汝试道看。僧近前三步却退后。师曰此是出格句。即今事作么生。僧拂袖便出。师曰也是天津桥上汉。

　　昭觉勤云。者僧浑金璞玉。覆船大冶弘开。百炼千煅成一个金刚王宝剑。还委悉么。也是天津桥上汉。北斗南头着眼看。

　　覆船因僧问如何是师子子。师曰善哮㖃。僧拊掌曰好手好手。师曰青天白日却被鬼迷。僧作掀禅床势。师便打。僧曰驴事未去马事到来。师曰灼然作家。僧拂袖便出。师曰将瓯盛水拟比大洋。

　　瀛山訚云。若不是覆船。肘后符灵几被者僧夺却。

　　竿木逢场戏一回。寻常等个作家来。虽然雪曲难赓和。笑把巴歌上舞台。(雪关訚)

　　倒岳兮披以鹏翅。倾湫兮展以龙鳞。天旋地转左变而右易。风生云起出鬼而入神。吾亦不知其灵怪如此。曾游杳冥兮见羽人。(介旭遐)

　　越州云门山拯迷寺海晏禅师(石霜诸嗣)

　　因僧问如何是密室。师曰紧不就。曰如何是密室中人。师曰不坐上色牛。

　　盐官尹云。盐官则不然。如何是密室。十方无壁落。如何是密室中人。八面绝遮拦。

　　凤翔府石柱禅师(石霜诸嗣)

　　师游方时到洞山。因道虔和尚垂语曰。有四种人。一人说过佛祖一步行不得。一人行过佛祖一句说不得。一人说得行得。一人说不得行不得。阿那个是其人。师出众曰。一人说过佛祖行不得者。祇是无舌不许行。一人行过佛祖说不得者。祇是无足不许说。一人说得行得者。祇是函盖相称。一人说不得行不得者。如断命求活。此是石女儿担枷带锁。山曰阇黎分上作么生。师曰该通分上卓卓宁彰。山曰祇如海上明公秀又作么生。师曰幻人相逢。拊掌呵呵。

　　海底泥牛耕白月。云中木马骤清风。胡僧懒捧西干钵。半夜乘舟过海东。(丹霞淳)

　　木人岭上吹觱篥。石女溪边操短琴。是处语言皆合道。谁家弦管不传心。(羽尊鹏)

　　张拙秀士(见石霜诸)

　　因禅月大师指参石霜。霜问何姓。士曰姓张名䂐。霜曰。觅巧了不可得。䂐自何来。士忽有省。乃呈偈曰。光明寂照遍河沙。凡圣含灵共我家。一念不生全体现。六根才动被云遮。断除烦恼重增病。趣向真如亦是邪。随顺世缘无挂碍。涅槃生死等空花。

　　径山杲云。驴拣湿处溺。

　　潦倒石霜无忌讳。当头一句会提起。只因当日老婆心。千古寥寥挂唇齿。(佛鉴勤)

　　胪传不羡擅嘉声。错认山河作眼睛。巧拙一时俱裂破。断除烦恼病重增。(笑翁堪)

　　进前峭壁三千丈。退后悬崖几万重。珍重大唐张拙老。铁锤无孔舞春风。(宝叶源)

　　澧州洛浦山元安禅师(夹山会嗣)

　　久为临济侍者。一日辞去。济升堂曰。临济门下有个赤梢鲤鱼。摇头摆尾向南方去。不知向谁家齑瓮里淹杀。师游历罢。直往夹山下卓庵。经年不访夹山。山修书令僧驰往。师接得便坐却。再展手索。僧无对。师便打曰。归去举似和尚。僧回举似。山曰者僧若开书。三日内必来。若不开书。斯人救不得也。师果三日后至。见山不礼拜。乃当面叉手而立。山曰。鸡栖凤巢。非其同类。出去。师曰自远趋风乞师一接。山曰。目前无阇黎。此间无老僧。师便喝。山曰。住住。且莫草草匆匆。云月是同。溪山各异。截断天下人舌头即不无。阇黎怎教无舌人解语。师伫思。山便打。因兹服膺。

　　兴化奖代浦云。但知作佛。莫愁众生。　五祖戒出浦语云。更说道理看。便出。去　太阳玄代云。也要和尚证明。　翠峰显云。者汉可悲可痛。钝置他临济。他既云月是同。我亦溪山各异。说什么无舌人不解语。以坐具劈口便摵。夹山若是个知方汉。必然明牕下安排。　昭觉勤云。翠峰虽是贼过后张弓。不妨与临济雪屈。捡点将来。令行一半。倘若担荷正法眼藏。待伊道争教无舌人解语。便与掀倒禅床喝散大众。更待什么明牕下安排。剔起便行。直饶机如掣电。眼似流星。辩若悬河。卒着手脚不得。且道誵讹在甚处。乃云。险。　东山澓云。洛浦当时虽无言可对。无理可伸。其不知。如勾践之行成。卒能卧薪尝胆。

　　无伴石人夜入山。雪笼红顶绿衣寒。喝开劫外三峰秀。捧出金襕对日看。(投子青)

　　摇头摆尾赤梢鳞。彻底无依解转身。截断舌头饶有术。拽回鼻孔妙通神。夜明帘外兮风月如昼。枯木岩前兮花卉长春。无舌人。无舌人。正令全提一句新。独步寰中明了了。任教天下乐欣欣。(天童觉)

　　前脚不着实。后脚却移步。跌倒烂泥中。旁人称怨苦。唤得起来连累汝。(石雨方)

　　沉香亭下醉题诗。宠辱相连在一时。云月溪山同有异。终身落魄夜郎西。(三宜盂)

　　麦浪风生紫电翻。腾蛟池上晓春暾。当时拔剑能施勇。何待雷声震海门。(啸月朗)

　　洛浦因僧问。供养百千诸佛。不如供养一个无心道人。未审百千诸佛有何过。无心道人有何德。师曰。一片白云横谷口。几多归鸟尽迷巢。

　　拾得疏慵非觉晓。寒山懒惰不知归。声前一句圆音美。物外三山片月辉。(丹霞淳)

　　百千诸佛眉弯曲。无证无修眼𥉌眵。蹋着未消连底冻。一时认作碧琉璃。(佛智裕)

　　故山岌岌锁寒烟。未肯将心轻授传。玉女夜寻无字印。石人遥指月明前。(自得晖)

　　洛浦问僧近离甚处。曰荆南。师曰。有一人与么去。还逢么。曰不逢。师曰为什么不逢。曰若逢即头粉碎。师曰阇黎三寸甚密。

　　云门偃于江西见其僧。乃问还有此语否。僧云是。门云洛浦倒退三千里。

　　洛浦因僧问。如何是一大藏教收不得者。师曰。雨滋三草秀。片玉本来晖。

　　毕钵岩前晓带春。香风时结鹫峰层。须知玉像瓶中塔。别有辉天鉴地镫。(投子青)

　　洛浦因僧问学人拟归乡时如何。师曰家破人亡子归何处。曰恁么则不归去也。师曰。庭前残雪日轮消。室内游尘遣谁埽。乃示偈曰。决志归乡去。乘舟泛五湖。举篙星月隐。停棹日轮孤。解䌫离邪岸。张帆出正途。到来家荡尽。免作屋中愚。

　　天奇瑞云。者僧旷劫孤露。所以念念不忘。洛浦虽然冰消瓦解。又恐创建璚楼。外脱牢笼。内存经纪。不免更赠一言。何故。雁飞不到处。人被利名牵。

　　太平乡国路空赊。归兴悠悠思莫涯。攃手到家何所有。琉璃宝殿锁空华。(丹霞淳)

　　洛浦因僧问。一毫吞尽巨海。于中更复何言。师曰。家有白泽之图。必无如是妖怪。

　　保福展别云。家无白泽之图。必无如是妖怪。

　　岩前虽有云千顷。户内殊无半夜灯。极目危峦今古秀。晖天斜照碧层层。(丹霞淳)

　　洛浦因僧问如何是祖师西来意。师曰。青岚覆处。出就藏锋。白月晖时。碧潭无影。

　　群花未发梅先坼。万木凋零柏转奇。云淡不彰筛月影。烟轻那露引风枝。(丹霞淳)

　　隐隐朝曦挂竹牕。榴花隔院有余香。帘垂无复晴光漏。剩有轻烟锁画堂。(二行满)

　　洛浦因庞居士礼拜起曰。仲夏毒热。孟冬薄寒。师曰莫错。曰庞公年老。师曰。何不寒时道寒。热时道热。曰患聋作么。师曰放你三十棒。曰。哑却我口。塞却你眼。

　　直下哑却我口。分明塞却你眼。由来洛浦庞公。未出睦州担板。觌面全提照古今。冬寒夏热凭谁拣。(灵源清)

　　洛浦上堂。孙膑今日收铺去也。有卜者出来。时有僧出曰请和尚卜。师曰你家爷死。僧无语。

　　法眼益代抚掌三下。　径山杲云。者僧没兴死却爷。又被他人抚掌。信知祸不单行。然洛浦善卜。法眼善断。若仔细思量。爻象吉凶二老一时漏逗。既占得火风鼎卦。何故断作地火明夷。云门则不然。蓦拈拄杖云。孙膑门下死却郎罢。连卓三下云。会么。内属艮宫再求外象。又卓三下云。千神万灵。万圣千灵。莫顺人情。复卓一下云。吉凶上卦。　金粟元云。洛浦开大卜铺善断吉凶。可惜者僧不还卦钱。带累旁人抚掌。今曰着里则不然。孙膑收铺去也。有卜者出来。忽孝子出云请和尚卜。祇向它道你家爷活。大众。它家爷已死。为甚却道活。岂不闻七十一年名著于乡。善士之风山高水长。

　　洛浦因僧问祖意教意是同是别。师曰日月并轮晖。谁家别有路。曰恁么显晦殊途是非一概。师曰。但自不亡羊。何须泣岐路。

　　月筛松影高低树。日照池心上下天。赫赫炎空非卓午。团团秋夜不知圆。(丹霞淳)

　　洛浦因僧问如何是佛法大意。师曰。雪覆孤峰峰不白。雨滋石笋笋初生。

　　海底龙吟云雨润。林间虎啸谷风清。莫言满路生荆棘。况是贫家少送迎。(丹霞淳)

　　洛浦因蛤溪道者相访。师问。自从犁溪相别。今得几年。曰和尚犹记得昔时事。师曰见说道者总忘却年月也。曰。和尚住持事繁。且容仔细看。师曰打即打会禅汉。曰某甲消得。师曰道者住山事繁。

　　青龙斯云。二老有主有宾。有收有放。捡点将来。总是互扬家丑。弁山今日将条龟毛索子缚作一团。抛向宝珠池浸杀了也。还有相救者么。如无。烦东禅长老为伊解交。

　　者般消息不寻常。蟾桂枝枝有远香。昨后嫦娥呈巧妙。眼睛直上绣鸳鸯。(丹霞淳)

　　洛浦因侍者曰。肇法师制得四论也甚奇怪。师曰肇公甚奇怪。要且不见祖师。者无对。

　　清凉钦代云。和尚甚处见祖师。　云居锡云。甚么处是肇公不见祖师处。莫是有许多言语么。又云。肇公有多少言语。

　　洛浦因僧问。众手淘金谁是得者。师曰拳中旧宝不拣披沙。曰恁么则展手不逢也。师曰莫将鹤唳拟作莺啼。

　　淘金岂假披沙得。石触波澜犹费力。露柱三更忽放光。此时未审何人识。(丹霞淳)

　　洛浦因僧问诸圣恁么来将何供养。师曰土宿虽持锡。不是婆罗门。

　　闲神枉顾谩嗷嗷。壁立门庭万仞高。细切清风陈俎豆。薄㓟明月当春醪。空施三奠酬来意。那讨分文买纸烧。一物浑无将底供。雪霜横按有吹毛。(天岸升)

　　洛浦临寂告众曰。今有一事问汝等。若道者个是。即头上安头。若道不是。即斩头求活。第一座曰。青山不举足。日下不挑镫。师曰是甚么时节作者个语话。时有彦从上座对曰。离此二途请和尚不问。师曰未在更道。曰彦从道不尽。师曰我不管汝尽不尽。曰彦从无侍者抵对和尚。师便休。至夜令侍者唤从问曰。阇黎今日抵对甚有道理。汝合体得先师意。先师道。目前无法。意在目前。不是目前法。非耳目之所到。那句是宾。那句是主。若择得出。分付钵袋子。曰彦从不会。师曰汝合会。曰彦从实不会。师喝出乃曰苦苦。至明日又僧举前话问师。师曰。慈舟不棹清波上。剑峡徒劳放木鹅。

　　报慈遂云。且道从上座实不会。为复怕见钵袋子黏着伊。　博山来云。将迁化之时。托契于儿孙。其妙思天造。情怀自别。首座彦公大有出身之路。奈何老者难以言句取则。若迹解求之。未免按图索马也。

　　饵云钩月钓清津。年老心孤未得鳞。一曲离骚归去后。汨罗江上独醒人。(天童觉)

　　纸衣下事。不假胞胎。悬岩攃手。襁褓婴孩。涅槃会上道场开。单传直指状元来。(南堂静)

　　数载渔舟江上澜。长竿在手不曾闲。锦鳞不遇空劳力。收取丝纶过别湾。(元祚裕)

　　袁州府蟠龙山可文禅师(夹山会嗣)

　　因僧问。亡僧迁化后向甚么处去。师曰石牛沿古路。日里夜镫明。

　　无底船行四百洲。月光影落浅砂头。泥龙鼓浪争头角。万顷烟波尽放流。(频吉祥)

　　洛京韶山寰普禅师(夹山会嗣)

　　因僧问如何是韶山境。师曰。古今猿鸟叫。翠色薄烟笼。曰如何是境中人。师曰退后看。

　　最好韶山境。烟笼翠色轻。欲描描未就。猿鸟一声声。(石溪月)

　　韶山因遵布衲访。师在山下相见。遵问韶山路向什么处去。师以手指曰。呜那青青黯黯处去。遵近前把住曰。久向韶山莫便是否。师曰。是即是。阇黎有甚么事。曰。拟申一问。师还答否。师曰。看君不是金牙作。争解弯弓射尉迟。曰。凤凰直入烟霄去。谁怕林间野雀儿。师曰。当轩画鼓从君击。试展家风似老僧。曰。一句迥超千圣外。松萝不与月轮齐。师曰。饶君直出威音外。犹较韶山半月程。曰过在甚处。师曰倜傥之辞时人知有。曰。恁么则真玉泥中异。不拨万机尘。师曰鲁般门下徒施巧妙。曰。学人祇恁么。未审师意如何。师曰。玉女夜抛梭。织锦于西舍。曰莫便是和尚家风也无。师曰。耕夫制玉漏。不是行家作。曰。此犹是文言。如何是和尚家风。师曰。横身当宇宙。谁是出头人。遵无语。师遂同归山。才人事了。师召近前曰。阇黎有冲天之气。老僧有入地之谋。阇黎横吞巨海。老僧背负须弥。阇黎按剑上来。老僧挜枪相待。向上一路速道速道。曰明镜当台请师一鉴。师曰不鉴。曰为甚不鉴。师曰水浅无鱼徒劳下钓。遵无语。师便打。

　　黄龙新云。好打者般汉。打杀百千万个有甚么过。当时若在黄龙手里。棒折也未放过在。　何山珣云。布漫天网打凤罗龙。主则琢玉镂冰。宾则攒花蔟锦。当机不让觌面争先。结角螺文互存互夺。诸方咸谓好手手中呈好手。还端的也无。若约慧日见处。遵布衲若能慎初护末。待韶山指出路头。骤步便升堂奥。管取明牕下安排。非惟截断葛藤。亦免上他钩线。何也。一着不到处。满盘空用心。　天童华云。死心和尚一期大惊小怪。殊不知韶山自遭布衲毒手之后。至今无人检点得出。且道誵讹在什么处。

　　趋时适变。随物穷通。鸿鹄之气。谁辨雌雄。韩侯未遇布衲家风。三秦席卷非无计。忠义何劳忆蒯通。(方庵显)

　　相逢狭路神机绝。一似雷崩兼雷掣。仿佛狂澜经百折。郢斤施。基箭设。鹘眼龙睛难辨别。相如车避廉将军。一任时人判优劣。(旅庵月)

　　青青黯黯客情赊。妙展雄机验作家。收拾杖藜归去也。免教月下弄琵琶。(益然济)

　　韶山因僧问。是非不到处还有句也无。师曰有。曰是什么句。师曰一片白云不露丑。

　　天童觉云。通身回互不触尊严。退位旁提要当宛转。还见韶山相为处么。尽力推爷向里头。　东山澓云。韶山可谓打落楚天月。摘去汉地星。等闲道出一句。藏锋不露。检点将来。犹未劋绝。今日有问是非不到处还有句也无。直云无。为甚么无。但云秋水长天一色。落霞孤鹜齐飞。

　　白云不到中峰顶。满目烟萝景象殊。一句曲含千古调。万重青碧月来初。(投子青)

　　独向沧溟截众流。等闲舞棹掷金钩。白云不露烟波阔。横笛一声天地秋。(木庵永)

　　一片孤云不露丑。白云儿倚青山父。鹤巢露滴梦初回。新月半钩升万户。(自得晖)

　　韶山因白头因参。师曰莫是多口白头因么。曰不敢。师曰有多少口。曰通身是。师曰寻常向什么处屙。曰向韶山口里屙。师曰。有韶山口即得。无韶山口向甚处屙。因无语。师便打。

　　云门偃云。者话堕阿师。放你三十棒。又云。将谓是师子儿。又云。韶山今日瓦解冰消。　翠峰显云。从来疑着韶山。　愚庵盂云。拨草伤蛇。惹火烧身。恁么人处处有之。因禅多口直得闭杀。韶山无口直得屙杀。　清化嶾云。因白头通身是口。不奈韶山一屙何。

　　韶山因僧问如何是和尚家风。师曰。绝顶无根草。无风叶自摇。

　　妙峰孤顶偏肥腻。天产灵苗不触地。翠叶无风常自摇。清香那逐春光媚。(丹霞淳)

　　韶山因僧参礼拜起立。师曰大材藏拙户。僧过一边立。师曰丧却栋梁材。

　　城山洽云。前箭犹自可。后箭射人深。

　　叉手须知已隔津。更重进步转漂沦。顽铜若作黄金货。祇可瞒它无眼人。(丹霞淳)

　　三月桃花水满滩。锦鳞争跃禹门关。难禁白浪滔天涌。却使悠悠点额还。(浃水洽)

　　洪州上蓝令超禅师(夹山会嗣)

　　因僧问如何是上蓝本分事。师曰。不从千圣借。岂向万机求。曰不借不求时如何。师曰不可拈放阇黎手里得么。

　　一片灵明本妙圆。个中非正亦非偏。宝峰瑞草无根蒂。不待春工色自鲜。(丹霞淳)

　　上蓝因僧问。善财见文殊后。因甚却往南方。师曰。学凭入室。知乃方通。曰为甚么弥勒却遣见文殊。师曰。道旷无涯。逢人不尽。

　　天宁琦云。奇特中奇特。玄妙中玄妙。达法源底须是上蓝始得。祖师门下直是未在。

　　郓州四禅禅师(夹山会嗣)

　　因僧问。古人有请不背。今请和尚入井。还去也无。师曰。深深无别源。饮者消诸渴。

　　曹溪源派古之今。意识徒将度浅深。好是昔人游戏处。虽然入井不曾沉。(丹霞淳)

　　太原海湖禅师(夹山会嗣)

　　因有人请灌顶三藏供养。敷座讫。师乃就彼位坐。时有云涉座主问曰。和尚甚么年行道。师曰座主近前来。涉近前。师曰祇如憍陈如是甚么年行道。涉茫然。师喝曰者𡲘床鬼。

　　多是从人学得来。一生空把口胡开。欲穷此片虚明地。七佛已前总不该。(丹霞［浮］)

　　凤翔府天盖山幽禅师(夹山会嗣)

　　有一院名无垢净光。有人问。既是无垢净光。为甚么却造浴室。僧无语。请师代。师曰。三秋明月夜。不是骋团圆。

　　虽然答尽深深意。争奈投机句未亲。欲会本来无垢底。更须入水见长人。(丹霞淳)

　　蕲州三角山令圭禅师(清平遵嗣)

　　因僧问如何是佛。师曰。明日来向汝道。如今不道。

　　伤心欲问前朝事。惟见江流去不回。日暮东风春草绿。鹧鸪飞上越王台。(频吉祥)

　　桐城投子感温禅师(投子同嗣)

　　因僧问父不投为甚么却投子。师曰岂是别人屋里事。曰父与子还属功也无。师曰不属。曰不属功底如何。师曰父子各自脱。曰为甚么如此。师曰汝与我会。

　　龙归万顷沧浪窟。鹤宿千年涧底松。月照淡烟秋色杳。清光已透玉帘栊。(频吉祥)

　　投子游山次见蝉蜕。侍者问。壳在者里。蝉向甚么处去。师拈蝉壳就其耳畔作蝉鸣声。者有省。

　　轻薄寒蝉壳。枯干败叶形。拈来临耳畔。连噪两三声。(南堂静)

　　明明脚蹋五须弥。道是神通孰信谁。翻不如它蝉壳子。一声唤醒𡲘床儿。(懿山德)

　　福州牛头微禅师(投子同嗣)

　　僧问如何是和尚家风。师曰。山畬脱粟饭。野菜淡黄齑。曰忽遇上上客来又作么生。师曰。吃即从君吃。不吃任东西。

　　瀛山訚云。生铁铸心肝。打得丁当响。

　　宗鉴法林卷六十五
卍新纂续藏经第 66 册 No. 1297 宗鉴法林


　　宗鉴法林卷六十六

　　集云堂　编

　　大鉴下七世

　　洪州凤栖山同安丕禅师(云居膺嗣)

　　僧问如何是和尚家风。师曰。金鸡抱子归霄汉。玉兔怀胎向紫微。曰忽遇客来将何祇待。师曰。金果朝来猿摘去。玉花晚后凤衔归。

　　广福勤云。广福则不然。有问如何是和尚家风。向他道翠竹丛中歌款乃。碧岩深处卧烟萝。忽遇客来将何祇待。没底篮儿盛皓月。无心碗子贮清风。　径山杲云。同安家风不妨奇怪。径山要且不然。有问如何是和尚家风。但向道斋时一钵和罗饭。禅道是非总不知。客来将何祇待。蒸饼䬪饦。　天宁琦云。正偏回互不犯锋铓。问答纵横惟明尊贵。同安老人惯得其便。或有问如何是和尚家风。向道钵盂满饙子。客来如何祇待。饭后一杯茶。　天童忞云。同安十分奇怪。妙喜一味寻常。从上家风但祇恁么。达磨一宗扫土而尽。如今有问如何是和尚家风。烂研巴豆三千颗。泻却诸方五味禅。客来又如何。换骨洗肠重整顿。通身手眼更须参。　紫梅周云。同安家风太杀富贵。要且无衲僧气味。者里则不然。忽有问如何是和尚家风。但对道郁郁长松盘翠盖。林林修竹结青垣。忽遇客来将何祇待。斋时炊燕麦。午后点粗茶。　凤山启云。同安老祖富同金谷。侠比孟尝。虽则卖弄祖父家风。未免糜费常住。脱有问妙叶家风。向他道锄翻碧落云千顷。消受青山月一瓢。客来将何款待。祇有家常饭。殊无五味香。

　　日午烟凝山突兀。夜央天淡月婵娟。混然寂照寒宵永。明暗圆融未兆前。(丹霞淳)

　　尺素如残雪。结成双鲤鱼。要知心里事。看取腹中书。(方庵显)

　　白玉阶前金凤舞。黄金殿上玉鸡鸣。正中来与兼中到。昨夜雪深月正明。(雪岩钦)

　　古寺烟笼最上峰。夜深谁在扣金钟。声声韵出威音外。石女归来月正中。(唯岑嶾)

　　黄阁帘垂气象殊。紫罗帐合家风足。析栴檀。片片皆香。碎圭璋。尘尘是玉。暗穿玉线锦重重。密度金针花蔟蔟。绣出鸯鸳到处飞。金鸡啄破琉璃窟。(寒松操)

　　玉户深沉少送迎。御街饶见绿苔侵。檐前虽有春光媚。室内殊无丝竹音。(怀清海)

　　同安看经次。见僧来参。遂以衣袖盖却头。僧近前作吊慰势。师放下衣袖提起经曰会么。僧却以衣袖盖却头。师曰苍天苍天。

　　宝寿方云。两个汉大似名门老将遇着孙武子家儿孙。自然纵夺可观。互换有准。虽然。笑杀钓鱼台上客有分在。

　　同安因僧问。依经解意三世佛冤。离经一字即同魔说。此理如何。师曰。孤峰迥秀不挂烟萝。片月行空白云自异。

　　云自高飞水自流。海天空阔漾孤舟。夜深不向芦湾宿。迥出中间与两头。(丹霞淳)

　　乘兴前来漾小舟。东西不犯水悠悠。好看十二桥头月。山色湖光夜最幽。(晴云启)

　　落花流水两无情。送尽东风过洛城。款乃一声烟嶂外。风光占断有谁争。(月厂屏)

　　同安因新到参问甚处来。曰湖南。师曰还知同安者里风云体道花槛璇玑么。曰知。师曰非公境界。僧便喝。师曰短贩樵人徒夸书剑。僧拟进语。师曰。剑甲未施。贼身已露。

　　百丈泐云。者僧祇知贪程。不觉错路。同安善于接机。却费许多周折。百丈则不然。问他甚处来。云湖南。便云剑甲未施贼身已露。不特令者僧庆快平生。亦免使诸人话堕。

　　秋风入袂骨毛寒。瘦损园林不耐看。已是凄清情十倍。难禁风雨又摧残。(白岩符)

　　南塘旅客秋浅清。夜深绿苹风不生。莲花受露重如睡。斜月起动鸯鸳声。(铁帆舟)

　　同安临终上堂。多子塔前宗子秀。五老峰前事若何。如是三举。众无对者。同安志出曰。夜明帘外排班立。万里歌谣道太平。师曰须是者驴汉始得。

　　白岩符云。先同安钵袋子分付不得个人。到临末梢头尤切切也。求贤之急亦至矣。志老与么应对。虽不失其为宗旨。然未审还恰他意也无。若不恰他意。他又道须是者驴汉始得。若恰他意。怎奈三十代后有个白岩不肯。

　　年老思儿倚翠楼。重重烟树望中愁。人来接得平安信。忙把珠帘倒上钩。(天铎思)

　　克家谁可继箕裘。临老垂竿煞有由。明暗双双机契处。皇华犹得壮千秋。(白岩符)

　　庐山归宗怀恽禅师(云居膺嗣)

　　因僧问截水停轮时如何。师曰磨不转。

　　截水停轮话已圆。借婆衫子拜婆年。后人不见归宗老。往往思量石二边。(佛印元)

　　千寻竿上翻筋斗。大海波心掷钓钩。大抵还他肌骨好。不涂红粉也风流。(南华昺)

　　大用纵横掣电机。烁迦罗眼尚胶黐。迷途梦里争唇吻。却忆随他去一回。(梦庵信)

　　池州嵇山章禅师(云居膺嗣)

　　在投子作柴头。一日侍投子同吃茶次。子举茶碗曰森罗万象总在里许。师遂将茶泼却曰森罗万象在什么处。子曰可惜一碗茶。

　　明招谦云。嵇山未泼茶前。合下得什么语。免他道可惜一碗茶。

　　杭州佛日本空禅师(云居膺嗣)

　　参夹山入方丈。才至阶前。山便问甚处来。师曰云居来。曰即今在什么处。师曰在夹山顶𩕳上。曰。老僧行年在坎。五鬼临身。师拟上阶。山曰三道宝阶从何而上。师曰。三道宝阶曲为今时向上一路。请师直指。山便揖。师乃上阶礼拜。山问阇黎与什么人同行。师曰木上座。曰何不来相看老僧。师曰和尚看它有分。曰在甚处。师曰在堂中。山便同师下到堂中。师遂取拄杖掷山面前。山曰莫从天台得否。师曰非五岳之所生。曰莫从须弥得否。师曰月宫亦不逢。曰恁么则从人得也。师曰。自己尚是冤家。从人得堪作什么。山曰冷灰里有一粒豆爆。

　　宝寿方云。本公一酬一对。大有来由。不愧为云居嫡子。敲磕将来。不无话作两橛。当时待问木上座在甚处。何不向道某甲乍到劳倦。别日再来呈似。拂袖便出。夹山眼里有睛。自当大开。东阁却乃云在堂中。衲僧分上成得个什么。

　　歙州朱溪谦禅师(云居膺嗣)

　　韶国师行脚时参。值犬咬灵鼠。韶便问是什么声。师曰犬咬灵鼠声。曰既是灵鼠因甚么被犬咬。师曰咬杀也。韶曰好个犬。师便打。韶曰。莫打。某甲话在。师休去。

　　昭觉勤云。朱溪八面受敌。固宜委曲接人。国师一着当机。未免承虚接响。当时待他道莫打某甲话在。但向道已后须遇人始得。

　　针头削铁。佛面刮金。无处若有。出手便惊。(月堂昌)

　　鼠既不灵。官马相蹋。借便乘风。厮挨厮拶。干戈中立太平基。凛凛嘉声振兰若。(佛灯珣)

　　朱溪问僧甚处来。曰广南来。师曰彼中还有奇特尊宿么。曰奇特尊宿并无人说着。祇有一人太无惭愧。师曰谁。僧便指师。师曰果然无惭愧。曰若不是朱溪时人罔措。师以手掩鼻。僧近前。师便打。僧曰恰是。师曰老僧住持事繁。僧拂袖便出。师呵呵大笑曰盘陀石上藕。

　　乱走到家来。到家便乱走。捉得玉麒麟。咬断别人手。(月堂昌)

　　问着奇特尊宿。指出无惭愧汉。力战当场。彩旗撩乱。头尾两全。始终一贯。蟠桃一熟三千年。藕生石上谁亲见。(佛灯珣)

　　拨草瞻风客。机锋劈箭来。盘陀石上藕。一夜铁花开。(方庵显)

　　黄河九曲三三转。青草池塘六六湾。彼此二途俱涉险。徒教累得骨骰酸。(思懒融)

　　云居山第二世道简禅师(云居膺嗣)

　　因僧问孤峰独宿时如何。师曰。闲着七间僧堂不宿。阿谁教你孤峰独宿。

　　法尔非修本十成。平常酬答最分明。端然指出长安道。无奈游人不肯行。(丹霞淳)

　　豁开万仞岩。劈面通消息。一条白练飞。界破青山色。(率庵琮)

　　堂奥虽深无锁钥。包容大地与山河。草窠里辊人多少。唤不回头争奈何。(无文粲)

　　云居因僧问路逢猛虎时如何。师曰。千八万人不逢。如何却是你逢。

　　不搽红粉色。不挂绿罗衣。一般闲态度。淡墨画蛾眉。(率庵琮)

　　仙都自古异凡阿。浅水明沙趣便多。不羡玉堂公子气。飞楼涌殿政方苛。(寒潮涛)

　　云居因僧问如何是朱顶王菩萨。师曰问者赤头汉作么。

　　高庵悟云。者个便是超宗越格底事。直是无你会处。须是悟了更能践履始得。诸人还明得么。乃颂。

　　朱顶王菩萨。元是赤头汉。惊怪李三黑。一生祇卖炭。

　　新罗云住禅师(云居膺嗣)

　　僧问如何是诸佛师。师曰文殊耸耳。

　　无相光中未兆身。清虚渺邈岂为邻。一轮明月当轩照。玉殿萧萧不见人。(丹霞淳)

　　禁殿苔生耗不通。更深帘挂月明中。龙床慵卧忘尊贵。佛祖无因拜下风。(天愚宝)

　　抚州金峰玄明从志禅师(曹山寂嗣)

　　上堂。事存函盖合。理应箭锋拄。还有人道得么。若有人道得。金峰分半院与它住。时有僧出礼拜。师曰。相见易得好。共住难为情。便下座。

　　天童觉云。重赏之下必有勇夫。者僧拟于强取。金峰却又不甘。还知蚌鹬相持总落渔人之手么。若也辨得函盖箭锋。金峰一院两手分付。　宝寿新云。金峰将个破院子看得活宝相似。放又恐放去。捏又怕捏杀。当时者僧若是个汉。待道有人道得金峰分半院与他住。便好掀倒禅床。喝散大众。管教一院两廊双手分付。还有旁不甘底么。出来与金峰作主。

　　紫霞岭上觅渔父。银浪堆中遇樵客。赤霄曾奉楚王筵。白璧夺归赵氏掖。个是雄雄貌粹奇。蹋转云林施棒喝。施棒喝。笑破春风无浪拍。(林皋豫)

　　金峰因僧侍次乃曰。举一则因缘。汝第一不得乱会。僧曰请和尚举。师竖起拂子。僧良久。师曰知道阇黎乱会。僧以目视东西。师曰雪上更加霜。

　　昭觉勤云。金峰起模画㨾。者僧好肉剜疮。不惟雪上加霜。亦且将错就错。山僧亦有一则机缘。祇是不举向诸人。何故。六耳不同谋。　清化嶾云。古洞云兴。碧潭雾起。金峰老汉不合教坏人家男女。怎如山僧者里。全无一些佛法道理。

　　金峰拈枕示众。一切人唤作枕子。金峰道不是。有僧曰未审和尚唤作什么。师拈起枕子。僧曰恁么则依而行之。师曰你唤作甚么。曰枕子。师曰落在金峰窠窟里。

　　法云秀云。买卖不相当。牛头南。马头北。与么说话也未出得金峰窠窟在。毕竟如何。心不负人面无惭色。　云盖本云。卖宝遇着瞎波斯。　昭觉勤云。浑囵无缝罅。绵密不通风。画也画不成。描也描不就。唤作枕子固是落在金峰窠窟里。直饶不唤作枕子。亦未免落在金峰窠窟里。且作么生出得金峰窠窟。识取钩头意。莫认定盘星。

　　金峰窠里绝誵讹。枕子拈来会得么。回雁一声春梦断。始知身世悟南柯。(方庵显)

　　浑囵拈起好风规。石火明明已较迟。不落金峰窠窟里。会须赤手讨便宜。(石溪月)

　　金峰因僧问讯次。乃把住曰。辄不得向人道我有一则因缘举似你。僧作听势。师与一掌。僧曰为什么打某甲。师曰我要者话行。

　　明昭谦云。可惜许。金峰好一则因缘。被者僧蹋却。若要话行。者一掌须是金峰自吃始得。　昭觉勤云。六耳不同谋。　狮吼振云。没量大人。尽向语默里转却。若是个汉。待金峰恁么道。掩耳便行。非但金峰一掌无下手处。管取者老汉倒疑三十年。

　　金峰因僧问金杯满酌时如何。师曰金峰不胜酩酊。

　　昭觉勤云。承言会宗。明机普应则不无金峰。仔细检点将来。也大漏逗。若问有蒋山金杯满酌时如何。但云山僧自来天戒。

　　金峰因僧问。是身无知。如木土瓦石。此意如何。师下禅床扭僧耳。僧负痛作声。师曰今日始捉着个无知汉。僧作礼出去。师召阇黎。僧回首。师曰若到堂中不可举着。曰何故。师曰大有人笑金峰老婆心。

　　南山宝云。杀人刀活人剑。在金峰惯得其妙。怎奈者僧贪观天上月。失却手中桡。当时若是个汉。待伊拟下禅床。便与一啐。管取金峰作伎俩不成。

　　扁舟划断晓江云。一曲高歌远送君。惊起滩头野鸭子。海天飞去不成群。(西岩惠)

　　是身土木无知汉。忍痛声中一皱眉。好是南山射石虎。纵饶没羽亦徒为。(石溪月)

　　清机历掌中。成始又成终。韵出云霄外。还他岳顶松。(思懒融)

　　鲁酒莼鱼次第排。清晨门外候君来。及乎日落音犹杳。祇得含羞掩面回。(紫琈岠)

　　金峰上堂。我若举来。又恐遭人唇吻。如不举来。又恐遭人怪笑。于其中间如何即是。有僧才出。师便归方丈。至晚有僧请益曰。和尚今日垂语。有僧问。为甚么不答话。师曰大似失钱遭罪。

　　万安严云。良驹不待摇鞭。俊鹘岂打卧兔。金峰抑不得已。如隔窗弄马骑相似。者僧眼孔才定动。早已被他收拾场户了。所以佛法付英灵汉。为甚金峰却道失钱遭罪。还知么。卖金不遇买金人。撒向阎浮如粪土。卓拄杖。

　　金峰一日见僧来便起身。僧便出去。师曰恰共昨日那师僧见解不别。僧遂回曰昨日僧道什么。师曰恰与么问。曰知道金峰有眼。师曰金峰且置。你今何处吃饭。曰道着即不中。师曰与么则无来处也。曰金峰心堪作什么。师曰金峰问僧不曾弱它。就中阇黎无话会处。曰岂是分外。师曰小慈仿大慈。

　　昭觉勤云。钩头香饵放去收来。冲浪锦鳞摇头振鬣。虽是金峰不曾弱他。奈者僧承机自弱。还会么。小慈仿大慈。

　　金峰见骈道者来。擎起经作揽衣势。以目视之。骈提坐具以目视师。师曰一切人道你会禅。曰和尚作么生。师曰草贼大败。

　　龙起沧海。虎出林端。直下来也。急着眼看。(石溪月)

　　金峰上堂。老僧二十年前有老婆心。二十年后无老婆心。僧问如何是二十年前有老婆心。师曰。问凡答凡。问圣答圣。曰如何是二十年后无老婆心。师曰。问凡不答凡。问圣不答圣。

　　天童杰云。乌巨当时若见。但冷笑两声。者老汉若瞥地。自然不堕圣凡窠臼。　报恩琇云。金峰可谓得向上钳锤。不落时人窠窟。然检点将来。也是自倒自起。　寿昌浩云。金峰老汉缜密处水泄不通。疏顽时随邪逐恶。者僧贪他香饵。未免堕在圣凡窠窟里。百劫千生出身无路。兴国今日平高就下。买帽相头。莫谓山僧为你说老婆禅好。喝一喝。　石鼓滋云。金峰虽具移腔别调底手段。尚无指玼夺璧底机谋。终不免打作两橛。老僧者里则不然。二十年前有老婆心。饥餐渴饮。二十年后无老婆心。渴饮饥餐。

　　金峰因僧问四海晏清时如何。师曰犹是阶下汉。

　　四海烟尘已晏然。当轩皓月照人寒。大功不赐将军赏。宝马金枪顿懒看。(丹霞淳)

　　化外来宾事可安。将军不重宝花冠。功成身退全无力。回首尘中毛骨寒。(伴我侣)

　　金峰问僧甚处来。曰东国来。师曰作么生过得金峰关。曰公验分明。师曰试呈似金峰看。僧展两手。师曰金峰关从来无人过得。曰和尚过得么。师曰波斯吃胡椒。

　　仰山钦云。过关须是透关眼。守关须是把关人。金峰不觉瞌睡。致被者僧冲突。虽然。荡荡一条官驿路。晨昏曾不禁人行。

　　金峰于僧堂吃饼次。自拈一枚饼从上版头转一匝。大众见一时合掌。师曰纵饶你十分起手。也祇得一半至。晚有僧请益曰。今日行饼祇得一半。请和尚全道。师作拈饼势。复曰会么。曰不会。师曰金峰也祇得一半。

　　金峰糊饼祇许一半。若要完全后五日看。(方庵显)

　　金峰因僧辞。师问何处去。曰不敢妄通消息。师曰若到诸方切忌道着金峰为人处。曰已领尊旨。师曰忽有人问你作么生。僧提起袈裟角。师曰捷弱于阇黎。

　　巨音选云。大小金峰不妨为人彻困。检点将来。却被者僧惑乱。山僧者里事无一向。九十日已来与诸人行共行坐共坐。如今事不获已。放一线道。拟共诸人说一上佛法。争奈不是时节。虽然如是。且道山僧还有为人处么。

　　抚州曹山慧霞禅师(曹山寂嗣)

　　僧问佛未出世时如何。师曰曹山不如。曰出世后如何。师曰不如曹山。

　　五祖演云。若以世谛观之。曹山合吃二十棒。若以祖道观之。白云合吃二十棒。虽然如是。棒头有眼。两人中一人全肯。一人全不。肯若检点得出。许你具半只眼。　天童觉云。佛与曹山主宾互换。出世不出世。各具一只眼。未有常行而不住。未有常住而不行。还会么。幽洞岂拘关锁意。纵横不涉两头机。　报恩秀云。曹山不如。自𢹂瓶去沽村酒。不如曹山。却着衫来作主人。天童拈处不碍。裂开万松着语。何妨捏聚。佛与曹山主宾和合。出世不出世。双眼圆明。终日在途中不离家舍。终日在家舍不离途中。还会么。云生洞口还归洞。密密金刀剪不开。　天宁琦云。大小曹山口甜心苦。若有问寿山。佛未出世时如何。好。出世后如何。好。与他二个好。且听一生参。　寿昌浩云。正偏妙叶还他本分宗师。就里明机须是当场有准。若有问山僧。佛未出世时如何。水足草足。出世后如何。牵犁拽耙。何故。云散家家月。春来处处花。　法林音云。转功就位。转位就功。裂开捏聚。正偏圆融。曹山天童报恩三大老各有长处。法林更资一路。佛未出世时如何。勘破了也。出世后如何。勘破了也。虽然。莫将闲学解。埋没师祖机。

　　日隐青山瑞气高。梧藏丹凤觑无聊。无端石马潭中过。惊起泥龙翻海潮。(投子青)

　　古木灵巢鹤梦迷。昆仑白象倒骑归。鱼鳞水涨舟横岸。羊角风生花落蹊。(湛堂深)

　　曹山不如。花根本艳。不如曹山。虎体元斑。江南地暖。塞北春寒。一把柳丝收不得。和烟搭在玉栏杆。(石庵玿)

　　曹山不如。是马非驴。不如曹山。虎不食斑。龙吟雾起。虎啸风寒。达观之士兮一见便见。中下之机兮千山万山。瘥病不假驴䭾药。延龄何用九还丹。(辛庵俦)

　　清标隐隐紫微寒。仰望令人神欲删。无奈彩云更飘缈。夜深空倚玉栏杆。(位中符)

　　万斛烟云受用奇。双眉日向额堂垂。因思途路波吒者。争似深山种紫芝。(直指南)

　　银盆盛雪色难别。芦藏鹭鸶类莫窥。对对玉鸡啼午夜。共觇紫气锁彤墀。(如仑正)

　　针劄不入。斧斫不开。身是箭垛。口是祸胎。颠酒曹山醉未醒。朝游南岳暮天台。(巨音选)

　　曹山因僧侍立。师曰道者可煞热。曰是。师曰祇如热向甚处回避。曰向镬汤炉炭里回避。师曰祇如镬汤炉炭又作么生回避。曰众苦不能到。

　　昭觉勤云。回机转位。宛尔通方。直下似腊月莲花。虽然如是。斩钉截铁更饶一路。或有问山僧。恁么热向甚处回避。祇向他道。镬汤炉炭里回避。镬汤炉炭里如何𢌞避。向道热杀也。且道还有为人处也无。　资福侣云。亲切提持。圆融自在。还他曹山。然检点将来。尚存意路。者里则不然。有问镬汤炉炭里作么生𢌞避。向他道知汝信不及。　洞山度云。祇如镬汤炉炭里苦不可言。因甚道众苦不能到。还知古人落处也无。若知。寒则普天普地寒。热则普天普地热。者里会得。更须知有向上一窍。其或未然。祇知事逐眼前过。不觉老从头上来。

　　昆仑片玉火中润。碧落孤蟾水底圆。一念翛然无异色。任从沧海变桑田。(丹霞淳)

　　众苦不能到。特地好乾坤。风光都买尽。不费钱一文。(枯禅镜)

　　贺家湖上天华寺。一一轩窗面水开。不是闭门防俗客。爱闲能有几人来。(天目礼)

　　瞎却顶门三只眼。镬汤炉炭里优游。若言众苦不能到。端的何曾有地头。(少室睦)

　　万仞洪岩势逼天。崚嶒怪石锁云烟。不知谁是忘机者。撒手无依得自然。(直指南)

　　曹山因僧问四山相逼时如何。师曰曹山在里许。曰还求出也无。师曰在里许即求出。

　　瀛山訚云。潦倒曹山被者僧拶得立地尿出。　白岩符云。与么答话。大似自语相违。我若作曹山。待道还求出也无。不求出。为什么不求出。却向道是他受用惯常。

　　抚州荷玉山玄悟光慧禅师(曹山寂嗣)

　　僧问如何是西来的的意。师曰不礼拜更待何时。

　　虚堂寂寂夜深寒。𢹂得瑶琴月下弹。不是知音徒侧耳。悲风流水岂相干。(丹霞淳)

　　衡州常宁县育王山弘通禅师(曹山寂嗣)

　　僧问如何是和尚家风。师曰浑身不值五文钱。曰太恁贫寒生。师曰古代如是。曰如何施设。师曰随家丰俭。

　　祖代家风没一文。清贫中更是清贫。着衣吃饭随丰俭。物物头头用最亲。(丹霞淳)

　　蜀州西禅禅师(曹山寂嗣)

　　僧问如何是非思量处。师曰谁见虚空夜点头。

　　一点灵明六不收。昭然何用更凝眸。个中消息人难委。独有虚空暗点头。(丹霞淳)

　　宗鉴法林卷六十六
卍新纂续藏经第 66 册 No. 1297 宗鉴法林


　　宗鉴法林卷六十七

　　集云堂　编

　　　　大鉴下七世

　　随州护国院守澄净果禅师(疏山仁嗣)

　　因演化大师在湖南报慈。值慈升堂。化出问如何是真如佛性。慈曰谁无。化不契。遂请益师。师曰谁有。化于言下契悟。

　　谁无谁有句中玄。击碎重关道宛然。若是子期听品弄。肯将松韵作秋蝉。(大洪遂)

　　朝三暮四一何少。暮四朝三何太多。多少未能知数量。有无从此见誵讹。不誵讹。唵苏嚧悉哩萨婆诃。(佛性泰)

　　谁无谁有全机道。言下翻身不即留。直饶未觉已先行。错认簸箕作熨斗。阿呵呵。若人便解倒骑驴。一生不着随人后。(秀岩瑞)

　　护国因僧问如何是本来心。师曰犀因玩月纹生角。象被雷轰花入牙。

　　三脚灵龟荒径走。一枝瑞草乱峰垂。昆仑含玉山光润。凉兔怀胎月未知。(丹霞淳)

　　护国因僧问如何是梵音相。师曰。河北驴鸣。河南犬吠。

　　目连求佛梵音相。运尽神通不见边。谁悟驴鸣并犬吠。圆音落落示人天。(大洪遂)

　　护国因僧问如何是本来父母。师曰头不白者。曰将何奉献。师曰。殷勤无米饭。堂前不问亲。

　　出门遍界无知己。入户盈眸不见亲。虚堂寒夜何所有。碧天明月颇为邻。(丹霞淳)

　　寂寂重闱不露颜。春秋无涉发无斑。殷勤祇用云蒸饭。石女盛来不受餐。(思懒融)

　　护国因僧问鹤立枯松时如何。师曰地下底一场懡㦬。曰会昌沙汰时护法善神向什么处去。师曰山门前两个汉一场懡㦬。曰滴水滴冻时如何。师曰日出后一场㦬懡。

　　博山来云。护国三懡㦬。囫囵无缝罅。便是具铁眼铜睛底汉子也分剖不下。惟同道者方知。谁是同道者。直饶你知道得。总是一场懡㦬。

　　鹤立孤松类莫齐。岂同鹅鸭狎群鸡。辽阳化去无踪迹。灵木迢然凤不栖。(大洪遂三)

　　古寺门前护法神。会昌沙汰鼻头辛。时来天地皆同力。究竟还他有道君。

　　冰生滴水事清高。日出东方便不牢。溪涧岂能留得住。终归大海作波涛。

　　壮志棱棱𩯭未秋。男儿不患不封侯。反思清白传家客。洗耳溪头不饮牛。(天童觉)

　　陶令弃官日。仰眠草屋中。谁将五斗米。拟换北窗风。(铁容玄)

　　瑞州黄檗山慧禅师(疏山仁嗣)

　　问疏山刹那便去时如何。山曰。畗塞虚空。汝作么生去。师曰。畗塞虚空。不如不去。山便休去。

　　畗塞虚空。不如不去。前后际断。今亦无住。倒骑佛殿出山门。却把山门挂露柱。(懒庵需)

　　襄州万铜山广德义禅师(青林虔嗣)

　　僧问如何是透法身句。师曰。无力登山水。茅户绝知音。

　　体妙探玄尽涉程。争如野老异中行。功忘日用平怀稳。免事君王宠辱惊。(丹霞淳)

　　不爱长安歌酒楼。惟从野舍乐优游。风清月白闲终日。无事痴痴鹿是俦。(浃水洽)

　　懒与乾坤担此忧。不如随分上瀛洲。清风明月人三个。芳草斜阳土一丘。梦短梦长都是梦。愁来愁去总成愁。无穷心事凭谁诉。满目黄花别见秋。(铁容玄)

　　襄州石门寺献蕴禅师(青林虔嗣)

　　僧问如何是和尚家风。师曰。物外独骑千里象。万年松下击金钟。

　　夜明帘外月朦胧。骑象翻身击宝钟。洪韵上腾三界外。聋夫何事睡犹浓。(丹霞淳)

　　潭州报慈藏屿匡化禅师(龙牙遁嗣)

　　僧问。情生智隔想变体殊。祇如情未生时如何。师曰隔。曰情未生时隔个什么。师曰者梢郎子未遇人在。

　　琅玡觉云。报慈不妨入泥入水。若据衲僧门下。远之远矣。　黄龙新云。也是小慈仿大慈。者僧还同受屈梢郎子未遇人在。今时往往作是非会。不作是非会如何理论。良久云。天上有星皆拱北。人间无水不朝东。　开福宁云。报慈一隔佛祖命脉。放去收来凡圣罔测。　东禅观云。报慈始初大开东阁。末梢祇以粗茶备礼。　理安问云。报慈可谓冰凌上行。剑刃上走。怎怪者僧对面千里。

　　无情犹隔若为通。丝发之间路万重。可惜两头空走者。不能直下见其宗。(白云端)

　　隔。青天无云轰霹雳。丛林衲子如稻麻。不知几个仙陀客。(大中隆)

　　江南船。海南舶。把柁张帆知节拍。随波逐浪几时休。撒手到家头已白。(大洪遂)

　　隔。穿耳梵僧眼睛黑。东院西边是赵州。观音院里安弥勒。(石庵玿)

　　嫦娥月里巧吹笙。响彻清霄骇见闻。玉户推开偶失足。全身堕在万重云。(瞎庵见)

　　桃花红焰烁双睛。画阁风高月作灯。睡起但看山色好。岂知春意在嶙峋。(现庵朴)

　　二八佳人陌上游。逢人狭路避无由。便把红罗扇遮面。娇羞无奈转风流。(晓庵昱)

　　隔。打不如吓。人命是虚。钱财是实。(汉关喻)

　　报慈赞龙牙真曰。日出连山。月圆当户。不是无身。不欲全露。龙牙一日帐中坐。僧问。不是无身。不欲全露。请师全露。牙拨开帐子曰还见么。曰不见。牙曰不将眼来。师后闻乃曰。龙牙老汉祇道得一半。

　　云门偃令僧举。我不妨与你道。僧举了。门云我不妨与你道。　法眼益别云。饱丛林。　东禅观云。适来报慈龙牙把手从者里过。拶破上座耳门。因什么不知。

　　襄州含珠山审哲禅师(龙牙遁嗣)

　　问僧。张王李赵不是汝本来姓。汝本来姓个甚么。曰与和尚同姓。师曰同姓即且从。汝本来姓个甚么。曰待汉水逆流却向和尚道。师曰即今为甚么不道。曰汉水逆流也未。师休去。

　　薪传澜云。含珠休去。心里犹自不甘。者僧是则泽广藏山理能伏豹。其如本来姓。实不曾道着。且道伊本来毕竟姓个甚么。随喝云。苏州无。常州有。

　　潭州谷山有缘禅师(大光诲嗣)

　　僧问如何是祖师西来意。师曰夜半乌儿头戴雪。天明哑子抱头归。

　　瑞霭祥烟锁玉楼。妙年王子恣优游。琉璃殿上骑金马。明月堂前辊绣毬。(丹霞淳)

　　岣嵝峰高势逼天。云深终不露其巅。残碑古篆难寻处。忽见松梢桂毂圆。(入凡超)

　　京兆白云善藏禅师(大光诲嗣)

　　僧问如何是和尚深深处。师曰矮子渡深溪。

　　白头童子智尤长。半夜三更渡渺茫。任运往来无间断。不消船艇与浮囊。(丹霞淳)

　　吉州禾山澄源无殷禅师(九峰虔嗣)

　　因江南李主召入宫问和尚何处来。师曰禾山来。曰山在什么处。师曰。人来朝凤阙。山岳不曾移。

　　瀛山訚云。当时李主若道与么则和尚遣侍者来耶。又作么生。请代禾山对一语看。咄。速道速道。

　　禾山因僧问。习学谓之闻。绝学谓之邻。过此二者谓之真过。如何是真过。师曰禾山解打鼓。曰如何是真谛。师曰禾山解打鼓。曰。即心即佛即不问。如何是非心非佛。师曰禾山解打鼓。曰如何是向上事。师曰禾山解打鼓。

　　东禅岳云。禾山以无量义百千法门若揭日月而行。浮云岂能掩蔽。东禅不打者破鼓。临机变豹见兔放鹰。且要诸人各各相委。如何是真过。实语。如何是真谛。如语。如何是非心非佛。不诳语。如何是向上事。不异语。此四转语如铁蒺藜。吞得过是好手。其或未然。言多去道转远。　丰山严云。禾山老汉被者僧一拶。直得注脚太过。

　　一拽石。二般土。发机须是千钧弩。象骨老师曾辊毬。争似禾山解打鼓。报君知。莫莽卤。甜者甜兮苦者苦。(翠峰显)

　　布毛拈起费多言。争似禾山一句传。打鼓一声喧宇宙。冰寒千丈忽生莲。(投子青)

　　草履为冠松作钗。一般潇洒眼头乖。清音祇在风檐下。终日无人不下阶。(虚堂愚)

　　昆仑为竿兮长江丝。泰山为饵兮钓鲸鲵。咄。怪底桃花风雨急。鱼龙总为浪头迷。(紫柏可)

　　夫戍萧关妾在吴。西风吹妾妾忧夫。一行书信千行泪。寒到君边衣到无。(嵩乳密)

　　洪州凤栖山同安院常察禅师(九峰虔嗣)

　　因闻鹊声谓众曰。喜鹊鸣寒桧。心印是渠传。僧出曰何必。师曰众中有人在。曰同安门下道绝人荒。师曰胡人饮乳反怪良医。曰休休。师曰。老鹤入枯池。不见鱼踪迹。

　　天童杰云。动弦别曲。有唱有酬。其唱愈高。其和愈峻。其间郑卫之声虽则杂然。五音六律拍拍是令。

　　同安问僧。眼界无光如何得见。曰北斗东转南斗西移。师曰夫子入太庙。曰与么则同安门下道绝人荒去也。师曰横抱婴孩拟彰皇简。

　　新罗渤海。南岳天台。纤尘不碍。岂涉去来。回头敛念。解脱门开。反忆善财寻胜友。百城游遍不知回。(承天宗)

　　同安因僧新到绕禅床三匝振锡一下曰。凡圣不到处请师道。师鸣指三下。僧曰同安今日吓得忘前失后。师曰阇黎发足何处。僧珍重便出。师曰五湖衲子一锡禅人。未到同安不妨疑着。僧回首曰近见不如远闻。师曰。贪它一杯酒。失却满船鱼。

　　昭觉勤云。全军队伍马步相参。两阵交锋不妨奇特。怎奈二俱失利。　何山峋云。奋大用。发大机。明来暗合平坦𡽗𡾟。彼既杀活拄杖。我即绵裹秤锤。纵使诸方眼目难断个是个非。毕竟如何。堪笑一枝无孔笛。主宾颠倒两头吹。

　　同安因僧问如何是凤栖家风。师曰凤栖无家风。曰既是凤栖为甚么却无家风。师曰不迎宾不待客。曰恁么即四海参寻当为何事。师曰盘饤自有旁人施。

　　三世如来一口吞。故山深静月黄昏。光分顶后千门晓。坐看春回入烧痕。(自得晖)

　　闺中少妇意何微。静把沉檀染绣衣。却笑长安花酒客。醉郎扶取醉郎归。(直指南)

　　同安因僧问远趋丈室乞师一言。师曰孙膑门下徒话钻龟。曰名不浪施。师曰吃茶去。僧便珍重。师曰。虽得一场荣。刖却一双足。

　　天童杰云。拳来拳应。踢来踢应。拳踢交参。孰负孰胜。摇头摆尾过牢关。刖足之言谁肯信。虽然。有一处誵讹在。试检点看。　樵之玉云。彼既善为宾。此亦善为主。宾主互相得则固是。为甚又道虽得一场荣刖却一双足。

　　同安因僧问如何是天人师。师曰。头上角未全。身上毛未出。曰如何是头上角未全。师曰不擎戴。曰如何是身上毛未出。师曰寸丝不挂。

　　报恩伦云。同安转劫外机。放风前箭。圣解凡情一齐穿却。何止劈筈夺窝红心中的。设使者僧手亲眼便如八臂那吒。亦难摸索。又于不擎戴下云。已太峥嵘。于寸丝不挂下云。犹有赤骨律在。　寿昌经云。关津易过。险阱难行。谋士有先见之能。将元惟威勇之力。预知险处不践。定获胜地高登。不须血战以成功善保军民之涂炭。从教神机妙算。终是干弄一场。要知同安意么。突然掇出燎原燧。惊散巢居鬼窟精。

　　秘殿重帏晓尚寒。丹墀苔润未排班。宝香凤烛烟云合。寂寂帘垂不露颜。(丹霞淳)

　　㲯毵破衲逐云飞。世上由来识者稀。任是僧繇描勿就。檐前石虎不知机。(伴我侣)

　　自来玉殿懒安眠。紫陌何心肯着鞭。遍八荒人无敢识。却从他唤地行仙。(一初元)

　　上面灰头不计秋。懒于人事得优游。三皇不足称尊贵。百辟从教抱杞忧。(古林如)

　　同安问僧近离甚处。曰江西。师曰江西法道何似此间。曰。赖是问某甲。若问着别人则祸生。师曰老僧适来造次。曰。某甲不是婴儿。徒用止啼黄叶。师曰。伤鳖恕龟杀活由我。

　　昭觉勤云。宗师家握佛祖钳锤。理当即行。不留朕迹。者僧就上门上户。更说甚么伤鳖恕龟。劈脊便棒。何故。重赏之下必有勇夫。

　　同安因僧问学人未晓时机请师指示。师曰。参差松竹烟凝薄。重叠峰峦月上迟。僧拟进语。师曰剑甲未施贼身已露。曰何也。师曰。精阳不剪霜前竹。水墨徒夸海上龙。僧绕禅床一匝大笑而出。师曰。闭目食蜗牛。一场酸涩苦。

　　铁机信云。同安当时若向他道。眼中拨尽黄金屑。枯木糁花色更鲜。不但与者僧解黏去缚。亦与后人作舟航在。

　　新罗国瑞岩禅师(石霜诸下谷山藏嗣)

　　因僧问如何是诞生王子。师曰深宫引不出。

　　贵异天然应有时。六宫春苑少相随。星攒半夜天轮迥。烛晓东闱帘静垂。(投子青)

　　新罗国联珠泊岩禅师(谷山藏嗣)

　　僧问如何是禅。师曰古冢不为家。曰如何是道。师曰徒劳车马迹。曰如何是教。师曰贝叶收不尽。

　　故国清平久有年。白头犹自恋生缘。牧童却解忘功业。懒放牛儿不把鞭。(古冢不为家　丹霞淳三)

　　曹溪古路绿苔生。车马登临已涉程。野老痿羸兼跛挈。手𢹂玉杖夜深行。(徒劳车马迹)

　　四十九年成露布。五千余轴尽言诠。妙明一句威音外。折角泥牛雪里眠。(贝叶收不尽)

　　贝叶收不尽。一句无私万法印。千圣满口不能宣。岭梅漏泄春光信。(承天宗四)

　　古冢不为家。渔翁举棹出芦花。湛水无风江月迥。长空撒尽暮天霞。

　　不劳车马迹。文王去后无消息。月花影里钓鱼矶。万古清风长历历。

　　一镞三关俱透脱。从前汗马休拈掇。须知旧阁快龙舟。当年曾把锦标夺。

　　芳草斜阳古径封。白云谷口少人逢。春回一带莓苔绿。扶起行人不见踪。(徒劳车马迹　伴我侣)

　　乱鸦啼处月朦朦。门掩朱扉三五重。到底此心关不住。为郎飞梦到卢龙。(千指印)

　　新罗国大岭禅师(谷山藏嗣)

　　僧问如何是一切处清净。师曰。截琼枝寸寸是宝。析栴檀片片皆香。

　　乾坤尽是黄金国。万有全彰净妙身。玉女背风无巧拙。灵苗花秀不知春。(丹霞淳)

　　击碎荷珠颗颗圆。更于何处论偏全。龙游日下晶光动。万斛金波一线穿。(伴我侣)

　　凤翔府青峰传楚禅师(洛浦安嗣)

　　因僧问佛魔未现向甚么处应。师曰诸上座听抵对。

　　尽说仙都越世尘。几般晴雨但呼庚。及看花放清溪晚。也似人间绿水濵。(弁山祥)

　　京兆府永安院善静禅师(洛浦安嗣)

　　僧问牛头未见四祖时如何。师曰异境灵枝睹者皆羡。曰见后如何。师曰。叶落已枝摧。风来不得韵。

　　宝杖亲𢹂挂翠缨。徘徊常绕玉阶行。转身就父无标的。拈却花冠不得名。(丹霞淳)

　　袁州木平山善道禅师(蟠龙文嗣)

　　初参洛浦。问一沤未发已前如何辨其水脉。浦曰。移舟谙水脉。举棹别波澜。师不契乃参蟠龙。亦如前问。龙曰移舟不别水。举棹即迷源。师从此悟入。

　　云峰悦云。木平若于洛浦言下会去犹较些子。可惜许。向蟠龙死水里淹杀。后有问如何是木平。对云不劳斤斧。果然祇在者里。诸禅德。大凡发言超方。也须甄别邪正识辨真伪。带些子眼筋始得。虽然如是。也是贼过后张弓。　高峰妙云。若不是悦公。洎合被他瞒却。然虽如是。且道蟠龙誵讹在什么处。移舟不别水。举棹即迷源。　报恩琇云。二大老恁般答话。且道还有优劣也无。若道无。为甚一能令人悟。一不能令人悟。若道有。优劣在什么处。咄。到岸休争筏。归家罢问程。　古南门云。恁么答话虽则啐啄同时。若是一沤未发已前。敢保未在。今日有人恁么问。向他道晴湖平似镜。不碍往来看。

　　金乌玉兔两交驰。照破威音未兆时。若谓青霄别有路。木人依旧皱双眉。(丹霞淳)

　　移舟曾不别澄源。举棹波生岂更堪。要会一沤初未发。木人半夜好同参。(本觉一)

　　滔滔一脉混常流。才触波澜卒未休。岸阔风清澄皓月。渔翁拨棹宿汀洲。(瞒庵成)

　　叶卷西风树树寒。乱蛩吟砌梦初残。情怀自是不堪听。又把琵琶月下弹。(中峰本)

　　木平因僧问如何是西来意。师曰石羊头子向东看。

　　老胡万里向支那。直至而今不奈何。堪笑牧童谁问路。一声长笛过前坡。(佛印元)

　　石羊头子向东看。大地茫茫被眼瞒。月映寒潭清彻底。云收华岳露巑岏。(野庵璇)

　　石羊头子向东看。祖意明明会者难。不惜当阳重指注。今朝九日菊花斑。(此山应)

　　郢州桐泉山和尚(夹山会下黄山轮嗣)

　　初到黄山。山问。天门一合十方无路。若有人道得。摆手出漳江。师曰。蛰户不开。龙无龙句。山曰是汝恁么道。师曰。是即直言是。不是直言不是。山曰摆手出漳江。师乃作礼。

　　界弘量云。一不成单。两不成双。且道为人眼在甚么处。

　　宫商汝别我铿锵。韵转腔移谩度量。流水烟霞难凑泊。知音端的倩谁忙。(粟庵鼎)

　　潭州文殊禅师(韶山普嗣)

　　僧问僧繇为甚么描志公真不得。师曰。非但僧繇。志公亦描不得。曰志公为甚么描不得。师曰彩绘不将来。曰和尚还描得也无。师曰我亦描不得。曰和尚为甚么描不得。师曰。渠不构我颜色。教我如何描。

　　身光炽盛相巍巍。妙手如何彩绘伊。休问僧繇吴道子。志公他自不能知。(丹霞淳)

　　大鉴下八世

　　洪州同安志禅师(同安丕嗣)

　　僧问二机不到处如何举唱。师曰。偏处不逢。玄中不失。

　　者边那边总难逢。一句无私不处中。红日暮沉西嶂外。空留孤影照溪东。(丹霞淳)

　　不守寒岩异草青。红轮白雪两无情。唤回木马云中转。石女讴歌乐太平。(伴我侣)

　　真珠文织挂帘看。锦縠罗旌千万端。早把玉钩和月卷。神仙愁怕水晶寒。(铁帆舟)

　　灵鸟岂栖无影树。白云那许宿芦汀。妙来转处无踪迹。鹘眼龙睛看不真。(位中符)

　　隔帘烧烛烂如银。影映繁星出绛濵。独啄三山鹤背笛。吹残人世几红尘。(铁容玄)

　　同安因僧问。凡有言句尽落今时。学人上来请师直指。师曰目前不说句后不迷。又问如何是向上事。师曰。迥然不换。标的即乖。

　　天黑云深飞暮鸦。鹭鸶立雪对芦花。幸然不属今时事。句后声前会即差。(雪岩钦)

　　秋老林疏鸟不栖。顺风抹过别峰西。同安不换真标的。犹落千崖是与非。(玄枢宗)

　　颖州荐福思禅师(护国澄嗣)

　　僧问古殿无佛时如何。师曰梵音何来。曰不假修证如何得成。师曰修证即不成。

　　古殿苔生像不安。霜风八面逼人寒。梵音忽奏谁能会。人天尽听玉珊珊。(大洪遂)

　　古殿无佛。梵音何来。梦中唤醒。楼阁门开。灵光一点绝尘埃。耀古腾今遍九垓。(南堂静)

　　郢州太阳慧坚禅师(疏山仁下灵泉仁嗣)

　　因僧问如何是玄旨。师曰壁上挂钱财。

　　轻轻人问玄中旨。便吐肝肠说与他。木人暗皱双眉处。石女多言争奈何。(投子青)

　　玄旨分明示学人。钱财壁上挂金银。连珠六贴三千贯。不济饥寒不济贫。(张无尽)

　　石壁吐香铜雀喧。孤峰枕汉云高眠。若无羁络青纹玉。孤负花簪紫蒂天。(铁容玄)

　　襄州广德延禅师(广德义嗣)

　　因僧问。古人曰言语道断非去来今。此理如何。师曰。弥勒涅槃知几劫。护明犹未降迦维。

　　妙湛圆明第一机。降生成道涅槃时。迦维摩竭双林树。认着元来不是伊。(丹霞淳)

　　广德因僧问久负不逢时如何。师曰。扇开人不遇。陋巷莫能收。

　　妙体堂堂相好全。青霄独步蹑金莲。千华台上犹慵坐。弊垢襕衫岂肯穿。(丹霞淳)

　　襄州石门慧彻禅师(石门蕴嗣)

　　因僧问实际理地如何进步。师曰。鸟道无前曰。幽谷白云藏白雀。拟心栖处隔山迷。

　　幽谷白云藏白雀。拟心栖处隔山迷。直饶不住栖心处。犹落怡山第二机。(懒庵需)

　　石门因僧问如何是伶俐底人。师曰。维摩不离方丈室。文殊未到早先知。又僧问如何是伶俐底人。师曰垢腻汗衫皂角洗。又僧问如何是伶俐底人。师曰古墓毒蛇头戴角。

　　天童觉云。一句子把定要关。一句子不存轨则。一句子体用双照。若人会得。许你伶俐。还端的么。枯龟妙在孙膑手。一灼爻分十字文。

　　石门因僧问云光作牛意旨如何。师曰。陋巷不骑金色马。回途却着破襕衫。

　　瑞草丛中懒欲眠。徐行处处总翛然。披毛戴角人难识。为报芒童不用鞭。(丹霞淳)

　　石门因僧问年穷岁尽时如何。师曰东村王老夜烧钱。

　　昭觉勤云。不妨田地稳密。若有问道林。祇向他道定盘星上转风车。　乌石道云。石门虽则善应来机。争奈倚他门户数他珍宝。石溪则不然。忽有问年穷岁尽时如何。祇向他道。两竿红烛下。一片祖师心。　磬山修别云。一炉红焰暖腾腾。　用彰俊云。可谓言中有向。句里呈机。蓦拈拄杖画一画云。一九二九。相逢不出手。三九二十七。篱头吹觱篥。四九三十六。夜眠如露宿。住住。若不喝住。几乎数过正月初一。

　　东村王老夜烧钱。草鞋蹋地帽指天。家无白泽招祸福。穷时相炒饿相煎。(洞山聪)

　　东村王老夜烧钱。眼中尘雾口中烟。招神引鬼成妖怪。三脚虾蟆飞上天。(地藏恩)

　　年穷王老夜烧钱。断送难逢下水船。懵底不知身到岸。随他寒暑谩推迁。(遁庵演)

　　问来答去有来源。一句全该遍大千。岁尽年穷穷底事。东村王老夜烧钱。(简翁敬)

　　春风陌上郎。得钱随手使。货物忽相当。撞着恰好子。(雪岩钦)

　　目前无异路。信手斫方圆。眉毛横眼上。鼻孔大头悬。(空叟印)

　　东村王老夜烧钱。丧尽家珍存㼾砖。自是一身轻似叶。海门秋至又生烟。(森鉴彻)

　　益州净众归信禅师(青峰楚嗣)

　　僧问莲花未出水时如何。师曰菡萏满池流。曰出水后如何。师曰落叶不知秋。

　　天童觉云。李陵持汉节。潘阆倒骑驴。　牛眠炯别前语云。龙师火帝。别后语云。鸟官人皇。

　　白藕未萌非隐底。红花出水不当阳。游人未用传消息。自有清风递远香。(丹霞淳)

　　宗鉴法林卷六十七
卍新纂续藏经第 66 册 No. 1297 宗鉴法林


　　宗鉴法林卷六十八

　　集云堂　编

　　大鉴下九世

　　鼎州梁山缘观禅师(同安志嗣)

　　僧问如何是空劫以前事。师曰。击动乾坤鼓。时人听不闻。

　　虚空为鼓须弥槌。击者虽多听者稀。夜半髑髅惊破梦。满头明月不思归。(丹霞淳)

　　梁山示众。南来者与伊三十棒。北来者与伊三十棒。

　　琅玡觉云。梁山好一片真金。将作顽铁卖却。琅玡即不然。南来者与你三十棒。北来者与你三十棒。从教天下人贬剥。　平阳忞云。琅玡虽不将金作铁卖。其奈自不说价。要人还钱。广润又不然。南来者与你三十棒。北来者与你三十棒。棒头有眼明如日。要识真金火里看。　白岩符云。琅玡搀行夺市。锥祇恁么利。广润拟出一头凿。祇恁么方。要见梁山。较三千里。　再牛游云。一人能舒不能卷。一人能卷不能舒。云岩门下一任南来北来且恁么过。蓦然洗面。摸着鼻头。却来与你三十。

　　梁山因僧问如何是祖师西来意。师曰莫乱道。

　　国令森严拟者危。毫厘才动铁轮随。心萌口应三千里。齿露言来苦怨谁。(投子青)

　　梁山园头问家贼难防时如何。师曰识得不为冤。曰识得后如何。师曰贬向无生国。曰莫是它安身立命处么。师曰死水不藏龙。曰如何是活水龙。师曰兴波不作浪。曰忽然倾湫倒岳时如何。师下禅床把住曰。莫教湿却老僧袈裟角。

　　黄龙清云。梁山老汉洞达机宜堪称作者。怎奈借便开门。展转令人着贼。黄龙则不然。才见伊问家贼难防时如何。便与一刀两段。教伊永绝窥窬之地。然虽如是。忽有个衲僧出来。却指山僧云贼贼。又作么生支遣。　护国元云。者里则不然。待伊道忽遇倒岳倾湫时如何。但云云在岭头闲不彻。　天童华云。梁山祇解战贼不解杀贼。有问山僧家贼难防时如何。劈脊便打。何故。不见道齐之以礼。　云门信云。园头久默斯要。真有运筹帷幄决胜千里之机。苟非梁山大难抵敌。虽然。末后中它一箭。且喜卸甲而归。还有救得者么。若有问云门忽然倾湫倒岳时如何。但向道照管尾巴。且看园头作何折合。　凤山启云。正偏妙叶玉线金针。者僧如庖丁游刃用有余。饶梁山似郢匠挥斤纤毫无损。天童云祇解战贼不解杀贼。殊不知垂衣裳而天下治者尧舜也。

　　林间红白春分付。夏有熏风秋有霜。斗转银河随织女。鹊桥午夜度牛郎。冤家捉败元非贼。搀手相牵入洞房。纵有灵符能救活。尾巴颠蹶亦须防。(语风信)

　　阳春无脚遍行空。桃李年年酿谷中。何事东园春更早。一枝雪里绽香风。(㞾山伟)

　　轧轧莺梭掷柳烟。织成古锦挂春园。狞龙彩凤从君看。独有金针不与传。(圭峰昆)

　　梁山上堂。垂丝千尺意在深潭。一句横空白云自异。孤舟独棹不犯清波。海上横行罕逢明鉴。僧问。师唱谁家曲。宗风嗣阿谁。师曰。龙生龙子。凤生凤儿。

　　芦花碎剪补羊裘。七里滩头独放舟。钓得一鳞堪引兴。水天虚碧看飞鸥。(百愚斯)

　　小轮轻线妙无双。曾伴幽人酒一缸。洛客见时如有问。辗烟冲雨过桐江。(铁帆舟)

　　长竿直欲钓狞龙。海上横游兴自浓。拶出凤凰髓五色。洞帘风卷碧溶溶。(湘翁沄)

　　西楼独上理新妆。明月孤悬秋思长。试把吴江三尺绢。绣成一幅锦鸳鸯。(紫琈岠)

　　梁山因太阳玄问如何是无相道场。师指观音曰者个是吴道子画底。玄拟进语。师急索曰。者个是有相底。那个是无相底。玄有省便礼拜。师曰何不道取一句。玄曰。道即不辞。恐上纸笔。师笑曰此语上碑去在。

　　报亲舟云。大似云雷相送。冲霄跨汉祇在片时。咦。　清化嶾云。犀因玩月纹生角。象被雷轰花入牙。　栖霞成云。梁山可谓有奔流度刃之机。活捉生擒之手。太阳如香象渡河截流而去。忽然回顾。直得满地落花红似锦。百川四渎尽芬芳。　乌龙岑云。玉线金针绣鸳鸯于锦上。须是梁山。东君布令见化工于一枝。还它玄老。虽然杰出。当时未免费人唇舌。　眉山远云。太阳一双眼睛生生被梁山换却。祇如云道即不辞恐上纸笔。是明有相语无相语。山笑云此语上碑去在。是肯诺语褒贬语。饶你辨得彻头。未免一得一失。

　　路穷岩仞问山翁。别指岩西东岭东。拟进雾垂岚色重。回头忽见太阳红。(投子青)

　　真空无相绝名模。空底精兮画底粗。道即不辞难上纸。西天胡子没髭须。(止泓鉴)

　　有相无相。重加盐酱。镜愈磨而痕生。工多巧而璞丧。拟寻思。莫轻放。到此还须吃痛棒。且道利害在什么处。咄。不用担枷过状。(百愚斯)

　　六月飞霜冷入神。满怀冤屈不容伸。蓦然迸出通天眼。道子谁云画得真。(惟岑嶾)

　　曾经雪岭过猿啼。风急溪深冻彻眉。已识骨毛消落尽。不令破帽挂寒衣。(伴我侣)

　　梁山因僧问祖意教意是同是别。师曰。金乌东上人皆贵。玉兔西沉佛祖迷。

　　灵山会上言虽普。少室峰前句未形。瑞草蒙茸含月秀。寒松蓊郁出云青。(丹霞淳)

　　山高水阔斗星移。上苑春归杜宇啼。冷冷枝头情不耐。乘风飞过碧天低。(天愚宝)

　　梁山因僧问如何是日用事。师曰。碧玉点破琉璃色。满目红尘不见沙。

　　劫火洞然无相宅。金门不睹玉楼家。宝天云淡银河冷。浩浩波澜岂动沙。(丹霞淳)

　　随分生涯足四邻。拈来信手不妨亲。星移斗换乾坤静。扑落当阳不是尘。(祖庵锐)

　　九夏霜飘动地寒。三秋花艳紫微班。无中有路通神府。浩浩寰中不露颜。(怀清海)

　　怀安军云顶山德敷禅师(护国澄下护国远嗣)

　　因成都帅衙升座。乐营将拜起顾下马台曰。吸尽西江即不问。请师吞却下马台。师展手唱曰。细抹将来。营将猛省。

　　吞却阶前下马台。逢人有口亦难开。戏衫莫怪重拈出。曾是村歌社舞来。(笑翁堪)

　　襄州广德周禅师(广德延嗣)

　　因僧问。教中道阿逸多不断烦恼不修禅定。佛记此人成佛无疑。此理如何。师曰盐又尽炭又无。曰盐尽炭无时如何。师曰愁人莫向愁人说。说向愁人愁杀人。(依景德传镫收正)

　　径山杲云。古人恁么。唤作洗脚上船。　愚庵盂云。不是问津来渡口。安能游遍武陵春。

　　收放随时虽有准。出门入户总难论。长安路上君须到。莫向深村草里蹲。(虚堂愚)

　　广德因僧问波浪之中如何得妙。师曰。桡棹不施兼底脱。往来终不借浮囊。

　　一句相酬难取则。轮王不化阎浮国。无边刹海浪痕平。独驾泥牛耕月色。(丹霞淳)

　　广德因僧问。鱼向深潭难避网。龙居浅水却难寻时如何。师曰。遍体昆仑黑。通身一点霜。

　　白云坐断体无依。灵鹤翻腾直上飞。烟锁芦花明月里。仙人无目暗中归。(频吉祥)

　　大鉴下十世

　　郢州太阳警玄禅师(梁山观嗣)

　　上堂。夜半乌鸡抱鹄卵。天明起来生老鹳。鹤毛鹰㭰鹭鸶身。却共乌鸦为侣伴。高入烟霄。低飞柳岸。向晚归来仔细看。依俙却似云中雁。

　　崇先奇云。混不得。类不齐。太阳老人拈示殆尽。祇是罕遇知音。皋亭恁么道。多少错会者。又向炭库里作活计。　白岩符云。若人委悉得。三病二光一时透脱。不然。且为你点破。舜若多神被无手人将兔角杖打得通身红烂鲜血淋漓大地如雪。还委悉么。直饶你委悉得。要见太阳犹隔一由旬在。

　　太阳上堂。嵯峨万仞。鸟道难通。剑刃轻冰。谁当履践宗乘。妙句语路。难陈不二法门。净名杜口。所以达磨西来。面壁九年。始遇知音。太阳今日也是无端。珍重。

　　不挂唇皮一句奇。少林冷坐最慈悲。须知此道非传授。立雪神光已强为。(丹霞淳)

　　太阳问僧甚处来。曰洪山。师曰先师在么。曰在。师曰。在即不无。请渠出来我要相见。曰𠰒。师曰者个犹是侍者。僧无对。师曰吃茶去。

　　龙池微云。者僧将一条断贯索到处要穿人鼻孔。者回却被明安老汉穿却。直得做手脚不办。虽然。明安老汉在洞下不无所长。若是临济。棒折也未放在。　崇先奇云。者僧果底从洪山来。祇是错传洪山语。以致虚费太阳常住茶汤。

　　太阳因僧问如何是和尚家风。师曰。满瓶倾不出。大地没饥人。

　　报恩伦云。明安老汉不负问端。尽情吐露。可谓所得甚简。施设弥宽。丹霞道。罔象无心黄帝重。卞和有智楚王嫌。虽谓知言。然亦祇是矢上加尖。空中着楔。要识明安家风么。热则乘凉寒向火。了无间事挂心头。

　　荆山美玉何须辨。赤水玄珠不用拈。罔象无心黄帝重。卞和有智楚王嫌。(丹霞淳)

　　春山一带晓天横。云影馍糊画未成。好煞对江烟浪里。南宫几笔墨痕新。(位中符)

　　六月梅花腊月莲。软如铁石硬如绵。等闲狼藉阑干遍。恼杀丹青画不全。(紫琈岠)

　　大鉴下十一世

　　舒州投子义青禅师(太阳玄嗣)

　　僧问。和尚适来拈香祝延圣寿。且道当今皇帝寿年多少。师曰。月笼丹桂远。星拱北辰高。

　　六国清平贺圣年。珠帘高卷月明前。金轮那肯当堂坐。不用丹墀击静鞭。(丹霞淳)

　　玉烛遥开万里天。禁城春色自相宣。云高日迥祥麟动。北极星河照暮原。(伴我侣)

　　露冷龙楼迥。星回天宇高。御颜谁得近。香染玉罗袍。(俍亭挺)

　　一片虚凝绝谓缘。月门高拱帝尧天。时敲古磬清霜下。抛出灵丹大似拳。(德微昱)

　　投子示众。若论此事。如鸾凤翀霄不留其迹。𦏰羊挂角那觅其踪。金龙不守于寒潭。玉兔岂栖于蟾影。其或主宾若立。须威音劫外摇头。问答言陈仍玄路。傍提为唱。若能如是。犹在半途。更乃凝眸。不劳相见。

　　水澄月满道人愁。妙用无依类莫收。劫外正偏兼带路。不萌枝上辨春秋。(丹霞淳)

　　斫尽青山樵古洞。白云笼处水重重。夜深明月来相照。千里寒光一鉴通。(频吉祥)

　　投子因僧问。师唱谁家曲宗风。嗣阿谁。师曰。威音前一箭。射透两重山。曰如何是相传底事。师曰。全因淮地月。得照郢阳春。曰恁么则入水见长人。师曰。祇知荆玉异。那辨楚王心。僧礼拜。师以拂子击之。

　　报恩伦云。者僧恁么问。投子恁么答。宗中辨的。量外转机。可谓事存函盖合。理应箭锋拄。还晓会得也无。其或莽卤颟顸。报恩为你饶舌。拈拂子云。笑把金针穿断线。殷勤分付到儿孙。掷下拂子。　崇先奇云。开疆辟土革故鼎新。投子老人自是一代英杰。且道者一只箭落在甚么处。有人道得。天下横行。

　　珊瑚枝上玉花开。风递清香遍九垓。勿谓乾坤成委曲。韶阳曾见睦州来。(丹霞淳)

　　异草灵枝风度青。犀牛玩月两无情。隔溪桃李流红切。江上帆来越㨾清。(伴我侣)

　　郢上歌声和者稀。楚王台畔雪霏霏。沧浪一曲随云舞。错认湘娥是虙妃。(俍亭挺)

　　万仞龙门惊雪喷。岷源远出信难溷。从来高古江淮异。不是寻常流派论。(白岩符)

　　投子上堂。洪波浩渺白浪滔天。镇海明珠在谁收掌。良久卓拄杖曰。百杂碎。

　　湘翁沄云。投子若无后语。几乎失却掌珠。虽然。未免一场狼藉。复颂。

　　赤水珠翻透日辉。龙王奋怒掷金锤。寒光击碎烟波阔。罔象重逢坠险机。

　　郢州兴阳清剖禅师(太阳玄嗣)

　　在太阳作园头种瓜次。阳问甜瓜何时得熟。师曰即今熟烂了也。曰拣甜底摘来。师曰与甚么人吃。曰不入园者。师曰未审不入园者还吃也无。曰汝还识伊么。师曰。虽然不识。不得不与。阳笑而去。

　　崇先奇云。瓜熟子离离。不入园者坐享无功。太阳父子恁么拣辨。可谓甜瓜彻蒂甜。

　　入园不入园。等是奴婢子。由来此个人。尊特不在此。不在此。在何处。风行云止超情虑。长安路上不相逢。无生国里难回互。咄。(位中符)

　　兴阳因僧问。裟竭出海乾坤震。觌面相承事若何。师曰。金翅鸟王当宇宙。个中谁是出头人。曰忽遇出头又作么生。师曰。似鹘捉鸠君不信。御楼前验始知真。曰恁么则叉手当胸退身三步也。师曰。须弥座下乌龟子。莫待重教点额回。

　　报恩秀云。者僧如牢度。差与舍利弗创给孤独园时斗胜。然龙固为鳞虫之长。其如终不免为金翅之食。　樵风妙云。三回敌胜冲霄汉。一语挥彰迥异伦。要为者僧伸剖决。端然玉线引金针。山僧如是举扬。也要澄清宇宙蹋断波流。

　　展拓乾坤妙有方。威声猎猎震朝堂。万邦拱手俱承化。蛮触之君敢不降。(频吉祥)

　　南岳福严审承禅师(太阳玄嗣)

　　因李相公特上山问如何是祖师西来意。师指庭前柏树。公如是三问。师如是三答。公欣然。乃有颂。出没闲云满太虚。元来真相一尘无。重重请问西来意。惟指庭前柏一株。

　　法林音云。据音上座见解。向第一度荐得略较些子。更待第二第三。何止白云万里。若是陶渊明。攒眉便归去。

　　曾经三战三俱北。一旦桓公亲释囚。霸业已成千载誉。至今谁不羡嘉猷。(怀松中)

　　金钩浸水鱼龙骇。三脚虾蟆冲浪来。款乃一声归别浦。清宵月下独徘徊。(崇效玉)

　　大鉴下十二世

　　东京天宁芙蓉道楷禅师(投子青嗣)

　　参投子。问。祖师言句如家常茶饭。离此之外别有为人处么。子曰汝道寰中天子还假尧舜禹汤也无。师拟进语。子以拂子蓦口摵曰。汝发意来早有三十棒也。师忽开悟。礼拜便行。子曰且来阇黎。师不顾。子曰汝到不疑之地耶。师掩耳而出。

　　栖霞成云。芙蓉当时直出。岂不使人疑着。被投子轻轻拽回。不觉全身漏逗。到者里若能兴波作浪。管教投子回互不来。　崇先奇云。俊哉大似破壁飞腾。三十棒分付得着。虽然。捡点将来。犹少三十棒在。

　　如水吹风。如风吹水。文彩纵横。何彼何此。妙挟互融兮玉振金声。全提正令兮高山仰止。翻笑西归只履人。无端特地分皮髓。(竺庵成)

　　闺中少妇不知愁。春日凝妆上翠楼。忽见陌头杨柳色。悔教夫婿觅封侯。(南庵依)

　　箭急机先快意时。飞龙骑得出天池。英标不为人羁系。紫诏空教万里驰。(位中符)

　　芙蓉一日侍投子游菜园。子度拄杖与师。师接得便随行。子曰理合如是。师曰与和尚提鞋挈杖也不为分外。曰有同行在。师曰那一人不受教。子休去。至晚问师。早来说话不尽。师曰请和尚举。曰卯生日戌生月。师即点灯来。子曰汝上来下去总不徒然。师曰在和尚左右理合如此。曰奴儿婢子谁家屋里无。师曰和尚年尊缺它不得。曰得恁么殷勤。师曰报恩有分。

　　风穴喜云。明投暗合。玉转珠回。宾主和同不无洞达。然则。门庭酬唱足可观光。若论向上一途。犹未可在。何也。不见道那边不坐空王殿。岂肯耘田向日轮。

　　芙蓉上堂。法身者理妙言玄。顿超始终之患。诸仁者。莫是幻身外别有法身么。莫即幻身便是法身么。若也恁么会去。尽是依它作解。蒙昧两岐。法眼未得通明。不见僧问夹山。如何是法身。山曰法身无相。如何是法眼。山曰法眼无瑕。忽有人问如何是法身。羊便干处卧。如何是法眼。驴拣湿处𡲘。更有人问作么生是法身。买帽相头。作么生是法眼。坑坎堆阜。若点拣将来。夹山祇是学处不玄。如流俗闺阁物不能舍得。致使情关固闭识锁难开。今日若不当阳显示。后学何以知归。劝汝诸人。不用求真。惟须息见。诸见若尽。昏雾不生。自然智鉴洞明。更无它物。还会么。良久曰。石中有火君须信。休向天边问太阳。

　　道合平常绝异端。行人何必历艰难。从今莫信孙膑卜。龟壳无灵不用钻。(丹霞淳)

　　安邦定国有将军。燮理阴阳付相臣。端坐龙楼不事者。从教四海乐升平。(紫琈岠)

　　大匠不巧。大儒不学。绝毫绝厘。如山如岳。赤水无心而得珠。荆山有智还迷璞。(德微昱)

　　芙蓉因自觉问。胡家曲子。不堕五音。韵出青霄。请师吹唱。师曰。木鸡啼夜半。铁凤叫天明。曰。恁么则一句曲含千古韵。满堂云水尽知音。师曰无舌儿童能继和。曰作家宗师人天眼目。师曰禁取两片皮。

　　克归宗云。师资酬唱递相激扬。扶竖洞上宗风。开发人天眼目则不无。且道如何是洞上宗旨。清风梳翠柳。明月弄苍梧。

　　焦桐夜奏徽轸别。月映冰轩调最高。无舌儿童能继和。倒骑铁凤出青霄。(亭山充)

　　郑人作舞楚人歌。声绕高梁雪曲和。四海欣闻传圣祚。九重深处兴幽多。(顶一珠)

　　秋山红树蘸溪津。犹向秋风忆故人。及至相𢹂旧游处。夜倾霜浸月华新。(蔗庵范)

　　芙蓉在投子作典座。子曰厨务勾当不易。师曰不敢。曰煮粥耶蒸饭耶。师曰。人工淘米着火。行者煮粥蒸饭。曰汝作甚么。师曰和尚慈悲放它闲去。

　　崇先奇云。深相体信。出入无难。芙蓉得之矣。三十年后人多懈怠。那里讨者闲汉。　文峰玉云。持筹画䇿自有群僚。端拱无为须还主上。芙蓉与么酬对。可谓善得其旨。然到文峰者里。尚须别有个话会始得。为甚么。曹溪波浪如相似。无限平人被陆沉。

　　劲敌当前布阵奇。轻抽一箭出重围。许多汗马成何用。国泰方知感帝威。(元拂风)

　　芙蓉因僧问如何是无缝塔。师曰。白云笼岳顶。终不露崔嵬。

　　凤山启云。湘南潭北。金刀已剪不开。白鸟芦花。玉户推归不得。芙蓉恁么道。虽则针线绵密。由来巴鼻全无。要见无缝塔也大难在。何故。霜天月落夜将半。谁共沉潭照影寒。

　　层层落落影团团。切忌当阳着眼看。直下有无俱不立。白漫漫又黑漫漫。(雪岩钦)

　　霞蒸雾拥倚高空。无缝由来绝异同。堪笑人重添注脚。昆仑烟锁月明中。(浃水洽)

　　岱岳祠高望翠微。乘云玉辇见还稀。群臣拜拥山容静。万岁声中青鸟飞。(俍亭挺)

　　青青杨柳眼。灼灼桃花面。都来入望赊。直下许谁荐。一声云外晓莺啼。万壑烟笼不可见。(顾言愚)

　　芙蓉因僧问。师唱谁家曲。宗风嗣阿谁。师曰。金凤夜栖无影树。峰峦才露海云遮。

　　天目律云。还见芙蓉老汉答处通玄么。不见道韶阳曾见睦州来。

　　等闲应问岂安排。一句全提隐显该。薄雾依依笼古径。孤峰终不露崔嵬。(丹霞淳)

　　逗漏春光半入微。阳和无足不沾衣。流莺落叶烟村暮。林静丛多马迹稀。(伴我侣)

　　沙漠风高孤雁落。汀洲春暖白鹤眠。故山一去音书断。极目苍林锁暝烟。(梦庵律)

　　芙蓉因杨杰侍郎至问曰与师相别几年矣。师曰七年。曰学道来参禅来。师曰不打者鼓笛。曰恁么则空游山水百无所能也。师曰别来未久善能高鉴。公乃大笑。

　　东明际云。平坦处不妨孤危。孤危处不妨平坦。　博山奉云。非杨公不能见芙蓉之造诣。非芙蓉不能当杨公之探讨。黄金见火愈见精光则固是。若在明眼作家俱难为捡点。且道什么处是难为捡点处。

　　芙蓉因僧问。夜半正明。天晓不露。如何是不露底事。师曰。满船空载月。渔父宿芦花。

　　星流水国夜然灯。月映江天明似镜。隐显无私位不该。依俙拟动成偏正。(丹霞淳)

　　夜上浮图最上层。下方灯火若星明。扁舟移向芦湾宿。开眼白云宇宙横。(惟岑嶾)

　　夜船虚载芦花月。斗柄低垂转未央。不动玉机成变态。下方钟韵杂笙簧。(天愚宝)

　　理事浑融妙德全。烟笼岳顶月临渊。虚明夹岸夕如昼。赤膊芦花枕雪眠。(截驹云)

　　沉沉夜色水含烟。月映长江上下天。惊觉渔翁舒睡眼。满江风景不成眠。(佛指满)

　　芙蓉上堂拈拄杖曰。者里荐得。犹是诸佛建立边事。直饶东涌西没卷舒自在。也未梦见七佛已前底消息。须知有一人不受教诏。若识此人。参学事毕。

　　玉线囊缝穴鼻针。绣帏花落恨春深。自从嫁与潘郎后。婢膝奴颜争得侵。(湘翁沄)

　　名可挂凌烟。功堪称敌国。未若处东宫。生来自尊特。(佛铠坚)

　　芙蓉因僧问如何是和尚家风。师曰众人皆见。曰未审见个甚么。师曰东壁打西壁。

　　芙蓉帐里御炉香。十二楼分禁苑凉。水殿夜阑风月静。昆明池畔舞鸳鸯。(俍亭挺)

　　九重深处彩云环。习习春风尚带寒。香阁梦回初夜后。银钩斜挂玉阑干。(山容波)

　　洛水桥边春日斜。碧流清浅见琼沙。无端陌上东风急。惊起鸳鸯出浪花。(觉圆胤)

　　芙蓉上堂良久曰。青山常运步。石女夜生儿。

　　石涧泐云。道则太煞道要。且祇得八成。欲称洞上全提犹欠在。百丈则不然。闲𢹂竹杖来仙岛。倦倚篮舆趁出山。欲识个中玄妙意。不留圈圚到人间。

　　宗鉴法林卷六十八
卍新纂续藏经第 66 册 No. 1297 宗鉴法林


　　宗鉴法林卷六十九

　　集云堂　编

　　大鉴下十三世

　　邓州丹霞子淳禅师(芙蓉楷嗣)

　　上堂。宝月流晖。澄潭布影。水无蘸月之意。月无分照之心。水月两忘方可称断。所以道升天底事直须飏却。十成底事直须丢却。掷地作金声。不须回顾。若能如是。始解向异类中行。诸人到者里还相委悉么。良久曰。常行不举人间步。披毛戴角混尘泥。

　　崇先奇云。有国有家者未尝不本此。丹霞老人恁么为人。难免丧尽家珍。

　　廉纤脱尽体无依。尊贵才耽被悟迷。不守寒潭清夜影。赚成头角落尘泥。(频吉祥)

　　丹霞上堂。举德山曰。我宗无语句。实无一法与人。恁么说话。可谓是祇知入草求人。不觉通身泥水。仔细观来。祇具一只眼。丹霞即不然。我宗有语句。金刀剪不开。深深玄妙旨。玉女夜怀胎。

　　月晕天风雾不开。海鲸东促百川回。惊波一击三山动。河渡公无归去来。(铁容玄)

　　王言才出已如纶。父老传闻泪欲纷。祇道兴师邦可定。输他不嗜杀人君。(南庵依)

　　塞鼓声中催雪刃。红旗影里定升平。归来共赏秋空月。一掬澄潭上下盈。(素岩旻)

　　丹霞因僧问。牛头未见四祖时如何。师曰金菊乍开蜂竞采。曰见后如何。师曰苗枯花谢了无依。

　　白岩符别前语。松直棘曲。别后语。鹄白乌玄。

　　丹霞上堂。乾坤之内。宇宙之间。中有一宝。秘在形山。肇法师恁么道。祇解指踪话迹。且不能拈示于人。丹霞今日劈开宇宙。打破形山。为诸人拈出。具眼者辨取。以拄杖卓一下曰。还见么。鹭鸶立雪非同色。明月芦花不似它。

　　象田现云。剖破藩篱。高厂玄阁。要人把手共登。固是丹霞一片热肠。当时以拄杖卓一下便休。不妨奇特。乃更笺了又注。祖师门下济得个甚么事。

　　收放分明眼未圆。金刚际下火烧天。梵王怒把飞轮举。万里山河绝点烟。(湘翁沄)

　　扑鼻尽馨香。举世无相似。若是陶渊明。攒眉便归去。(云庵量)

　　当场无怯容。掷出珠无颣。剖腹非其人。徒把春风对。(克己貌)

　　丹霞上堂。亭亭日午犹亏半。寂寂三更尚未圆。六户不曾知暖意。往来常在月明前。

　　乌鸡夜半传消息。玉兔天明入紫微。偏正纵横原不涉。阿谁肯赴两头机。(虎角焸)

　　东京净因枯木法成禅师(芙蓉楷嗣)

　　上堂。知有佛祖向上事。方有语话分。且道那个是佛祖向上事。有个人家儿子。六根不具七识不全。是大阐提无佛种性。逢佛杀佛逢祖杀祖。天堂收不得。地狱摄无门。大众还识得此人么。良久曰。对面不仙陀。睡多饶寐语。

　　宝寿方云。大小净因恁么提持。牚门拄户即得。若是佛祖向上事。三生六十劫。且作么生是佛祖向上事。吃官酒。卧官街。兴来踏断长溪月。散发狂歌笑满腮。

　　净因上堂。灯笼忽尔笑咍咍。如何露柱亦怀胎。天明生得白头子。至今游荡不归来。者冤家。好归来。黄花与翠竹。早晚为谁开。

　　菱花独弄劫前机。玉户初彰化外仪。帘幙烟笼秋锦织。蟾蜍待晓上丹墀。(频吉祥)

　　洪州宝峰阐提惟照禅师(芙蓉楷嗣)

　　示聪藏主法语五则。其第五曰。有情故情渗漏。有见故见渗漏。有语故语渗漏。设得见无情无语无。曳住便问它。你是何人。

　　灵岩储良久云。会么。夜来床席破。息索到天明。

　　宝峰上堂。太阳门下妙唱弥高。明月堂前知音盖寡。不免舟横江渚。棹举清波。唱庆尧年。贺清平乐。如斯告报。普请承当。拟议之间。白云万里。

　　天目律云。当堂慵正坐。陕路不相逢。直得双放双收全宾全主。还他宝峰则固是。若是向上一途。又岂止白云万里。

　　金鸡唱晓云如练。玉兔含烟月似花。正值秋风来入户。数声砧杵在谁家。(频吉祥)

　　东京净因自觉禅师(芙蓉楷嗣)

　　初住净因上堂。祖师西来特唱此事。自是诸人不肯委悉。向外驰求。投赤水以寻珠。诣荆山而觅玉。殊不知从门入者不是家珍。认影迷头岂非大错。直得宗门提唱体寂无依。念异不生古今无间。森罗万象触目家风。鸟道辽空不妨举步。金鸡报晓丹凤翱翔。玉树花开枯枝结子。祇有太阳门下日日三秋。明月堂前时时九夏。要会么。无影树垂寒涧月。海潮东注斗移西。

　　黯然捉得夜光珠。明月青天照见无。伫望一时羞按剑。凭谁捋断骊龙须。(湘翁沄)

　　露滴花枝月未弯。子规声里梦初还。拈来铁笛风前弄。信口吹成调几般。(紫琈岠)

　　大鉴下十四世

　　真州长芦真歇清了禅师(丹霞淳嗣)

　　始参丹霞。霞问如何是空劫已前自己。师拟对。霞曰。你闹在。且去。一日登钵盂峰豁然契悟。径归侍霞。霞与一掌曰。将谓你知有。师欣然拜之。

　　未破玄黄一段真。金童空半倒翻身。却教玉女来偷觑。害尽相思伤尽神。(巢鸣考)

　　蹋断千山与万溪。寥寥宇宙竟何归。晴空霹雳顶门作。不觉通身在帝畿。(此念正)

　　长芦上堂。转功就位是向去底人。玉韫荆山贵。转位就功是却来底人。红炉片雪春。功位俱转。通身不滞攃手无依。石女夜登机。室密无人埽。正恁么时。绝气息一句作么生相委。良久曰。归根风堕叶。照尽月潭空。

　　闻庵宗答僧问如何是转功就位。撒手无依全体现。扁舟渔父宿芦花。如何是转位就功。夜半岭头风月静。一声高树老猿啼。如何是功位齐彰。出门不蹋来时路。满目飞尘绝点埃。如何是功位齐隐。泥牛饮尽澄潭月。石马加鞭不转头。　云溪挺云。且作么生说个转底道理。良久云。且过那边着。又云。切忌折合。

　　长芦上堂。处处觅不得。祇有一处不觅自得。且道是那一处。良久曰。贼身已露。

　　车溪冲云。处处觅不得。且道什么处不是。有一处不觅自得。人无下贱。下贱自生。良久。什么处去也。贼身已露。还我赃物来。复云。真歇和尚祇知闭门作活。未知夺角冲关。且作么生是夺角冲关底句子。卓拄杖云。扛江入水。　宝寿新云。者老贼被新上座捉败了也。还有人遮盖得么。如无。且与你一条出路。拍香几云。去。　道林志云。祇有一处不觅自得。且道是那一处。拈拄杖云。春在草头上。游人几个知。乃卓一下。　崇先奇云。督亢图穷匕首现。旁观者为之发竖。还有不惜性命底汉么。　□□□云。长芦醉后添杯。却被天下衲僧勘破。简析得出。许你向鹘臭汗衫知些气息。

　　不来还忆君。相见却无语。从来有此情。莫怪真州举。举处分明事可猜。身衣锦绮满头灰。自𢹂瓶汲江边浪。烂煮青天侑酒罍。(位中符)

　　虽然满目草离离。春到人间几个知。汗马共传收夜半。天明烽火使人悲。(首严楞)

　　长芦普请次。路逢一僧。师以杖指地上竹担。僧拈起竹担曰短些子。师劈脊打曰。者里是什么所在。说长说短。

　　大慈言云。者僧赤身挨白刃。不善趋避。未免丧身失命。长芦虽则见兔放鹰。怎奈劳而无功。二者俱好与三十乌藤。大慈恁么道。还有为长芦出气者么。复云。险。

　　明州天童宏智正觉禅师(丹霞淳嗣)

　　示众。诸禅德。吞尽三世佛底人为什么开口不得。照破四天下底人为什么合眼不得。许多病痛为你一时拈却了也。且作么生得十成通畅去。还会么。劈开华岳连天秀。放出黄河倒海声。

　　百丈泐云。天童费许多气力。不消一弹指已拈却了也。复喝一喝云。无人识得渠。　慵庵伟云。大小天童者两种人底病痛不妨为伊拈却。若是十成通畅则未可。诸人要得十成通畅么。吃官酒。卧官街。毫无一物挂胸怀。狂歌明月清风里。天子征书召不来。

　　脱体风流道不难。横身虎穴面门斑。活擒玉象恣游戏。倒跨青牛夜度关。(频吉祥)

　　天童因僧问。清虚之理毕竟无身时如何。师曰文彩未痕初。消息难传际。曰。一步密移玄路转。通身放下劫壶空。师曰。诞生就父时。合体无遗照。曰。理既如是。事作么生。师曰。历历才回分化事。十方机应又何妨。曰恁么则尘尘皆现本来身去也。师曰。透一切色。超一切心。曰如理如事又作么生。师曰路逢死蛇莫打杀。无底蓝子盛将归。曰。入市能长啸。归家着短衫。师曰。木人岭上歌。石女溪边舞。

　　崇先奇云。者僧久客未归。犹思故园风景。天童老人不惜老婆与他话尽。云山若是未能身里出门者。何异梦中悲喜。然虽如是。瞒皋亭不得。

　　天童因僧问如何是向去底人。师曰。白云投壑尽。青嶂倚空高。曰如何是却来底人。师曰。满头白发离岩谷。半夜穿云入市廛。曰如何是不去不来底人。师曰。石女唤回三界梦。木人坐断六门机。

　　清化嶾云。觉祖真乃道枢绵密智域渊深。等闲为人处。赤心片片极尽玄微。而今不肖子孙也要平分风月。土上加泥。有人问如何是向去底人。开眼不觉晓。如何是却来底人。日午打三更。如何是不来不去底人。威音犹不住。那赴两头机。与天童相去多少。

　　匡岳常耸峙。黄河滚底流。根本自深厚。应机理事周。堪笑峨嵋白长老。千千万万立门头。(天水广)

　　黄叶落翻飞。群星拱紫微。当堂慵坐者。不赴两头机。(别音念)

　　建业幽州两不留。不优游也得优游。纶巾羽服闲来往。一日看山过十洲。(洁生珂)

　　风清嶂冷老秋寒。月上扁舟过远滩。钓罢不知何处去。夜阑高枕宿芦湾。(羽揖休)

　　大鉴下十五世

　　明州天童宗珏禅师(长芦了嗣)

　　上堂。劫前运步。世外横身。妙契不可以意到。真证不可以言传。直得虚静敛气。白云向寒岩而断。灵光破暗。明月随夜船而来。正恁么时。作么生履践。偏正不曾离本位。纵横那涉语因缘。

　　夜明帘外轻舞屣。语言不涉传音旨。宝鸭烟沉锦帐香。玉阶月冷雕阑水。君不见。壁厢底。美人留影在窗西。(南庵依)

　　谁将五位个中安。伸出头来界外看。夜半太阳刚卓午。红漫漫地黑漫漫。(剑叟是)

　　雪尽边城牧马还。但闻笳管戍楼寒。梅花此际成何况。一夜风吹玉满山。(梦庵律)

　　秋风秋雨上林梢。叶落寒潭夜泣蛟。回首不堪明白里。凭阑醉饮写芭蕉。(别牧纯)

　　宝鸭香消夜正寒。长虹影断落花前。铜壶滴碎刀头梦。玉液光飞一色鲜。(紫琈岠)

　　天童因僧问如何是道。师曰十字街头休斫额。

　　瀛山訚云。天童老汉向当阳指出八达康庄。人人可得而履。固称作者。然犹未是衲僧痛快。或有问山僧如何是道。便与劈面掌云。谁教你草窠里走出去。

　　斫额山前碧玉流。骚人遥驻木兰舟。春风无限潇湘意。欲采苹花不自由。(俍亭挺)

　　桥头数顷田。雨后耕初毕。牧童牛背吹短笛。明月不来溪水碧。(玉嵓昆)

　　无为军吉祥元实禅师(芙蓉楷下三世天衣聪嗣)

　　参天衣。一日偶失笑谊众。衣摈之。中夜宿田里。睹星月灿然有省。归呈衣。衣乃问。洞山五位君臣。如何话会。师曰我者里一位也无。衣令参堂。乃谓侍僧曰。者汉却有个见处。奈不识宗旨何。入室次。衣预令行者五人分序而立。师至。俱召实上座。师于是密契奥旨。遂述偈曰。一位才彰五位分。君臣叶处紫云屯。夜明帘卷无私照。金殿重重显至尊。衣颔之。

　　荐福如云。天衣为其向上关未透。大法未明。乃一时婆心所致。妙手巧心有难于形容者。自非吉祥未易神会。然祖师门下果有如是事乎。吉祥道一位才彰五位分。我要问他。五位且置。祇者一位从甚处得来。

　　大鉴下十六世

　　明州雪窦足庵智鉴禅师(天童珏嗣)

　　参翠山宗。山问道者为众竭力不无其劳。师曰须知有不劳者。曰尊贵位中留不住时如何。师曰触处相逢不相识。曰。犹是途中主宾。如何是主中主。师曰丙丁吹灭火。山以手掩师口。师拓开便行。

　　崇先奇云。二老大似持钵不得。诈道不饥。

　　足庵上堂。世尊有密语。迦叶不覆藏。一夜落花雨。满溪流水香。

　　宫连太液见沧波。暑气微消秋意多。一夜轻风苹末起。露珠翻尽满池荷。(铁帆舟)

　　死蛇当路赤双睛。日炙风吹腥满城。毒气不堪重舞弄。至今官路没人行。(湘翁沄)

　　星辉午夜露堂堂。象岭嵯峨势莫降。一句全提恢祖令。雨花无地不芬芳。(德微昱)

　　竹影筛金月满楼。星移斗转照沧洲。忽闻草阁琴声细。自鼓笙歌散昔忧。(㞾山伟)

　　大鉴下十七世

　　明州天童长翁如净禅师(雪窦鉴嗣)

　　参足庵于雪窦。看柏树子话有省。呈偈曰。西来祖意庭前柏。鼻孔寥寥对眼睛。落地枯枝才𨁝跳。松萝亮鬲笑掀腾。庵颔之。出世屡迁巨刹。后住净慈。奉敕升天童。捧敕黄示众曰。云开九天呈起。日看彩凤衔出。且道如何委悉。急急如律令敕。

　　沧溟窟中挨身而入。骊龙颔下抉珠而归。其光耀也远射斗牛。其价重也丕震帝畿。及尽今时。玉凤高翥。拈却那畔。冰壶夜辉。玲珑岩峻摩霄汉。春色十洲花正肥。(百愚斯)

　　赵州捉下付炊舂。滞货高抬慧日峰。黄阁春风勾引处。玲珑岩卷御香醲。(位中符)

　　长翁上堂。霜风号肃杀。霜叶堕萧骚。举拂子曰。看。惟有玲珑岩。崔嵬望转高。所谓天童滞货。今朝短贩一遭。莫有酬价底么。

　　文峰玉云。长翁与么说法。阳春雪曲固为难和。乃无端唤作滞货要人酬价。从前雪曲。可惜变作下里巴歌了也。还有挽转者么。试与长翁出臂力看。

　　长翁开炉上堂。召众打圆相曰。个是天童火炉。近前则烧杀。退后则冻杀。忽有个汉出来道。合作么生。㘞。火炉动也。

　　天界盛云。我当时若见恁么道。便与蓦头一喝云。者老汉自己眉毛烧却也不知。

　　长翁上堂。陆修静陶渊明。文殊普贤。作一圆相曰。一款具呈。且道凭谁批判。若是孔夫子。吾无隐乎尔。

　　荷花六月水生香。殿角薰风入夜凉。休画㨾。谩论量。功就思仙忆子房。(维新起)

　　长翁六坐道场并未言禀承。有请为拈香者。师曰我待涅槃堂里拈出。及临终果拈香曰。如净行脚四十余年。首到乳峰失脚堕于陷阱。此香今不免拈出。钝置我雪窦足庵大和尚。

　　龙唐柱云。长翁老祖被雪窦活埋在碧玉阱中。直得有屈无伸。所以三回两度吐露不得。逗到临末梢头方才雪屈。何也。纵有伯牙琴。应难写心曲。

　　大鉴下十八世

　　襄州鹿门觉禅师(天童净嗣)

　　参长翁。值上堂。一个乌梅似本形。蜘蛛结网打蜻蜓。蜻蜓落了两片羽。堪笑乌梅咬铁钉。师不觉失笑曰。早知镫是火。饭熟几多时。后承印记。出住鹿门。

　　皎洁孤轮众象攒。倒垂桂影射龙潭。一条素练腾波上。四海澄清浪拍天。(粟庵鼎)

　　是处觅渠不见渠。昔年苦我雁传书。而今狭路相逢着。撒手天涯任放愚。

　　鹿门示众。尽大地是学人一卷经。尽乾坤是学人一只眼。以者个眼读如是经。千万亿劫常无间断。

　　报恩秀云。看读不易。　愚庵盂云。正恁么时。有经处无眼。有眼处无经。举意读时便成间断。报恩云看读不易。咄。寐语作么。　龙唐柱云。看则眉毛堕落。读则碓㭰生花。

　　鹿门因普照问。如何是尽乾坤是学人一只眼。师曰汝被一卷经遮却也。照拟对。师摇手曰不快漆桶。照于是得言外旨。

　　天界盛云。鹿门惯得其便则且置。且道如何是言外旨。盏子扑落地。碟子成七片。

　　鹿门示众。牛角不用有。有也不妨。兔角不用无。无也不得。何故。天下事但得其情可恕。何妨其理难容。

　　轻身缓步下阶行。撩拂春风也动情。折转间身归洞府。月明金殿冷沉沉。(频吉祥)

　　大鉴下十九世

　　青州普照希辨禅师(鹿门觉嗣)

　　示众。声前荐得落在今时。句后承当迷头认影。作么生是空劫已前自己。

　　愚庵盂云。道即不难。恐落今时。　龙唐柱云。青州老人秉洞上纲宗为天下归仰。大开东阁迎宾。不忘重闱禁殿。要识空劫以前自己么。良久云。从来无位次。谁敢强安排。　百丈源云。贫逸富劳。

　　大地山河瑞像全。丙丁求火意重宣。红炉点雪非情谓。碧岫沧浪绝妙玄。缘木取鱼终错矣。刻舟求剑必徒然。骅骝一自窥鞭影。忍俊追风过九天。(林泉伦)

　　长空云净天如洗。夹岸红桃间白李。过得桥来路上行。鹧鸪啼在深花里。(北溟湛)

　　绝壑流泉冻不飞。湘帘月卷拭寒衣。孤村昨夜闻吹笛。天晓清音满翠微。(巢鸣考)

　　一轮秋月映潇湘。渔父扁舟泛渺茫。两岸芦花疑夜雪。数声鸿雁冷沧浪。(介石珙)

　　青州示众。宾中辨主即不问。如何是主中之主。

　　主中主。玉宇天颜栖紫府。丹墀月浸影沉沉。彩云无限遮廊庑。信不通。看亦绝。底事分明向谁说。(林泉伦)

　　青州示众。夜半正明。天晓不露。为什么道黑白未分前。犹是正中偏。

　　鹄序瑶阶待漏寒。迟迟斗柄转阑干。静鞭初响开宫扇。香雾珠帘着眼难。深殿影潭潭。消息信难传。十二朱门厂不关。傍墙花寂鸟声喧。端不是人间。(宗远源)

　　锦帐琼筵往事陈。蓼花带蒂独伤神。蜀王殿里三更月。不是人间私语人。(觉胤圆)

　　青州垂问。有口赞不尽。无言心自明。是则裂破虚空。不是则鬼家活计。上人端的处。道将一句来。

　　愚庵盂云。骨鎈。又云。背手抽金镞。　百丈源云。莫妆聋好。

　　凫短鹤长。松直棘曲。李白桃红。山青水绿。与么酬醋。千足万足。禅房一枕黑甜余。方信无由容宠辱。(林泉伦)

　　宝马雕鞍出禁围。金鞭遥指乱红飞。谁将短笛歌春令。一片宫商调入微。(珙堂树)

　　青州因大明宝问。离四句。绝百非。请师直指西来意。师曰。昨日有人恁么问。被打出去也。曰今日又如何。师曰你得恁么不识痛痒。明礼拜。师曰。可惜许。棒折也。明直得汗下。

　　文峰玉云。一挨一拶有放有收。还他二大老。不虚其为作家手眼。有者道赤眼撞着火柴头。也不妨许伊道着。若是大明汗下。犹未梦见在。

　　青州问。二边纯莫立。中道不须安。且道甚处相见得个端的。

　　愚庵盂云。可怜无定河边骨。尽是春闺梦里人。

　　君山日出晓烟收。一鉴空明上下秋。芦蓼乍飞云乍起。几般晴色在沧洲。(频吉祥)

　　青州问。回途转位直须戴角披毛。唤作畜生得么。

　　愚庵盂云。娲女不知亡国恨。隔江犹唱后庭花。

　　青州问。念念释迦出世。步步弥勒下生。为什么拟心即错动念即乖。

　　愚庵盂云。富嫌千口少。贫恨一身多　百丈源云。甜瓜甜。苦瓜苦。

　　明州天童云外岫禅师(天童觉下五世直翁举嗣)

　　上堂。闹市红尘里有闹市红尘里佛法。深山岩谷中有深山岩谷中佛法。山僧昨日出城门。闹市红尘里佛法一时忘却了也。归到二十里松云。便见深山岩谷佛法。大众。且道如何是深山岩谷中佛法。白云澹伫出没太虚之中。青萝夤缘直上寒松之顶。

　　龙唐柱云。深山佛法云外一一发泄了也。且道如何是红尘闹市里佛法。楼连湖墅梅花弄霁雪之天。乐作行营鼓吹杂边笳之曲。　佛日晰云。云外老汉寻常气吞寰宇。及至拈提佛法二字。便打作两橛。隆安佛法即不然。闹市红尘便是深山岩崖中。深山岩崖中即是闹市红尘里。所以太白峰头和泥合水。长安市上壁立万仞。壁立万仞处通身合水和泥。合水和泥时斩然壁立万仞。且道隆安有甚长处乃能如是。卓拄杖云。但见皇风成一片。不知何处有封疆。　法林音云。深山岩崖中佛法还他云外。红尘闹市里佛法让他龙唐。两处合来成一片。又须是佛日始得。且道法林者里又作么生。闲持经卷倚松立。笑问客从何处来。

　　天童垂语。天童今日大死去也。你作么生救。天童今日大死去也。你不要相救。天童今日大死去也。阿谁与我同行。

　　雪窦证于第一问云。救他作么。第二问云。请和尚吃饭。第三问云。和尚先行某甲随后。　紫琈岠举雪窦证语毕云。一转语经天纬地。一转语戛玉敲金。一转语和泥合水。有人向者里辨别得出。许你佛法有去处。不然。也须大死一番始得。

　　大鉴下二十世

　　磁州大明宝禅师(普照辨嗣)

　　示众。若论此事。如人作针线。幸然针针相似。忽见人来。不觉失却针祇见线。者边寻也不见。那边寻也不见。却自曰近处尚不见。远处那得来。多时寻不得。心烦昏闷乃打睡。拽衣就枕。方就枕时。蓦然一劄。㘞。原来在者里。

　　愚庵盂云。大明不能为后人抽钉拔楔。作洒落了事人。反引渠向针线上作活计。就使摸索得来。转见迷头认影。虽然。三十年后。一回饮水一回噎。

　　百城烟水苦飘蓬。楼阁门开未许通。祗有善财亲见得。德云不在妙高峰。(南庵依)

　　为惜明珠粪扫堆。婆心曲尽几多回。精光拨动由人取。蛟宅无须费打开。(位中符)

　　人间四月芳菲尽。山寺桃花始盛开。长恨春归无觅处。不知转入此中来。(铁帆舟)

　　大明上堂。轮王宝藏如赤穷底人。酒店腰带如大富底事。掉转身来。撞着没面目汉。要拳便拳要踢便踢。又谁知我洞上宗风。别有踞虎头收虎尾底宗旨。会么。玉犬彻夜行。不知天上晓。

　　机轮转处绝周遮。电闪星驰羡作家。白骼树梢鱼扇子。碧波池上鸟翻车。(别牧纯)

　　虎啸孤岩青嶂合。龙吟枯木洞云深。菱花影落无踪迹。夜半秋光冷似冰。(频吉祥)

　　大鉴下二十一世

　　太原府王山觉体禅师(大明宝嗣)

　　见鹊子啄生台饭。乃拍手一下。鹊飞去。大明遂于师背上打一掌。师回首。明曰。还是鹊子孤负你。还是你孤负我。师罔措。明曰。幸是可怜生。却是互相孤负去。师豁然有省。十载执事秘重深严。一旦抽单罔不疑怪。或问大明。侍者何往。明曰。诸方来诸方去。何介意哉。曰参学何似。明曰。道有参学栽它头角。道无参学减它威光。一众方疑。后承印记。

　　龙唐柱云。全身奉重不触威严。转位提持纵横得妙。道有道无二俱不涉。诸人作么生会。天晓便藏无影树。太阳虽照不能寻。

　　勒马追风影不留。倒拈铁镞上头游。从他白刃兵交接。谁并功封万户侯。(宗楷元)

　　上林一夜雨催花。红杏枝头散晓霞。自有东君行正令。迸将春色满皇家。(俍亭挺)

　　王山尝发明洞上宗旨曰。夫既有尊贵之位。须明尊贵底人。须知尊贵底人。不处尊贵之位。方明尊贵不落阶级。

　　宝寿方云。王山与么提持。要明尊贵一路尚欠在。为什么。不见道方外谁敢论量。　愚庵盂云。如何黑漆屏风上。更写卢同月蚀诗。

　　三更玉兔离霄汉。日午金鸡唱御楼。禁阁香清君不寝。四臣无地进嘉猷。(浃水洽)

　　春回旸谷万花新。銮陛帘开海宇清。要知龙袖分香事。鹤唳云霄石虎惊。(善瑫贤)

　　禁殿不居九五位。曲垂方便示将来。随身竿木逢场戏。啸月吟风任往回。(云怡濌)

　　不据空王殿。慵栖五凤楼。平常适所志。放旷孰与游。(震南弘)

　　四海朝参懒话陪。重重禁殿锁苍苔。金轮不坐差珍几。万绿丛中任往来。(冰崖响)

　　土阶茅茨一无为。九五尊崇不自知。剩有天威震阃外。八纮谁敢不倾葵。(等照见)

　　爱月间行到竹丛。筛金满地弄清风。归来趺坐蒲团上。茶碗频斟宠辱空。(牧庵密)

　　云龙宝殿绝追攀。密密帘垂不露颜。咫尺天威谁得近。从教鹓鹭白排班。(紫琈岠)

　　王山上堂。还有冲流度刃者么。僧从东过西。从西过东。师曰。未得一场荣。先刖两胫足。曰也知和尚惯用此机。师曰罪不重科。僧拟议。师便打。僧吐舌。师曰棺材里瞠眼。僧珍重便出。师曰有甚么交涉。

　　紫琈岠云。王山埋兵掉斗。真有运筹帷幄决胜千里之谋。者僧不顾危亡单刀直入。也不妨许伊是员猛将。及乎被王山展动六花八门。大书平蛮露布。又祇得风闻鼠窜力尽乌江。今日路见不平。要与者僧排难解纷去也。蓦拈拄杖下座。大众一时走散。

　　劈海吞龙是大鹏。龙孙龙子要飞腾。奔流纵有荣身计。转眼风摩海岳崩。(湘翁沄)

　　双睛炯炯顶门老。予夺临时信非草。横按镆鎁坐阃帷。铜头铁额一齐扫。(北溟湛)

　　大鉴下二十二世

　　磁州大明雪岩善满禅师(王山体嗣)

　　初参普照。照曰兄弟年少正宜力参。老僧当年念念以佛法为事。师避席进曰和尚而今如何。照曰如生冤家相似。师曰。若不得此语。几乎枉行千里。照下禅床握师手曰作家那。

　　报恩秀云。死灰里一粒豆爆。　愚庵盂云。普照当时待问和尚而今如何也。好与顶门一棒。或再进语。更与一棒。且教者汉参三十年。虽然。烂泥有刺。作者方知。　龙唐柱云。雪岩向狮子颔下解铃。骊龙额下探珠。诚为好手。然终未免被普照赃诬一上。报恩云冷灰里一粒豆爆。也是压良为贱。

　　作家相见事纷拏。佛法何如眼里沙。病药顿忘无一路。蹋翻云月复何家。(伴我侣)

　　拶得磁州立地尿。铦铦牙爪羡年少。倒握王山梦里符。熨斗煎茶别有铫。(位中符)

　　蛰户初开。云雷相送。电影光中看变动。腾身三汲浪花粗。头角立时天外弄。(雪庵全)

　　入虎穴兮探虎子。披龙鳞兮抉龙珠。和云送兮破云浪。月满山兮风满湖。(独立迈)

　　勇敢孤标羡少年。骊珠直夺涸龙渊。至今灿烂无遮蔽。为有王山一炷烟。(隐含敷)

　　雪岩问王山曰。洞山于睹影处悟邈师真意旨。临济于彻困处悟佛法无多子。如何后来出世为人。立甚正偏君臣。玄要人境。毋乃惑乱后人。山笑曰。子欲了此生死病源。既于彻悟处为人处自生惑乱。则生死病根如何断得。古人所谓不疑言句是为大病。子今既疑则病发矣。子知此病即子药乎。师于是坐卧不宁。久之。一日读洞山兼中到颂曰。折合终归炭里坐。忽然契悟曰。今日方知病即药也。呈解于山。山曰料掉没交涉。师曰者老汉此回瞒我不得也。

　　天界盛云。草头方子撞辨。医得一个也。拈拄杖云还有要识者草头方子者么。卓一卓云。料掉没交涉。

　　宗鉴法林卷六十九
卍新纂续藏经第 66 册 No. 1297 宗鉴法林


　　宗鉴法林卷七十

　　集云堂　编

　　大鉴下二十三世

　　燕京报恩万松行秀禅师(雪岩满嗣)

　　初参胜默和尚。令看长沙转自己归山河大地话。半载无所入。默曰我祇愿你迟会。师忽有省。复看玄沙未彻语。请益雪岩。岩曰。待汝头生角来。脚手生出爪牙来。然后讨棒吃。师偶见鸡飞鸣乃大悟曰。今日不惟捉败玄老虎。亦乃捉败岑大虫也。岩曰不怕我笑你那。

　　牙爪生来不露锋。山河转却寸丝中。归家不记来旹路。别有灵犀一点通。(天愚宝)

　　金鸡午夜起飞鸣。唤醒幽人梦不成。云散月明星斗震。大虫捉败眼纵横。(玄符印)

　　报恩示众。机轮转处智眼犹迷。宝镜开时纤尘不度。开拳不落地。应物善知时。两刃相逢时。如何回互。

　　愚庵盂云。遍身绮罗者。不是养蚕人。

　　报恩示众。去则留住。住则遣去。不住不去。渠无国土。何处逢渠。在在处处。且道是什么物。得恁么奇特。

　　愚庵盂云。秤锤蘸酢。

　　报恩示众。动则埋身千丈。不动则当处生苗。直须两头撒开中间放下。更买草鞋行脚始得。

　　愚庵盂云。曾经巴峡猿啼处。不是愁人也断肠。　雪岸睿云。龙山则不然。不动则埋身千丈。动则当处生苗。直须两头捏聚中间提起。敢有动着。痛与三十棒。拟议不来。白云万里。

　　报恩示众。踢翻沧海大地尘飞。喝散白云虚空粉碎。严行正令犹是半提。大用全彰如何施设。

　　愚庵盂云。琉璃殿上无知识险崖机峻孰能攀。尽令提奖祇等闲。识取运筹帷幄里。居然端拱在人间。(频吉祥)

　　报恩示众。向上一机。鹤冲霄汉。当阳一路。鹞过新罗。直饶眼似流星。未免口如匾担。且道是何宗旨。

　　愚庵盂云。闭目食蜗牛。一场酸涩苦。　万仞壁云。大似蚊子咬铁牛。无你㗖啄处。纵使电光石火中分得缁素。我也情知是光影底活计。

　　报恩问僧俱胝竖指意旨如何。僧乃竖一指。师曰。祇者个。更别有。僧无语。师便喝出。

　　龙唐柱云。措大汉子随人语脉里走。不识转身一路。待云祇者个更别有。便缩却指头。不惟与俱胝相见。亦乃使天下人摸索不着。

　　报恩问僧。龙吟枯木。异响难闻。如何是异响。曰不会。师曰善解龙吟。

　　崇先奇云。报恩老人虽别音响。怎奈欠一着在。者僧善解龙吟。祇是不知时节。仔细看来。也是别宝遇着瞎波斯。

　　横拈铁笛泛流沙。一曲云边散落霞。不遇知音徒费力。夜乘明月出芦花。(寒松操)

　　报恩因僧问。攃手那边底人。为什么不居正位。师曰大功不宰。曰。回头者畔底人。为什么不堕偏方。师曰至化无为。

　　白岩符云。芳花丛里不措一足。万年床上懒去安眠。独许万松个汉。尽大地人无敢论量。虽然。你若作正偏回互会。堕拔舌犁耕地狱有日在。

　　万户封侯谁不愿。子房何独祗居留。还渠世有家传秘。业就身辞道始优。(位中符二)

　　野老相将击壤歌。皇风处处乐熙和。此时诸葛多经济。祗好囊琴枕薜萝。

　　大鉴下二十四世

　　西京少室雪庭福裕禅师(报恩秀嗣)

　　僧问如何是祖师西来意。师曰待乳峰点头即向汝道。

　　愚庵盂云。乳蜂点头也。道个什么。良久云。火里螂蟟吞大虫。　寒松操云。道即太煞道着。祇是乳峰未肯点头在。　雪林义云。三尊宿大似摩醯罗眼𠁼字相亚。检点将来。好把龟毛缚住挂向山门外古木梢头。一任日炙风吹。且道菩昙意在于何。选佛若无如是眼。假饶千载亦奚为。

　　为寻春到百花洲。寻到花洲春更幽。啼鸟一声山水外。风光不在柳梢头。(寒松操)

　　雪庭因僧问如何是向上尊贵一路。师曰。渔歌惊起沙汀鹭。飞入芦花不见踪。

　　愚庵盂云。一字入公门。九牛拔不出。　崇先奇云。有人透得过者。可辨语渗漏。

　　雪庭参万松。松问。从何处得者消息。便能恁么来。师曰老老大大向学人纳败缺作么。松曰老僧过在甚么处。师曰学人且礼拜盖覆却。

　　襁褓才离便放娇。还他家世擅英标。堪矜岩桂秋风好。万斛天香透紫霄。(大方迁)

　　玉管频吹紫殿寒。清虚月色照阑干。侍臣夜受帘前敕。徒使金门拥百官。(宗楷元)

　　酣战能忘落日斜。闲名赢得满天涯。功勋不立凌云阁。一曲琵琶弄月华。(公九澧)

　　直钩闲引钓鱼鰕。却有金鳞跃浪花。根版轻敲归去罢。一江新月映寒沙。(伊庵彦)

　　金毛生就便超群。万仞岩前解转身。蹋破绿杨芳草径。孤峰迥出日颦呻。(顶一珠)

　　雪庭问僧。面壁石还有见达磨影者么。曰今日幸遇和尚。师曰。拄杖子幸遇上座。乞供养他一顿。曰恩大难酬。师掷拄杖曰。胀杀怀州牛。

　　钓鳌须是钓鳌手。透网还它透网鳞。霆激雷轰风雨后。满船明月照通津。(别牧纯)

　　大鉴下二十五世

　　西京少室灵隐文泰禅师(雪庭裕嗣)

　　上堂。尘劫来事祇在于今。河沙妙德总在心源。试教伊觌面相呈。便不解当风拈出。且道过在什么处。卓拄杖曰。祇为分明极。翻令所得迟。

　　愚庵盂云。祇如灵隐还拈得出么。若拈得出。何不略借一观。若拈不出。河沙妙德向何处去也。隔墙恩怨如何说。独抱琵琶月下弹。　龙唐柱云。大小灵隐将差珍异宝撒出。当阳供养诸人了也。拈拄杖云。看看。见之不取。思之千里。　崇先奇云。大小灵隐祇见锥头利不见凿头方。

　　云霭霭。月沉沉。有客离家产。孤怀托素琴。一拨洞天欲得高山发韵相呈。月窟那知。流水无音。风颠都卖尽。塞下起闲吟。寻常谩说三分话。那肯全抛一片心。(寒松操)

　　九转金砂一口尝。丹成不屑捣玄霜。怀胎兔老贪明月。玉杵空敲宇宙忙。(湘翁沄)

　　灵隐因僧参。提坐具拟拜。师曰天网恢恢疏而不漏。曰。本欲投诚。被和尚牚住拜不下时如何。师曰牚汝饭袋子到骨出有甚么用。曰也须将错就错。便拜。师曰。错。你九玄七祖当甚么碗。僧无语。师曰有头无尾汉出去。

　　来风一似有端倪。事至临期又着迷。祇有汉王家法妙。随情制度有施为。(频吉祥)

　　大鉴下二十六世

　　西京还源宝应福遇禅师(少室泰嗣)

　　因僧问如何是西来的的大意。师曰。风送泉声来几畔。月移花影到窗前。

　　愚庵盂云。大小祖师引人向声色里作窠臼。好与三十棒。除却声色也好与三十棒。祇如愚庵𠰒。点石化为金玉易。劝人除却是非难。　南山宝云。有能向者里点得宝应老落处出。方知释迦掩室维摩杜口。总是不守本分人。　龙唐柱云。转功就位。转位就功。则不无宝应。若问山僧。更有入理底句。寒松尽夜无虚籁。老鹤移栖空月巢。

　　酥酪好将河汉搅。黄金自是出泥沙。教得儿孙会骂爷。一声惊落暮天霞。听来风韵名泉韵。捉败杨花当月花。片片飞来人不识。无端赢得眼眯𥉵。(寒松操)

　　陪钱终日学屠龙。赤步丹霄解御风。自笑一声天地窄。花溪月下看飞鸿。(湘翁沄)

　　大鉴下二十七世

　　南阳香严淳拙文才禅师(宝应遇嗣)

　　读证道歌至幻化空身即法身处。豁然契悟。

　　愚庵盂云。若向者里悟去。披毛戴角有日在。　龙唐柱云。不离花下路。便见洞中春。会么。山僧借手行拳去也。乃举长芦上堂云。幻化空身即法身。遂作舞云。见么见么。恁么见得。过桥村酒美。又作舞云。见么见么。恁么不见。隔岸野花香。且道香严悟底与长芦道底还有差别也无。

　　孤危一剑出昭关。雪打须眉恨转难。顺受逆行天莫测。江淮依旧水潺潺。(湘翁沄)

　　水穿石窦。云锁山隈。无病空花安翳眼。有疑弓影便沉杯。勘破了。归去来。曾经三峡猿啼处。不是愁人也自哀。(寒松操)

　　香严因读证道歌有省。往参还源呈所解。源诘曰。祇如道君不见。是指阿谁。师曰觌面相呈更无回互。源曰堕坑落堑汉作恁么语。师曰和尚作么生。源曰汝口𠰒。师曰勘破了也。

　　梦回天晓画堂春。拈得菱花解转身。不信容颜浑似我。又骑驴子过西秦。(珙堂树)

　　香严因僧问如何是理法界。师曰。虚空扑落地。粉碎不成文。曰如何是事法界。师曰。到来家荡尽。免作屋中愚。曰如何是理事无碍法界。师曰。三冬枯木秀。九夏雪花飞。曰如何是事事无碍法界。师曰。清风伴明月。野老笑相亲。

　　崇先奇云。香严老人祇知指疆画界。不觉通身水泥。者僧会即会也。是纸上富贵。若是四法界。未梦见在。　大明宝云。香严老子祇顾妙挟宗途。不觉和身草里辊。者僧虽得片地。要且不解受用。还会四法界么。七九六十三收。

　　赤帝子。三尺龙泉无彼此。除苛立法汉声喧。还乡同饮大风舞。大风舞。明月堂前父老欢。分开云袖龙飞雨。(月厂屏)

　　香严上堂。洞山麻三斤。云门乾矢橛。大则塞破虚空。小则不成毫末。可怪当年船子翁。长竿钓破清江月。今宵月落潭空。切莫唤龟作鳖。大众。古人道月落后相见。且道相见个甚么。倒拖拄杖归方丈。

　　长安豪富惜春残。争赏新开紫牡丹。别有玉盘承露冷。无人起就月中看。(频吉祥)

　　大鉴下二十八世

　　万安松庭子严禅师(淳拙才嗣)

　　因阅宝镜三昧大豁疑碍。后上堂曰。我不学诸方说禅浩浩地。魔魅人家男女。僧出问达磨面壁时如何。师曰正是浩浩祸胎。曰如何得劋绝去。师曰。倒搓芒绳缚鬼子。须是其人。

　　封㗋之箭。蛊毒之汤。触亦何碍。尝亦何伤。扑破秦时照妖镜。拏云攫雾岂寻常。玉鞭一举金街静。水魅山魈没处藏。(寒松操)

　　燕额孤飞万里心。封侯谁信恨难禁。安邦莫易挑边衅。事重须知祸更深。(湘翁沄)

　　大鉴下二十九世

　　少室凝然了改禅师(松庭严嗣)

　　参万安。安曰路逢死蛇莫打杀。无底篮子盛将归。此是洞上宗旨。若是莽卤禅和如何透得。师曰莫是背触不得底么。安曰笑破山僧口。师罔措。安曰你在鬼窟里讨甚么碗。师愈不安。一日万安上堂曰。一言迥脱独㧞当时。师当下豁然。

　　龟壳何曾支榻。死蛇那用篮盛。还丹祇须一粒。啸月不在高声。但得雪消水国。自然春到山城。好生分付游客。路滑切忌横行。(寒松操)

　　白云汾水汉时秋。几度黄河见逆流。蹋遍落红君莫厌。归来剩有黑貂裘。(湘翁沄)

　　凝然辞众偈曰。寿年八十七。出息复入息。攃手威音外。绵绵与密密。

　　冻侬临死不甘休。呕出心肝挂树头。转向那边惆怅望。沧浪无限涨深秋。(别牧纯)

　　大鉴下三十世

　　西京少室俱空契斌禅师(凝然改嗣)

　　初参凝然。然曰达磨未来时你作么生参。师疑之。一日睹秦封槐有省。径回侍立。身甚战栗。然曰契斌参得禅也。何惊疑之有。师豁然曰。某甲今日到此。如红炉中拾得一片冰相似。然颔之曰。洞上一宗。密在尔躬矣。

　　碎身宁可入微尘。彼此难为负义人。拾得红炉一片雪。光辉玉树万年春。(湘翁沄)

　　立逼生蛇化活龙。搅干沧海鼓腥风。擎头带角摩霄汉。吐出黄云几万重。(珙堂树)

　　俱空上堂。不思善。不思恶。云开日出。有路当阳。驴觑井。井觑驴。月落潭枯。无门可入。

　　舌上寒霜眼上云。南栅星转读殷勤。琼花晏后声名迥。海甸何人不载君。(频吉祥)

　　俱空因僧问如何是空劫已前底事。师曰乌龟向火。

　　愚庵盂云。料掉没交涉。且道过在主家宾家。者里明得。方许你会空劫已前底事。如或不明。且看乌龟向火。　凤山启云。五月五日午时节。赤口白舌尽消灭。

　　大鉴下三十一世

　　定国无方可从禅师(俱空斌嗣)

　　参俱空。空曰曾参何人。师曰少室山前风悄然。曰因甚一花开五叶。师曰无孔铁锤百杂碎。曰掠虚作么。师曰。天下人祇解掠实。无一人掠虚。曰不打自招。师曰惯用底不妨勘破。

　　雷震山前起卧龙。翻云覆雨势重重。入𨞬不畏洪波险。一击从教正眼通。牙利剑。舌藏锋。吞天之气贯苍穹。英灵烜赫乾坤震。万卉香敷一夜风。(寒松操)

　　月夜灵妃鼓瑟还。幽然云佩度空山。南来一段伤心事。泪滴香风翠蔼闲。(湘翁沄)

　　月覆青山掌上抟。露珠滴滴下金盘。和来玉屑非常味。共饮香沉紫阁寒。(宗楷元)

　　大鉴下三十二世

　　西京少室月舟文载禅师(定国从嗣)

　　掩关阅万松拈提从上古宿机缘有若面墙。一日忽有省乃曰。曹洞宗风有织锦𢌞文之功。非针线细密盘旋回互不犯当头者。断不敢主之。既而幡然出关。参无方得大了办。方为印可。

　　春雨山花灿锦。秋风叶落飞金。夜静幽人得意。猿啼旅客伤心。咦。等闲若不登高望。争见东流海㨾深。(百愚斯)

　　踢倒旧时糟粕瓮。嗒然一笑机先用。堂前不挂夜明帘。六月黄河连底冻。(独立迈)

　　血战功成信不欺。龙光密密更饶谁。长安万户歌明月。响遏云回禁殿吹。(湘翁沄)

　　月舟示众。达磨西来。以一乘法直指单传。令人见性成佛。至我少室。如九鼎系于单丝。汝等诸人趁色力康倢。打办个事直须努力。莫闲过日。

　　手无寸铁已降魔。变化神兵祇草莎。若问上来关棙子。昆仑折箸搅黄河。(幻隐干)

　　大鉴下三十三世

　　北京宗镜小山宗书禅师(月舟载嗣)

　　参月舟入室请益。密践八载后继席少室。叹曰。先师去后。海内宗风迨乎湮没。前辈有言。丛林下衰弘法者多。假我偷安不急牚拄之。其崩颓跬步可须也。某虽惭付嘱。其如法道何。遂主之。晚上京师住宗镜。

　　地缺东南水自宽。波涛万顷碧漫漫。赚他无限痴男女。按着泥坑砌㼾砖。(南庵依)

　　迎风殿里罢云和。起听新蝉步浅莎。为爱九天和露滴。万年枝上最声多。(铁帆舟)

　　锦幄琼林映日开。绛庭亲校列仙才。化人独驾千年鹿。云是昆仑顶上来。(玉昆仑)

　　大鉴下三十四世

　　少室幻休常润禅师(宗镜书嗣)

　　参宗镜。镜举。我今不是渠。既不是渠。毕竟是何人。师呈偈曰。若要识此人。有个真消息。无相满虚空。有形没踪迹。曾为佛祖师。永作乾坤则。龟毛拂子清风生。兔角杖头明月出。镜复征之。师曰。彩凤飞翻身自在。铁牛奔㖃意常闲。镜曰善哉。

　　破镜光飞不借缘。金钗斜插玉花妍。香英落地人难拾。彩凤衔将到日边。(湘翁沄)

　　雷门布鼓。赤壁鏖兵。打开宝藏。击碎晶莹。帝网交罗而重重相映。珠光互照而灼灼圆明。兔角杖挑彩凤舞。龟毛绳系铁牛鸣。纵横不辨往来事。到此难留父子情。祇要功勋常显世。不知展转振家声。(寒松操)

　　廪山蕴空常忠禅师(宗镜书嗣)

　　寿昌问法要师曰。汝能精进不肯自欺。便是彻首彻尾工夫。一日闻弟兄论金刚经义甚快。师曰。宗眼不明。非为究竟。昌闻茫然自失。乃问如何是宗眼。师拂衣而起。昌后请益。师曰。我实不知。汝自看取。昌后于大好山语得悟。乃入方丈通所悟。师曰。悟则不无。却要受用得着始得。不然祇是个汞银禅也。

　　永宁鼎云。重赏之下必有勇夫。祇如寿昌悟底。是汞银禅不是汞银禅。

　　枝上流莺和泪闻。新啼痕闲旧啼痕。数年鱼鸟沉消息。今日关山劳梦魂。(粟庵鼎)

　　大鉴下三十五世

　　大觉慈舟方念禅师(少室润嗣)

　　参幻休。休问甚处来。师曰北方。曰北方法道与此方何如。师曰水分千派流出一源。一日游初祖面壁处契悟。乃曰。五乳峰前好个消息。大小石头块块着地。诣室呈休。休印可之。

　　透过铁壁银山。蹋翻佛祖关轴。法道南北而乃翠乃森。石头大小而成笑成哭。水出万派流。露滴千竿竹。森罗遍界总空花。更向何处开两目。咄。六六元来三十六。(寒松操)

　　玉勒骑回一紫骝。骁腾直蹋万峰头。回身蹴落岩前石。浪涌澄潭桂毂秋。(湘翁沄)

　　寿昌无明慧经禅师(廪山忠嗣)

　　问僧。赵州道台山婆我为汝勘破了也。勘破在什么处。曰和尚今日败阙了也。师曰老僧一生也不奈何。好教你知。若实会。举似来看。僧拟进语。师打一棒曰者掠虚汉。

　　栖霞成云。台山一案拈却多少人鼻孔。换却多少人眼睛。者僧也解诈明头。及乎老汉拈出个柴头。向他面前吹一吹。直得退身无路。且道者一棒他还知落处么。

　　寿昌曰。冒雨冲风去。披星带月归。不知身有苦。惟恐行门亏。

　　子山仁云。栽秧晨早出。看水夜忘归。大义通身是。阿谁有点亏。

　　寿昌阅传灯。见僧问兴善如何是道。善曰大好山师不谕其旨。一日因举石忽然大悟。

　　广州城外一片石。多少刺史移不入。老僧举起似诸方。孟尝夜度秦关黑。神莫测。鬼莫测。三百年来大好山。巍巍占断大唐国。(南庵依)

　　处处春风草离离。不堪悲处更堪悲。巨灵劈破华山路。虎势龙威在此时。(巨音选)

　　塞壑填沟大好山。等闲一石露斑斑。牧牛场上家声好。千古风流祇此间。(玉昆仑)

　　大鉴下三十六世

　　越州云门显圣湛然圆澄禅师(大觉念嗣)

　　参云栖。栖举高峰海底泥牛话问。内有一句。且道是那一句。师推出傍僧曰大众证明。栖颔之。

　　愚庵盂云。彼时此语传之海内。直得须弥山震动。大洋海波翻。阿修罗手擎日月高声唱云。邪正不分。过由旁僧。　崇先奇云。披沙拣金还他云门老汉手亲眼快。若是内中一句。莫道云栖。便是高峰老汉亦拈不出。何故。大众证明。

　　云门因大觉说法止风涂。师往参之。觉问。止风涂向青山近。越王城畔沧海遥时如何。师曰。月穿潭底破。波斯不展眉。

　　问处钩深答处幽。金针玉线意相投。洞门烟锁难窥觑。铁眼铜睛尽缩头。(浃水洽)

　　雕龙俊马竟千秋。才辨当年动列侯。大泽祇今云气合。春江来许老羊裘。(俍亭挺)

　　东越相逢几醉眠。满楼明月镜湖边。别离吟断西陵渡。杨柳秋风树树蝉。(铁帆舟)

　　云门因鹤林参五台山达观可。盘桓夜深。观曰你信得及么。林曰信得及。观曰既信得及。请将法华经抛入屎桶看。林如所言。诸方疑骇。师往勘之。问鹤林有此事否。曰实有此事。师曰汝信得及么。曰信得及。师曰既信得及。割取头来。林不知所措。师曰虚头禅客。观闻曰。阿耶阿耶。鹤林万劫地狱。云门一语出之矣。

　　东明际云。二尊宿一人有杀人刀无活人剑。一人亦有杀人刀亦有活人剑。

　　云门因紫柏月川二师黄慎轩陶望龄诸公玩月次。轩问马祖南泉玩月因缘。乞师一语。师曰。你坐我立不得为说。轩亟起谢过。川曰内翰错过了也。柏曰我下语不及此老。

　　没孔箫吹蓦地声。纷纷相和未知音。太史风流偏解意。停腔独取故人心。(南庵依)

　　湿阴千尺照人寒。历乱青山几得安。更恨邻家闲不寐。一时又向远峰看。(密庵可)

　　脱略无羁绝潇洒。南北东西没可把。意气卷舒六合云。眼光烁破四天下。(德微昱)

　　云门因僧问如何是大用。师曰。打杀千万人。不名性躁汉。

　　百丈泐别云。赚杀天下人。不名性躁汉。　握宗符云。云门祇有杀人刀。且无活人剑。百丈祇有活人剑。且无杀人刀。或有人问嶷山。如何是大用。但云我王库内无如是刀。且道与古人相去多少。

　　云门因僧问古镜未磨时如何。师正色厉声数其往事。僧作瞋告辞。师曰且磨者一点着。僧礼拜。

　　河汉如银风露横。满天肝胆向人倾。祇因座上无相识。芦管临风又一声。(南庵依)

　　翠微深处暗香飘。红吐山花朵朵娇。一片白云横谷口。笑他归鸟自迷巢。(寒松操)

　　云门因僧问如何是圆相。师曰大烧饼。

　　烹金琢玉老钳锤。指出当阳绝是非。分付天池抟汉客。免教影落大圆机。(宗直谏)

　　说处何如做处亲。掀翻瓦砾是黄金。谁能解和阳春调。铁笛吹开白雪吟。(雪岸睿)

　　云门一日上堂说法毕。忽召众曰。还有问话者么。若有出来。我祇要打草惊蛇。僧才出。师曰真是一场业地。卓拄杖便下座。

　　愚庵盂云。者老汉图得一时俊快。不顾后人检点。者片地从古至今何曾清净得来。偶然一时惊草。却被者僧靠倒。

　　云门上堂。老侬不识元字脚。强出人前要说法。错读曾参作鲁参。合堂大众皆笑杀。笑笑笑。中有妙。若还悟得其中意。点破当头者一窍。且道如何是者一窍。良久曰。动容扬古路。不堕悄然机。

　　错读曾参作鲁参。云门太煞放痴憨。当头一窍辉今古。何必扬眉落二三。(牧庵密)

　　云门因僧参。乃问你行脚事作么生。僧画一圆相。师划破。僧敲桌三下。师却画一圆相。僧又敲桌三下。师又重画三圆相。僧以手抹却。师曰离此之外别道一句看。僧拟议。师便喝出。

　　东明际云。者僧将成九仞之山。不进一篑之土。　锦德寒云。我若作者僧。待道离此之外别道一句看。即拂袖便出。

　　共将糊饼卖街头。与夺从容得自由。变局换旗功始立。输他一着不封侯。(山茨际)

　　负笈归来叙画堂。言言喜不甚参商。及乎话到干情处。转盻云山成渺茫。(天鼓声)

　　月窟飞花。霜空激电。夺胎换骨存机变。龙吟铁树髑髅干。虎啸金飙天地转。脑后既轰锥。当门仍按剑。我王库内谁甄辨。拈来抛向大江东。万派千山尽仰宗。(归元会)

　　云门因鸳湖谒问。目前无法。意在目前。其旨如何。师曰闻令师出关是否。曰。不是目前法。非耳目之所到。又作么生。师曰。请出。我要止静。湖便出。

　　狭路相看一段奇。灼然宾主礼无亏。就中更有些讹处。不是苦心人不知。(介庵进)

　　凤管鸾萧隔彩霞。不知墙外是谁家。重门深锁无寻处。径有碧桃千树花。(无依壅)

　　大鹏抟飙。苍龙出海。动弦别调。旁观色改。相𢹂相语自纵横。明州有个憨布袋。(牧公谦)

　　日间犹未掩柴门。客到堂中奉玉樽。休话楚山春色好。常留明月在前村。(全越祖)

　　云门因僧问如何是学人自己。师曰你无自己。曰为什么学人无自己。师曰你有自己则不从我觅。

　　拈来芒梗胜灵锋。杀活乘时不放松。倒卓秦山归去也。玉梅香度耶溪风。(位中符)

　　寻入桃源路转赊。烟霞扑尽问仙槎。秦余不识家何处。洞口云封吐碧花。(证心修)

　　云门上堂。忽鸡鸣。乃曰。呀。金鸡上座为汝转第一义谛根本法轮了也。诸人在者里更讨甚么碗。

　　水槛沙平冷石台。清风细雨杂香来。临风三弄江城笛。魂断湘裙扫落梅。(俍亭挺)

　　流水高山寓意深。子期去后少知音。而今说与瞻风客。不是寻常离别情。(思懒融)

　　云门因中丞苏云浦问。鸳鸯绣出从君看。不把金针度与人。如何是金针。师曰我在京师走一遭。不曾遇着一人。浦复问。师曰古佛过去久矣。

　　崇先奇云。云门金针暗掷。孤负鸳鸯独绣。中丞锦衣夜行。不思故国风光。　凤山启云。祥麟不践生草。大鹏耻宿鸡栖。啮镞之机。惊群之句。谁敢追风。但末梢头太煞老婆。若是不肖。待复问。便与一棒。教者俗汉疑三十六年。

　　云门因僧问如何是异类中行。师曰。轻打我。轻打我。曰我会也。师曰作么生会。僧遂驴鸣。

　　崇先奇云。者僧虽善步趋。犹欠返踯。检点将来。也是邯郸学唐步。　白岩符云。云门师翁一生眼脑端正。气宇清明。无端引者僧向瞎驴痡马队里作活计。不肖孙则不然。如何是异类中行。但云木作头。泥水作头。解作头。石作头。　雪岸睿云。向异类而作佛事。须是云门始得。未免引人衔铁负鞍无有了期。我则不然。如何是异类中行。清净法身。圆满报身。千百亿化身。

　　转步溪山眼倍明。落花深处草青青。生来头角双双子。踪迹依然没处寻。(宗远源)

　　拨转机轮古路头。野田荒岸恣优游。不知陌上蝉声切。也解风前报早秋。(尊道启)

　　钓尽若耶溪上月。吹残玉笛洞中春。夜来不向深宫宿。一桌渔歌过孟津。(山容波)

　　云门在云栖。因津送亡僧回栖。问众曰。亡僧迁化向甚么处去。师出众曰谢和尚挂念。

　　愚庵盂云。云门老汉虽善机宜。还须替者僧入涅槃堂始得。

　　目前机得逢源了。一处打墙两处好。者边躲得骤雨过。那边便见清风晓。转身归唱三江曲。铮铮韵出青霄杳。(维新起)

　　霜天留饮故情欢。银烛金炉夜不寒。若问吴江别来意。青山明月梦中看。(思懒融)

　　云门上堂。前山头鸦鸣。后山头鹊噪。祇者是○○。沉思即不妙。哑子吃黄连。有口不解道。

　　云岩祥云。云门老汉拟欲坐断天下人舌头。而不知也是李向赤边咬。复颂。

　　玉龙冈上凤凰飞。啄啐珊瑚月下归。啼得一声天亦动。重重海国夜传衣。

　　云门因僧问恁么来时如何。师曰戏论。曰不恁么来时如何。师曰戏论。曰恁么不恁么来时如何。师曰戏论。曰向上更有事也无。师曰戏论。

　　无腔笛弄彩云横。翻尽梅花调不更。假有知音能侧耳。满怀肝胆一时倾。(雪岸睿)

　　宗鉴法林卷七十
卍新纂续藏经第 66 册 No. 1297 宗鉴法林


　　宗鉴法林卷七十一

　　集云堂　编

　　　　大鉴下三十六世

　　信州博山无异元来禅师(寿昌经嗣)

　　因登厕睹上树人大悟。见寿昌。昌曰近日如何。师曰有个活路祇是不许人知。曰因甚不许人知。师曰不知不知。

　　寒松操云。若论者条活路。非但他师资拈弄不出。直饶达磨到来也做手脚不及。

　　古宅门开趁晓行。风飘香带锦衣轻。高情人话沧洲上。碧海云空柳絮横。(全越祖)

　　逼岁不堪残腊尽。梅花喜见绽枝头。锦衣公子恣狂态。勒马翩翩雪径游。一歌一曲。故友是投。醉眠村酒乐悠悠。(南庵依)

　　玉帛朝回望帝乡。乌孙归去不称王。天涯静处无征战。兵气销为日月光。(黑历智)

　　独步空阶曙色微。风高卉木露全机。转身不蹋来时路。赢得清风满袖归。(寒松操)

　　山月缟中庭。幽人醉初醒。不是怯春寒。愁蹋梅花影。(诞登清)

　　博山因寿昌以玄则禅师答僧问龙吟雾起虎啸风生话命颂。师冲口颂曰。杀活争雄各有奇。馍糊肉眼何能知。吐光不遂时流意依。旧春风逐马蹄。

　　栖霞成云。掀翻海岳须还㧞地之才。驱走雷霆要有滔天之作。博山此颂㧞地之才有矣。滔天之作具矣。要五百年名世。凤舞岐山。十万里传心。龙吟枯木。又须别有话会处始得。

　　转天关还他作者。掀地轴须是其人。恁么龙争蛟斗。那知鳖苦鱼辛。廓情尘。锻凡炼圣。扫玄路。雷卷雷轰。咦。会见皇风成一片。山青水绿旧乾坤。(慈云文)

　　龟毛拂上。兔角杖头。面皮拨转。自在风流。(兴善康)

　　博山因僧问如何是道。师曰红绡。曰红绡莫是道么。曰不是道。曰既不是道因甚么答以红绡。师曰因你问道答你红绡。

　　回雁高飞太液池。新花低发上林枝。年光到处皆堪赏。春色人间总不知。(南庵依)

　　江南春动雪初消。澹荡风光夜色饶。游子贪观天上月。那知春色在梅梢。(寒松操)

　　一度咨询一度亲。楼台烟雨酿春温。无端掩映池塘里。梳羽鸳鸯入画屏。(灵焰烛)

　　建阳东苑晦台元镜禅师(寿昌经嗣)

　　因有省。以偈呈寿昌曰。识破不值半文钱。可怜摸索几多年。宗流尽是欺心汉。说甚祖师别有禅。昌曰你且道那里是赵州勘婆子处。师厉声曰和尚莫作怪。昌为大笑曰。参禅要到者一着。始不受人牢笼。师礼拜。

　　栖霞成云。东苑被寿昌冷地一锥。若无后语。祸事祸事。

　　自掘深坑自活埋。偷生无计怨谁来。翻身拾得泥团子。错认骊珠作宝怀。(慈云文)

　　乌藤七尺趁闲行。打雨敲风过一生。转过溪桥逢旧友。忽然蹋断草鞋筋。

　　东苑见僧来便曰。者汉子失了魂。来者里作甚么。僧拟对。即以棒逐去。

　　鳌头一醉曹山酒。家业浑然不知有。凭将此个夺魂丹。电雷却教颠倒走。休乱走。道道。(梅逢忍)

　　赤骨聿双穷相手。精光邋遢一藤根。全身坐断鬼门路。要与阎浮人返魂。(海慧惺)

　　福州鼓山永觉元贤禅师(寿昌经嗣)

　　师读法华经。至我尔时为现清净光明身。遂问昌曰。如何是清净光明身。昌挺身而立。师曰祇此更别有。昌起行。师当下豁然。如释重负。随入方丈通所得。昌遽棒之三。曰向后不得草草。仍示偈曰。直饶跨上金毛背。也教棒下自翻身。师疑之因甚。更要棒下翻身。越四载因过延津闻僧诵经曰。一时謦欬俱共弹指。是二音声遍至十方诸佛世界。由是彻见寿昌用处。

　　自从拾得摩尼宝。一到延津彻底倾。赤骨贫来无一物。依然眉下露双睛。(觉海文)

　　四月新荷香满池。熏风拂拂透罗帷。黑甜惊起心何快。说向时人几得知。(叶舟顺)

　　悬岩碧落眼生花。吞吐三千晓嶂霞。个里分明原底事。从他门外驾三车。(真懒定)

　　一步行来一步高。谁知棒下不相饶。卧龙得水兴波浪。舶主轻舠过海潮。(即成见)

　　是二音声闭口谈。清光摇落海门宽。一时弹指全机露。棒下翻身毛骨寒。(子愚喆)

　　大鉴下三十七世

　　苕溪指南明彻禅师(云门澄嗣)

　　一日同麦浪怀侍云门次。门曰。老僧四大不调和。汝能疗否。师曰苍天苍天。浪曰谵语作么。门曰不如者个不识字底。

　　诞登清云。瞑眩之药难瘳不治之疾。云门结胸之症漫以参苓是投。无怪云门自用硝黄。

　　青天白日鼓风雷。云锁苍山雾锁岩。俊鸟𠴨𠴨啼不彻。分明有眼不曾开。

　　老子一身三杂病。儿童竞进三陈汤。料当祇得三年活。泪尽难辞哭彼苍。

　　夜明符执在机先。深入洪波浪泼天。纵使鲸鲵能变化。一钩搭上钓鱼船。

　　明因寺麦浪明怀禅师(云门澄嗣)

　　示众。洛阳牛犊食禾头。荆益田畴减半收。舜若多神枵腹死。江河淮济泪长流。

　　诞登清云。明因借别家坟墓。哭自己心事。瞒不干涉者即得。倘遇彼之亲眷。未免令人绝倒。

　　一段真风画不成。明吹暗度送君行。泥牛吼破澄潭月。石马加鞭不进程。(天宁鸿)

　　佛日石雨明方禅师(云门澄嗣)

　　住云门时因黄端伯访。问明头来时如何。师曰耶溪不许扁舟宿。曰暗头来时如何。师曰此去钱塘尚隔津。

　　青门林云。横抽宝剑不犯锋铓。须让作家居士。发挥偏正。宏阐先宗。还他没量师翁。诸仁还识二老落处么。若也识得。正如杨修见幼妇。自然一览便知妙。设若未委。更听一颂。

　　一语投机话更长。白苹红蓼满潇湘。月船夜半乘风去。不犯东西用意良。

　　佛日因僧问如何是主中主。师曰江南不曾带得来。曰为甚不曾带来。师曰也亏你。

　　万花丛里沽村酒。九曲河边泊钓船。醉把丝纶随手掷。蓑衣斜挂夕阳天。

　　佛日初阅楞严。至如汝文殊更有文殊处。身心世界打成一片。后因病。值云门上堂曰放下。着师通身庆快。呈偈有会得竿头舒卷意。放生原是钓来鱼。门痛加呵斥。后闻僧举大慧剥荔枝话。遽然轩渠一笑。

　　万仞峰头掷钓竿。荔枝吞吐逼人寒。烟蓑箸笠斜阳外。狼藉珊瑚碧玉盘。(好木材)

　　芦湾深处月三更。红蓼花开江水清。叵耐若耶溪上客。箕裘续得振家声。(谷云清)

　　月映澄潭彻底清。金鳞夜静向光行。忽然一跃翻身转。便是桃花浪里鲸。(雨樵愚)

　　因风凝寒。冰结不澜。玉龙游泳在深潭。迅雷击发苍溟窟。大放鲲鲸吸海干。(雪筠赤)

　　一闻放下便抽身。罢钓归来别有春。舒卷竿头无限意。海天空湛月华新。(辐虚毂)

　　佛日因僧问如何始得不染污去。师曰巡人犯夜。

　　岸眉乳云。白刃横施锋铓不露。须是师翁始得。芝山又且不然。有问如何始得不染污去。但道新荷擎雨盖。风动远香生。

　　佛日问白岩甚处来。曰赣州。师曰崆峒和尚即今在甚么处。岩近前问讯曰恭惟和尚起居万福。师曰错了也。曰情知和尚惯压良为贱。师曰错错。

　　相逢圯上叙情余。纳履分明要抑渠。逗到末梢无可奈。殷勤只得授仙书。(独芳栎)

　　佛日再住天华。因僧问。石伞已收。天华再布。尽力举不起底句。乞师指示。师曰班门弄斧。曰。西河震㖃未为奇。北斗藏身犹是钝。师曰卖油娘子水搽头。曰。恁么则知恩有地。酬价无涯去也。师曰大众看取者僧。

　　惟一楫云。者僧虽能看孔着楔。始终要见尽力举不起底句子。未免错自承当。宝寿毫力不着。转转有出身之路。检点将来。犹未劋绝。或有问山僧。石城已离。宝泉复到。如何是尽力举不起底句。但向道试看道人岩畔月。夜来清照饮牛溪。

　　杭州愚庵三宜明盂禅师(云门澄嗣)

　　因僧问二亲俱丧时如何。师曰好个消息。曰还假保任否。师曰一翳在眼空花乱坠。

　　堂上已无亲父母。眼中拨出翳空花。行尽三更明月路。黑漫漫地渡流沙。(海慧惺)

　　愚庵问僧何去。僧曰弁山。师曰吾有一信烦带得么。曰得。师震威一喝。僧罔措。师转身便行。僧至弁山如前举毕。山曰。者汉若来。可居第一座。

　　维新起云。愚庵师翁太虚空里着色。弁山伯祖没弦琴上知音。若是起上座又且不然。待僧云得。便就地画一圆相而坐。不惟使者僧立身有地。亦且鸿信可通。何故𠰚。回头尽属儿孙事。祖父从来不出门。

　　轻财不吝因家富。点额无依穷子哀。徒自竛竮晤亲友。诉衷情又被穿腮。(肇暹升)

　　鼻头拽脱笑呵呵。俊逸风流有许多。昨夜大虫遭虎咬。天明不见旧时窠。(正观喆)

　　愚庵参云门。进堂约不语戒。正提撕。忽门入堂。高声曰放下着。师不觉掀眉一笑。门问。懹州牛吃禾。为甚益州马腹胀。师曰问取露柱。曰。祇如树倒藤枯。毕竟句归何处。师曰长江翻白浪。曰尚疑你在。师遂呈偈曰。触处逢伊识得伊。石伞峰前一带溪。门遂揄之。师拂袖出曰。落花无限春山暮。就路还家听鸟啼。

　　石伞峰高万木秋。耶溪溪畔毒龙游。落花无限春无限。树倒藤枯笑未休。(雨樵愚)

　　震法雷兮雨法雨。玻璃盏贮狮王乳。僻爱苏堤山水间。风流月夜谁堪语。(干予裕)

　　掀眉一笑达心空。抹过须弥不露踪。沧海蹋翻藏不得。逆流洞水镇寰中。(幅虚毂)

　　东山尔密明澓禅师(云门澄嗣)

　　因探友德清。舟中闻锣声有省。举似云门。门曰此夙根所致耳。尚须知有向上一着。师唯唯。一日门上堂曰放下着。师忽全身脱落。作偈曰。夜半霜寒月忽低。行人到此尽迟疑。翻身蹋断来时路。点点星晖斗柄垂。

　　锣声惊起碧潭龙。头角峥嵘宇宙空。作浪双江无遮覆。琵琶曲里显宗风。(雨樵愚)

　　决志参询寝食忘。铜锣声里证圆常。竿头月映耶溪水。流出光华满大唐。(尔卓璨)

　　锣声一击豁心空。古镜堂前不树功。直待虚空成粉碎。一毫头上定纲宗。(崇效玉)

　　尔密示众。立功勋。存照用。大似缘木求鱼。收视听。除聪明。何异牯牛取乳。又道。道非见闻觉知。不离声色言语。据如上说。毕竟如何行履。良久曰。路逢死蛇莫打杀。无底篮儿盛将归。

　　青山叠叠水重重。说与行人路不通。莫若归来桑柘里。村歌社舞乐从容。(海慧惺)

　　香雪具足明有禅师(云门澄嗣)

　　因僧问久滞不通时如何。师曰数珠在手。曰音声未息时如何。师曰葶苈子。曰六牕未静时如何。师曰相见了也。

　　等闲𢹂手入红尘。步步相随不是亲。终日与渠离不得。有时发笑有时瞋。(界弘量)

　　海客临渊问路头。渔翁一一为君酬。可怜不遇弄潮手。直至而今在半途。

　　机轮轧轧暗相投。话到伤心泪欲流。一阵金风吹落叶。天涯何处不惊秋。

　　弁山瑞白明雪禅师(云门澄嗣)

　　参云门。门举斩猫䛡。师于言下知有。将蒲团抛出曰。一语下徐州。后于过桥次。门曰。溪水潺潺。汝试道看。师曰。敲空有响。击木无声。门笑而颔之。越六日。师闻钟声乃大彻。

　　耶溪水清清。过于水弁。岳山高高过于山。敲空有响兮大地咸闻。击木无声兮捣碎须弥。相将父子兮越国风流。抛出蒲团兮月照蜃楼。蹋遍天涯路。收回一指头。(石嵩干)

　　炉火均调炼铁锤。重轻分两不曾亏。等闲抛出青霄去。打落天边白凤儿。(拙庵朴)

　　钟声吼出迸云雷。旷劫无明当下灰。跨脚上船便归去。阎浮在处却春开。(圆鉴达)

　　蒲牢惊落午天星。百丈山头乱点金。不看花梢流夜月。且张石伞荫天人。放牛归马寰中主。打凤罗龙化外宾。倒骑虎头收虎尾。家声何处不新新。(狮乳器)

　　金钟一扣透云门。击木敲高格外论。水过横桥流不悉。清声朗朗古今存。(世调迪)

　　虚空粉碎得无由。却使蒲团笑未休。一击钟声天地净。花梢明月五湖秋。(超目谙)

　　弁山问万仞壁。园房下事作么生。壁曰清明下种。师曰佛法不似者个道理。曰二年一春。师曰未离声色在。壁拈起枣子曰者个唤作色得么。师曰不唤作色唤作什么。壁曰青州有。

　　两刃交锋势莫休。旌旗闪烁海山愁。一声战罢归来晚。明月清风满御楼。(宗楷元)

　　将军虽有收番志。怎奈番人不肯降。战罢归来天未晓。满庭狼藉尽刀枪。(慈云文)

　　烟波江上泛轻舟。惯向惊人浪里游。但得竿头逢称意。不须轮桌下青州。

　　弁山晚参。一叶扁舟浪里颠。丝纶抛去看浮钱。钩头忽尔金鳞现。不负渔翁冒晚烟。遂以拂子作掷钓势曰。山僧今夜抛钩掷钓。莫有负命底鲲鲸么。出来吞啖看。时有僧出礼拜。师曰元来是个虾蟆。

　　乐禅耀云。驾无底船。撒漫天网。老汉固是善为。捡点将来。大似无风起浪。者僧虽是惯入洪波。不合贪他香饵。一钓便上。纵使有金鳞之作。未免甘作虾蟆。彼时若遇山僧。便好夺却拂子。掀倒禅床。管取老汉一场懡㦬。

　　想见田门鼎食喧。大开东阁待英贤。当时不有鸡鸣客。朱履三千也枉然。(慈云文)

　　弁山晚居崆峒时。以禅版东敲西唱。凡有僧请益。亦敲禅版示之。

　　云岩祥云。虚灵神会。妙应无方。不知支那国里有几许世界。正恁么时。还有知弁山落处底么。霜天月落夜将半。谁共澄潭照影寒。复颂。

　　一声钟彻晓天星。拜别丹墀不奉君。自此寒光空大野。优昙悉向火中生。

　　弁山因居士问一念未起时如何。师曰石人戴铁帽。曰浑然忘念时如何。师曰夜半日头落。

　　云岩祥云。弁山师翁意欲与伊拈却炙脂帽子。脱下鹘臭汗衫。殊不知。月明山静夜。空泪子规声。

　　弁山上堂。飘零黄叶振古佛之家风。游衍行云显当人之面目。快睹戒珠晃耀罏岳。崔嵬一道神光贯穿今古。虽然。更须知有转身一路。且作么生是转身一路。化功归己琴堂冷。退位朝君古殿寒。

　　云岩祥云。芳丛俱敛艳。枯木有花开。劫外春风吹散一湖冰月则固是。若论转身一路。须是让别人道去始得。

　　弁山参金粟。适上堂次。师出众便喝。粟便打。师又喝。粟又打。师曰者老汉败阙了也。便归位。

　　福善品云。黑豆未生芽。青黄的辨。龙马忽浮图。谁分奇偶。果乃宝印当阳。那管千差异致。二大老蓦劄相逢。逗到节角交头。灼然宾主不异。祇如弁山道败阙了也。且道败阙在甚么处。放去直冲金鼓阵。收来卷却万锋威。

　　弁山因僧问如何是不思议境界。师曰螺蛳吞大象。

　　当头不顾按龙泉。劈破虚空血溅天。铁壁银山俱粉碎。毗蓝风起电机旋。(珙堂树)

　　弁山一日指桃花示众曰。灵云见桃花悟道。诸人见桃花因甚不悟。一僧曰和尚见桃花时如何。师曰老僧不曾眼花。曰争奈即今何。师作咳𠻳声曰。老僧有病。出去。

　　昔日灵云曾失眼。如今举起诳儿孙。时来一阵摧花雨。又见飞英落满村。(雪岸睿)

　　弁山到金粟。值抬船次。问虚空驾铁船时如何。粟便打。师接住拄杖曰。波浪涌千寻时如何。粟欲打。脱拄杖不得。师曰情知和尚无下手处。粟曰且道承谁恩力。师弹指一下。

　　碧空云外玉轮悬。万里银河浪拍天。两岸芦花两岸雪。扁舟应逐好风还。(雪岸睿)

　　弁山上堂。月钩云饵整常抛。湛水澄潭正寂寥。有时浪里吞钩去。收卷丝纶喜气高。大众。且道收纶卷钓一句作么生道。良久曰。柳条横串花篮里。街坊高叫卖新鲜。

　　香饵闲抛逐浪浮。水深鱼密暗吞钩。老渔得意歌归去。明月芦花满钓舟。(慈度传)

　　瀛山雪关智訚禅师(博山来嗣)

　　初参博山。事槽厂。因见磨鼻拽脱忽有省。呈偈曰。直下相逢处。由来绝覆藏。舌头原是肉。嚼碎也无妨。一日山令首众问。如何是人天眼目。师曰顶门上。曰还假照鉴也无。师曰山不见山。曰不虚参见作家来。师掩耳而出。

　　夕阳斜畔路头赊。东望鄱湖水似车。蹋碎山前行履处。几回风月落梅花。(殊音宜)

　　银山雪夜结冰花。磨鼻呵呵笑作家。昨日蓝关无阻碍。朝阳倾刻是天涯。(禅指培)

　　几度归家未到家。乾坤推转转周遮。自从蹋碎梅花月。青白眼中爱着沙。(崇效玉)

　　方塘细草夕阳斜。隐隐柳梢归暮鸦。脚下芒鞋宜紧捎。肯随明月蹋芦花。(维新起)

　　磨盘无脚颠倒走。拈得鼻孔失却口。擉瞎人天正眼睛。虚空大作狮子吼。(海慧惺)

　　淮安檀度嵩乳道密禅师(博山来嗣)

　　因采茶次。忽白云从涧底起。师睹之有省。呈偈博山。山曰。者且置。祇如一口气不来。向甚么处安身立命。师曰不向和尚通去处在。山曰莫便是你安身立命处么。师曰道密终不作此见解。山曰好与三十棒。

　　涧底白云生岭上。桥边樵子过前溪。仙源望去无他树。万丈龙湫家最西。分付游人看路滑。几多天外着云迷。笑杀倚门傍户汉。只将鹤唳当莺啼。(南庵依)

　　白云涧起豁双瞳。谩谓安身不与通。父子机关真险峻。乌藤三十阐宗风。(弘机猷)

　　檀度上堂。枯木寒岩时节至。春风吹起律筒灰。石人抚掌呵呵笑。莫认春牛是土堆。

　　诞登清云。恁么为人。只有杀人刀且无活人剑。诞登不然。春牛只是土安排。及节逢时亦俊哉。赢得东风生大野。百花香自此中开。

　　浪高巴峡洪波滚。倒卷烟霞带日倾。两岸未归江上客。更闻猿叫断肠声。

　　檀度因僧问如何是类堕。师曰灵犀玩月。曰如何是随堕。师曰木马游春。曰如何是尊贵堕。师曰坐不当堂。

　　诞登清云。以折箸搅沧溟。能使鱼龙知命。则不无嵩祖。只是未惬曹山之意。顾左右云。者里具三堕。

　　太平治业元无象。野老家风古至淳。只管邨歌并社饮。那知舜德与尧仁。(天宁鸿)

　　长庆宗宝道独禅师(博山来嗣)

　　因僧问。一切诸佛皆从此经出。如何是此经。师震声一喝。

　　一喝当阳谁会得。忙忙宇宙错商量。秋风昨夜来何处。大地如银一片霜。(德实信)

　　风扫阵云清。海岳龙施膏。雨润苍生。枯枝朽石浑无赖。徒费雷公电女情。

　　独峰竹山道严禅师(博山来嗣)

　　尝榜三问勘验方来。一曰。独峰路险。把关令严。欲到者试借公验看。

　　水陆一般到帝京。寒风朔雪不胜情。磨穿脚底何如坐。得意方知手眼精。(正观喆)

　　青山突屼水长流。翠竹黄花烂熳秋。此景此时人得意。百年公子忽封侯。

　　回龙古航道舟禅师(博山来嗣)

　　因僧问。真觉有言。石卵爆尽。柽枝扫地。吾当再来。师今继席。莫再来么。师曰诬人之罪以罪加之。曰恁么则据款结案也。师曰一状领过。

　　石卵爆开黄鹤去。柽枝低亚凤凰来。白苹红蓼秋江冷。铁笛无端奏落梅。(海慧惺)

　　逢场作戏逞英豪。两阵交锋志气高。今遇太平无象日。旌旗不动酒旗摇。(德实信)

　　荡尽家园赤骨贫。白云岩下暗移身。蹋翻鸟道虚空转。锦绣乾坤绝点尘。(崇效玉)

　　古航因博山上堂。师出问。钟未鸣。鼓未响。还有佛法也无。山曰。木人井底吹。石女溪边舞。师曰语中玄一句如何道。山曰。夜半正明。天晓不露。

　　德实信云。博山高高山顶立。立不见顶。古航深深海底行。行不湿脚。要问佛法二字。犹欠悟在。

　　春暖相呼出翠微。时行时坐浑忘归。黄昏一阵东风雨。难免浑身透湿衣。(诞登清)

　　枯木寒岩绝点尘。冻云深锁岭头春。冰肌梅萼传音信。隐隐馨香冷醉人。

　　凤楼高卷曙光寒。太古文明见也难。直入禁闱忘扃锁。彤云翻作雪花看。(天宁鸿)

　　博山雪涧道奉禅师(博山来嗣)

　　闻鸡鼓翅叫。大悟曰。柏子焚残焰欲无。邻鸡忽听一声呼。昔年错认驴觑井。今日方知井觑驴。

　　谯楼鼓歇梦初醒。忽听鸡声报晓钟。莫道井驴从此悟。井驴拈却始心空。(非台镜)

　　冶父星朗道雄禅师(博山来嗣)

　　因僧问。跨虎头收虎尾犹是时人窠臼。如何得绝断众流万机寝息。师曰如汝所问。

　　云冶父卸却顶上铁枷。要且无人证盟。

　　劳劳亭上十分春。忍把离情付水濵。唱罢阳关三叠曲。借他官柳送行人。(海慧惺)

　　夹岸桃花红似火。满堤柳絮白如银。天风一阵来何处。狼藉枝头多少春。

　　朗师机惯得其便。却将猫尾拌猫饭。获兔苍鹰早已归。几多犬被枯桩赚。(非台镜)

　　金陵天界觉浪道盛禅师(东苑镜嗣)

　　因荆国主请升座。僧问。今日荆国主设斋。还有受得王者供养也无。师曰。香风吹萎花。更雨新好者。曰恁么则梵王帝释皆当称赞也。师曰莫怪山僧不下床。

　　紫琈岠云。宁可戴角披毛。断不肯瞎却一师僧眼。浪老人较些子。者里则不然。还有受得王者供养也无。有甚饆饠䭔子快下将来。

　　内使频添宝鸭香。彤庭月落正当堂。有人借问宫中事。尊贵天然懒下床。(海慧惺二)

　　出处何如聚处多。各抬身价叹懡㦬。风流不在搽𧹬粉。只要情真对阿婆。

　　凌云凤阁奏箫韶。引出仙姬越㨾娇。细语含情归洞府。惟闻环佩响飘飖。(金铎文)

　　天界参东苑。苑问曾闻博山提唱维摩经否。师曰曾闻。苑曰弥勒得一生受记作么生。师曰大有人疑着。苑曰你又恁么去。师异之。围炉次。师举古德劫火洞然话。有云坏。有云不坏。此意如何。苑曰你又恁么来。师后呈生平所见。苑然之。

　　黑白分明神妙局。当头一着似难逢。岩前快遇知音者。斧烂柯销看不穷。(亭山充)

　　虎啸岩前兴独夸。蓦然枯木产新芽。亲承雨露空今古。别转生涯吹玉笳。(无叶花)

　　悟了还须出见人。武夷山里丧家珍。谁知一种生涯别。梦笔花开大地春。(智圆鉴)

　　一语机投志可酬。家私荡尽转风流。夜来石女呵呵笑。万里天边拥玉楼。(子愚喆)

　　天界因僧问。如何是大藏教诠不出底意旨。师曰泪出痛肠。曰末后拈花又作么生。师曰要头斫将去。

　　堪嗟认影迷头人。指出重关又问津。恨杀口门生太窄。只将肝胆一时倾。

　　花冠卸却忘尊贵。输与傍人坐翠微。大义经诠重剖露。言言见谛不相违。(弘鼎教)

　　天界一日问僧。去年贫未是贫。今年贫始是贫。你道香严在那里安身立命。曰。锥也无。立甚么命。师曰亡命汉向草里辊作么。曰何处是草里辊。师曰黄连作马鞭。

　　玉管频吹劫外心。唤回枯骨作龙吟。云蒸碧海无人会。空引金波贯古今。(普济龙)

　　蹋碎乾坤绝点尘。无踪迹处莫藏身。蟭螟眼里翻筋斗。跃马扬鞭过孟津。(崇效玉)

　　太平无事传边将。苜蓿烽前立信旗。喝起阵云弥海上。一声鼙鼓挫全师。(海慧惺)

　　太平时节论干戈。万里沙场草也无。若是久经行阵者。收兵惟在一声锣。(正觉喆)

　　开元为霖道霈禅师(鼓山贤嗣)

　　上堂。无见顶相个个圆满。为什么我显汝隐。镫王座子人人有分。为什么我坐汝立。知么。镆鎁未出匣。游丝千万丈。等闲拈出来。一断一切断。

　　明月清风孤屿外。白云流水断桥西。寒光一片明如镜。混不得兮类不齐。(崇效玉)

　　子陵深隐富春山。闲把丝纶钓碧湾。虾蟹寥寥秋水静。空将明月伴钩还。(慈云文)

　　宗鉴法林卷七十一
卍新纂续藏经第 66 册 No. 1297 宗鉴法林


　　宗鉴法林卷七十二

　　集云堂　编

　　尊宿(未详嗣法)

　　福州东山云顶禅师

　　因僧问如何是和尚日用事。师曰。我吃饭。汝受饥。曰法法不相到又作么生。师曰。汝作罪。我皆知。

　　法林音云。理不借处争敢侵着它一些子。道不碍时又何尝有一物为对为待。此是东山见处。若约法林门下。正是白日迷路。复颂。

　　越水吴山引断肠。春风梦里绣鸳鸯。个中法法不相到。明月依然照故乡。

　　翡翠贪鱼渚芷边。青钱点碧水中旋。随风上下浑无碍。数数闲情别有天。(粟庵鼎)

　　云顶因僧问如何是和尚一枝拂。师曰打破修行窟。曰恁么则本来无一物也。师曰知无者是谁。曰学人罪过。师曰再思可矣。

　　法林音云。佛来也斩。魔来也斩。东山究竟不知者拂子来处。若一概放过。何异截鹤续凫。　永宁鼎云。好一枝拂。者僧拈不起。东山用不得。永宁惯行平展。要且难为分析。

　　云锁苍崖花满溪。行人到此路犹迷。一声啼鸟出幽谷。正是仙家对奕时。(海慧惺)

　　重门吏散印刁刀。片纸从教耸骨毛。欲问中书堂里事。纷纷剑戟似蓬蒿。(法林音)

　　峰顶池开十丈莲。香风吹醒洞中仙。斜冠倒履云端现。故尔蹁跹声色前。(粟庵鼎)

　　云顶因士问。洞山道有一物上拄天下拄地。未审是甚么物。师曰担铁枷吃铁棒。曰天地黑山河走。师曰。阎老殿前添一鬼。北邙山下卧千年。士呼快活快活。师曰也是野狐吞老鼠。

　　法林音云。蛊毒之家水莫尝。东山既不能觑透价老心肝。争免数百年后带累者汉活葬在洞山门下。复颂。

　　荆棘岩前出老根。多年犹带血斑痕。不知何处腥风至。徒向荒郊欲返魂。

　　划断千江白雪纷。赤梢沉困暗消魂。渔翁夜半鸣桹急。大叫天明失路行。(粟庵鼎)

　　高邮州定禅师

　　因僧问透网金鳞以何为食。师曰干屎橛。

　　法林音云。百尺竿头不知转身之路。空扭捏三圣鼻孔。万仞岩前不解垂手之机。徒模糊云门眼睛。今日有人恁么问。法林终不肯。祇有受璧之心。　永宁鼎云。索价八百。拟酬一千。可谓高迈古今。在今之世十个五双。背秦忘楚者多。摹腹问心者少。

　　铁壁银山涌出来。当头一拶便成灰。锦鳞若解生头角。迸破青天走逆雷。(海慧惺)

　　蹋碎佛阶衬马蹄。残红飘处印香泥。清波涌出游艇子。遥望芦花一色迷。(法林音)

　　郑州普照寺佛光道悟禅师

　　身著白衫。跨黄犊吹短笛。游于洛中。尝曰。道我凡耶。曾向圣位中来。道我圣耶。又向凡位中去。道我非凡非圣耶。却向毗卢顶上别有行处。

　　法林音云。佛光贪它一粒米。却将曩劫熏修狼藉殆尽。且道那里是贪它粒米处。

　　手内琅玕七尺筇。穿云度水活如龙。有时拈在融峰上。划破青天不放松。(涧庵怡)

　　茅庵缚就傍双林。拄杖常随过别岑。谩道渠侬无住处。满山枯木似龙吟。(法林音)

　　温州灵云省庵思禅师

　　结夏上堂。以大圆觉牛角马角。为我伽蓝瓜篮菜篮。

　　法林音云。掀翻威音那畔。了无踪迹可寻。扫除今世门头。不留一些余习。要且无出身之路。

　　霜叶飞飞月一天。闲将锦瑟调牕前。知音欲得周郎至。故意时时误拂弦。(慈云文)

　　历历古今磨昼夜。忙忙日月跳双丸。不知天地为谁老。留得青山画里看。(海慧惺)

　　缚个庵儿傍水湾。惟留心事对青山。幽居不问朝堂事。镇日寥寥独掩关。(法林音)

　　泗川大瘤禅师

　　所至以勘验为事。过雪窦乃曰。者老汉口里水漉漉地。窦曰你不肯老僧那。师曰果然口里水漉漉地。以坐具一摵便去。直岁不甘。趁至中路损师一足。师曰此是老汉使之。它日须折一足偿我。窦果如其语。

　　法林音云。雪窦水漉漉底。后折一足偿它。大瘤水漉漉底。直岁打折一足。还偿得雪窦也未。复颂。

　　诗肠仅比酒肠宽。痛饮挥毫兴未阑。引雨寒烟入户急。柳弓苇箭带心肝。

　　瞋不是瞋。打亦非打。得人一牛。还人一马。白雪阳春唱高和寡。两个独脚可知礼也。(植山树)

　　杭州云栖莲池袾宏大师

　　谒笑岩于柳巷。求开示。岩曰。阿你三千里外来开示我。我有甚么开示你。师恍然辞归。过东昌道中。闻谯楼鼓声忽大悟。述偈曰。三十年前事可疑。三千里外遇何奇。焚香掷戟浑闲事。魔佛空争是与非。

　　承天惺云。云栖虽然悟去。争奈堕在半途。若要归家稳坐。直须掉转头来再见笑岩始得。　法林音云。归马华山之阳。放牛桃林之野。虽则南向让三北向让再。依然征诛而得天下。复颂。

　　上园历罢到江濵。满眼红黄入梦频。兴罢归来无觅处。故乡端不在西秦。

　　水到燕山心不正。撞头偏遇打头风。可怜拶破东昌鼓。丧尽家私两手空。(慈云文)

　　东昌门外鼓腾腾。蓦拶虚空扑地崩。拈得红炉一片雪。却是黄河六月冰。(予哉元)

　　云栖因侍郎王宗沐问。夜来老鼠唧唧。说尽一部华严经。师曰猫儿突出时如何。王无语。师自代曰。走却法师。留下讲案。遂颂。老鼠唧唧。华严历历。奇哉王侍郎。却被畜生惑。猫儿突出画堂前。床头说法无消息。无消息。大方广佛华严经。世主妙严品第一。

　　法林音云。既不能格外追问。又不能格外提持。岂善作者乎。致令王公死在句下。不见道大凡宗师不可祇一路也。复颂。

　　毗卢楼阁月朦胧。刹刹尘尘绝异同。堪笑善财无觅处。清光狼藉粉墙东。

　　西风愁起绿波间。菡萏香消翠叶残。细雨梦回鸡塞远。小楼吹彻玉笙寒。(粟庵鼎)

　　主重重也伴重重。一夜深谈性海空。二十四幢平榻地。不知谁撞玉楼钟。(辨才海)

　　云栖因僧问。参禅念佛可融通否。师曰。若然是两物。用得融通着。

　　法林音云。天地一理。万法一如。大师不妨会尽。祇是中心树子犹望它人讨保在。

　　孤山梅白非因雪。雪谷香生不是梅。梅雪两忘丰骨露。清香隐隐袭人来。(宁寿恒)

　　桃源洞里卜幽栖。鸡犬桑麻乐有余。采得黄精和白术。一时收入药胡卢。(海慧惺)

　　满山笋蕨满园茶。历落岩前斗晚霞。午夜梦回才一顾。般般风味不须赊。(法林音)

　　云栖新春日示众。今日贺新春。岁时重换却。昨日作么生。十二月廿八。

　　法林音云。拈头作尾。拈尾作头。不知四时密移。那管日月推迁。更赠一柄埽帚去。馆驿门前作生涯。

　　青山日伸颈。绿水夜扬眉。握管虚空判。写出旧钟馗。(界弘量)

　　华阳道士咒金钟。鬼谷先生祝卦筒。惟有东村王大伯。浑家烧纸送年穷。(海慧惺)

　　水色山光皆入诗。一行鸿雁影差池。醉后不知天地窄。梅移牕外月来时。(法林音)

　　云栖尝自赞曰。十画九不像。恼杀丹青匠。庶几此近之。权留作供养。若道者便是。依然成两㨾。不两㨾。三十棒。

　　慈云文云。云栖道庶几此近之。大似折空花浓淡。较兔角短长。　法林音云。款出囚口。要且三十棒。也祇令行一半。复颂。

　　三个猢狲夜簸钱。翻来覆去绝中边。岩前忘却来时路。水底徒分上下天。

　　秃帚拈来巧画眉。涂唇赤土美西施。自怜越国人烟积。拥翠楼头错认伊。(粟庵鼎)

　　自梳云𩯭理宫妆。十曲春风九断肠。打破菱花双照影。一时羞杀杜韦娘。(环六闻)

　　紫柏达观真可大师

　　闻诵断除妄想重增病。趣向真如亦是邪。大疑之。一日斋次忽大悟。乃曰。使我在临济德山座下。一掌便醒。安用如何若何。

　　法林音云。从门入者不是家珍。既不能胸襟流出。纵然瞠开睡眼。也是倚门傍户。

　　八骏图边腾逸足。掀翻槽枥脱羁衔。当时伯乐如相顾。管取千金制锦鞍。(宁寿恒)

　　哭月狂猿攀古树。啸风猛虎踞悬崖。人间别有通霄路。不必行从者里来。(诞登清)

　　清风明月两相留。独傍溪边觅旧游。转过岩前偶一笑。扶桑日出海门秋。(法林音)

　　瑞州黄檗无念深有禅师

　　因僧问。道果有耶。果无耶。师曰说有说无二俱成谤。曰如何即得。师曰无求即得。曰如何是道之体。师曰满口道不着。曰四大离散时如何。师竖起拳曰者个不属四大。

　　法林音云。把住时海阔山遥。放行处纤尘不立。若人透得。许与古佛同参。更须知向上有一人在。复颂。　不劳井底种林檎。桃李满园俱是金。万里区区归未得。可怜明月印波心。

　　历尽千山与万山。白云影里转身难。为君指出竿头路。须信拘卢不在南。(辨才海)

　　无念因僧问。古人并却咽喉唇吻道将一句。者一句如何道。师曰我不并却咽喉唇吻。你且道一句看。僧无对。师曰你被音声塞却口。

　　法林音云。者僧被音声塞却即且置。无念老汉且道脱得也无。

　　老将镇边关。单于尽胆寒。太平归故国。露布写平蛮。(定生纯)

　　边关那听假鸡鸣。车马萧萧不放行。关吏谩言刻薄甚。从来符节要分明。(法林音)

　　夔州白马寺仪峰方彖禅师

　　因僧问如何是西来意。师曰两头烧火一头烟。

　　法林音云。西来大意。道者何止万千。者汉较些子。祇是不合杜撰。复颂。

　　飒飒清风掌上仙。谩拖双袖绕云烟。高歌一曲乾坤暗。塔影倒插波底天。

　　望梅止渴太惺惺。齿颊津生任吐吞。路不赍粮户不扃。讴歌鼓腹遍乾坤。(粟庵鼎)

　　仪峰手中常执一鼗鼓。一面书矗字。一面书奔字。凡应机多举而摇之。

　　法林音云。在仪峰门下不道全无。若是今时。何异担水河头卖。复颂。

　　神头鬼面几多般。拈出当阳不等闲。一曲两曲谁会得。却将纨扇掩惭颜。

　　觌面神锋不露形。血痕零碎似春淋。生灵兀兀知还否。可叹晨昏卧翠阴。(粟庵鼎)

　　广信府鹅湖养庵心禅师

　　画大圆相于壁间。内写莫教涂黑。外写勿使伤白。有人向圈里圈外下得注脚者。许汝学道。不然总是懡㦬。

　　法林音云。正不立玄。偏不附物。鹅湖尽力显扬了也。千载之后争能免个以己昏昏使人昭昭。　永宁鼎云。鹅湖无端画地为牢。要截断天下人脚跟。殊不知带累自己生陷地狱。

　　明月堂前宝镜开。正偏无地可安排。何如室内陈家晏。把酒行筹暗里猜。(海慧惺)

　　吸尽湘江数派清。迢迢桂毂夜初明。蟾光万斛没藏处。无限游人梦里行。(法林音)

　　养庵尝置无门锁。室中以验方来。偈曰。上古留传锁。凭君智钥开。若无开锁法。相见不须来。

　　法林音云。且道是无门锁不是无门锁。复颂。

　　夹路黄花色色新。游人空逐马蹄尘。几回迷却来时路。苦雨复闻鸠唤频。

　　门墙万仞许谁窥。造室升堂几个儿。若是自家亲骨肉。家风狼藉播支离。(粟庵鼎)

　　韶州曹溪憨山德清大师

　　阅肇论。至梵志出家白首而归。邻人见之曰昔人犹在耶。梵志曰吾犹昔人非昔人也。忽有省曰。今日始知鼻孔向下。妙峰曰何所得耶。师曰夜来两个泥牛。斗入水中去。至今绝消息。峰笑曰且喜有住山本钱。

　　承天惺云。憨大师虽知鼻孔向下。定不知眉毛在上。　法林音云。住山本钱即不无。若要见梵志。直是未在。妙峰当时何不与它本分草料。复颂。

　　何处老仙吹铁笛。声声吹出故乡来。百年旧梦浑如昨。无限心思当下灰。

　　憨山参笑岩宝。岩问何处来。师曰南方。岩曰记得来时路么。师曰一过便休。岩曰子却来处分明。师便礼拜。

　　法林音云。一人颟顸。一人懵懂。两个汉脚跟跷至半空中。直至如今犹未点地在。

　　南来修阻路三千。陆有征车水有船。公验分明虽放过。草鞋依旧要还钱。(涧庵怡)

　　洞里桃花逐水流。是谁个里荡轻舟。家人忽忆当年事。六月凉生万井秋。(法林音)

　　才动脚跟早已差。南来况且路途赊。纵然来处分明也。点捡将来未到家。(崇效玉)

　　杭州真寂闻谷广印禅师

　　参龙池传和尚。适池负暄阶下。师问曰和尚在那里。池曰恰好不在。师便礼拜。池休去。

　　法林音云。真寂礼拜具眼不具眼。如今师僧家祇管说和盘托出。又道是纳尽败阙。恁么会又争得。　永宁鼎云。与么来却与么去。若是出门句子。直饶四大部洲打个之绕来。可曾梦见否。

　　蓬莱深处玉为屏。极目烟波双眼青。仙子不知何处是。惟闻伐木响丁丁。(法林音)

　　临行把臂太踌蹰。反覆叮咛意自殊。趁晚归途山径滑。回头还识故人无。(粟庵鼎)

　　云封秦树路封苔。何处渔郎闯入来。隔岸殷勤问仙子。为言松际鹤初回。(慈云文)

　　真寂辞行。池送至门外。抚师背曰。老侄。我还疑你在。师曰甚处疑某甲。池曰如何是密启其意。师曰今日不打宜兴转。池呵呵大笑。师戴笠便行。

　　法林音云。直饶顶笠便行。密启其意。端的千古疑案。

　　李白乘舟将欲行。忽闻岸上蹋歌声。桃花潭水深千尺。不及汪伦送我情。(海慧惺)

　　野水𥻘𥻘引恨长。田家父子为谁忙。雨蓑高挂夕阳外。小麦青青大麦黄。(法林音)

　　渔翁垂钓曲江濵。出没烟波不记春。自说孤舟寒水畔。不曾逢着独醒人。(定生纯)

　　海虞破山洞闻法乘禅师

　　一日谓严天池曰。穹窿山昨夜点头矣。不知居士道个甚么。勿谓三世诸佛口挂东壁也。如居士洒洒落落。不妨我哆哆和和。

　　承天惺云。洞闻老师含血喷人。先污其口。非但令严公不甘。穹窿山未免冷笑去在。　法林音云。纵然洒洒落落哆哆和和。穹窿山横点头有分。复颂。

　　白苹红叶两无期。梦里关山月到迟。千里长安无住处。指头蘸血写秋思。

　　欲向湖山访旧游。偶逢嘉客共扁舟。分明话尽篷牕月。未必湖山暗点头。(辨才海)

　　顺天府大千佛寺遍融真圆禅师

　　因陆五台问如何是文殊智。师曰不随心外境。曰如何是普贤行。师曰调理一切心。曰如何是毗卢法界。师曰事事无碍。陆叹曰。今而后万殊一体。我知之矣。

　　法林音云。陆五台祇知万殊一体。不知一体万殊。如何是文殊智。盲人摸象。如何是普贤行。惯嫌拖犁拽耙。如何是毗卢法界。趁出淫房未还酒债。且教伊疑七年。

　　一片桃花红似火。满堤杨柳绿如烟。桃花月落迷蝴蝶。杨柳春深泣杜䳌。(定生纯)

　　华岳三峰倒卓天。清风明月为谁还。闲看野鸟栖巢处。偃蹇苍髯颠复颠。(法林音)

　　顺天府潭柘古渊福源禅师

　　复参廓乐。乐曰。你来耶。亲切处道一句看。师进前曰即日恭惟和尚尊候万福。曰如何是佛法大意。师曰满口牙是骨。耳朵两片皮。乐作色曰何曾见圆明来。师却问如何是佛法大意。乐喝。师拟议。乐打曰满口牙是骨。耳朵两片皮。师始大悟。

　　法林音云。若悟在圆明处。实不知牙是骨耳是皮。若悟在廓乐处。端何曾见圆明来。

　　红炉焰里种芭蕉。长出亭亭百尺苗。骤两狂风连夜作。不知谁倚绿天高。(海慧惺)

　　乌鹊桥边云叆叇。乘槎河畔月朦胧。古人遥与分秋恨。不觉浑身泪染虹。(法林音)

　　从来壮士气如虹。赤脚捎空过海东。翻手拏云覆手雨。厉声唤起碧潭龙。

　　宝顶晓山元亮禅师

　　示众。瓮里何曾走却鳖。鰕跳元来不出斗。出世若无坚固心。六道轮𢌞空自走。兄弟们。即今入宝山。还有不空手而归者么。设有。正须朝打三千暮打八百。

　　报恩纯云。若道坚固心。出得六道轮𢌞。更当入地狱如箭射。　法林音云。要得了脱六道轮𢌞。直须除却坚固心始得。复颂。

　　朝打三千暮八百。轮𢌞六道何时歇。宝山笑倒黄番绰。瓮里何曾走却鳖。

　　焦头烂额𩯭髼松。平演真机信不通。未是口门能陷虎。犹来齿缺不关风。

　　南康府云居颛愚观衡禅师

　　时有闻上座谓师曰。诸方手段。纵好杀人必有血痕。和尚杀人莫道血痕。气息也无。师曰你又来涂污病僧。

　　法林音云。莫道血痕。连刀子也不曾摸着。

　　潇湘渔父逢三闾。落日孤舟若放为。珍重汨罗江上水。夜来兰芷莫深思。(海慧惺)

　　浅水平田即便休。相逢狭路不胜愁。看它鹬蚌相争处。祇有渔翁暗点头。(法林音)

　　云居因僧问。婆子具何手段。便烧却庵。师曰。诸供养中。法供养最。曰。庵主便去。未审是何意旨。师曰。明枪易躲。暗箭难防。

　　法林音云。恁么莫屈它婆子么。恁么莫屈它庵主么。若要两不相屈。何不来问法林。复颂。

　　袅袅绿杨傍水边。行人到此尽茫然。长江一练浑如洗。帆影谁分上下船。

　　野店春风飏酒帘。游人勒马口垂涎。几回欲向它家饮。怕解貂裘当酒钱。(定生纯)

　　一任青山云出没。意行深入薜萝层。露眠草宿浑无碍。又见峰头月作灯。(铁机信)

　　云居因僧问如何是二种根本。师曰。火性懆。水性湿。

　　法林音云。二种根本。云居灼然道着。如今若有人问法林。祇为伊据款结案。复颂。

　　好风好雨过前川。红叶纷纷寄恨还。午夜梦回不忍看。双峰依约半空悬。

　　火性燥。水性湿。明眼衲僧难辨别。一个胡卢两个瓢。生铁蒺藜当面掷。(仰明旭)

　　云居因僧问如何是常住真心。师曰青山突屼绿水长流。曰真心与妄想相去几何。师曰。黄花熳熳。翠竹珊珊。

　　法林音云。灼然语不知偏正。法不知倒邪。为人即祸生。法林恁么批判。莫道也是老婆见解。　德实信云。裂破面门古今独迈。犹较些子。若是真妄二心。未免笑杀露柱。

　　晚日斜风雁弄沙。惟将心事寄流霞。不知霞可如心否。一派遥分千万家。(法林音)

　　月映洞庭秋水寒。碧云散尽楚天宽。风恬浪静平如掌。动荡星辰在玉盘。

　　日长风暖柳青青。北雁归飞入窅冥。岳阳楼上闲吹笛。赢得春心满洞庭。(旵庵晓)

　　翠岩古雪通喆禅师

　　开炉上堂。翠岩启大炉韛。柴炭浑无半块。一双赤手空拳。煅尽凡情空解。且道煅尽后如何。火里蝍蟟吞却螃蟹。

　　法林音云。一期施设足称良匠。若是跃冶之金。自然别有生涯。复颂。

　　火里蝍蟟吞却蟹。一回鼻痛自心酸。今来古往英灵汉。好肉无端祇自剜。

　　寒风乍起碧天空。几片闲云过岭东。白雪三冬山谷冷。阳回大地万花红。

　　西江吸尽无涓滴。四海于今信不通。赤手打翻凡圣窟。蝍蟟螃蟹总成龙。(辨才海)

　　翠岩因僧问如何是本来面目。师曰阶前石磉盘。僧礼拜。师曰看看磉盘动也。

　　法林音云。动底是石磉盘不是。如今有一等借虾为目底便道。古雪借事明心因物彰理。复颂。

　　携筇独自访烟霞。访得烟霞不忆家。谩道仙踪无觅处。好山多是被云遮。

　　一锤击碎精灵窟。匝地腥风冷逼人。撼动稠林溪水碧。归家就路贺新声。(粟庵鼎)

　　自入终南种术田。错教人唤洞中仙。瓮头春熟长生酒。尽日醺醺枕石眠。(环六闻)

　　翠岩因僧呈偈。有万象森罗露真容之句。师问如何是真容。曰雪后始知松柏操。师曰。松柏是万象。如何是真容。曰全机独露。师曰露后如何。曰心外无法。师便打。

　　德庵心云。者僧着著有出身之路。不虚亲见作家。若非翠岩本分钳锤也勘它不破。然虽如是。若到衲僧门下。棒折也未放在。

　　江西泐潭元白通可禅师

　　上堂。死蛇把作活蛇弄。曹家女千古风流。雪峰撺下拄杖。真个吓人。宝峰撺下拄杖。可有要吃吓底衲僧么。平地商量。千峰互峻。一任当堂。打破古镜。

　　法林音云。直饶打破古镜。也是活蛇作死蛇弄却。

　　云里飞龙摆赤梢。腥风阵阵雨飘飘。无端搅动沧溟水。平地波涛万丈高。(宁寿恒)

　　竹叶交加迎眼绿。桃花烂熳衬腮红。东君双手齐分付。九十春光似梦中。(法林音)

　　语出团圞无缝罅。东抛西掷意闲闲。赤脚波斯刚蹋着。通身不觉骨毛寒。(粟庵鼎)

　　元白上堂。有时言句硬如铁。有时言句软如绵。遇姜则辣。遇盐则咸。且道遇着达磨祖师如个什么。西天梵语。东土华言。

　　承天怡云。泐潭虽有湛水之波。且无滔天之浪。　法林音云。法林即不恁么。遇着达磨如个什么。呼来拽磨辘辘转。唤去拖犁迤逦行。复颂。

　　终朝无事巧梳妆。结打同心寄与郎。郎意不知如妾否。鸳鸯空带泪千行。

　　残月沉沉冷浸陂。平桥柳影映深池。行人莫向栏边立。正是深闺梦断时。(粟庵鼎)

　　尽把家私赠与人。一身赢得一身贫。生涯到处咬猪狗。满口牙关似铁钉。

　　杭州积翠惟一普润禅师

　　示众。麻换布。丝换绢。买处贵。卖处贱。所以道盏子扑落地。碟子成七片。莫动莫移。不迁不变。卓拄杖曰。若能直下承当。虎溪分汝半院。

　　法林音云。承当亦不难。深恐半院黏着。然陈谷烂芝麻。拈出不妨好手。若是行家。直欲掩鼻而吐。

　　龙出海云弥岛屿。虎摇林树动岩根。雨乾风尽无消息。龙虎呼来护竹门。(海慧惺)

　　桂影婆娑贯斗牛。依依杨柳锁轻舟。关山极目不堪顾。白雁黄芦一色秋。(涧南音)

　　深山人境与城别。旋采生柴带叶烘。满室白云推不出。半牕月映半牕松。(德实信)

　　积翠因僧问。未开口以前。乞师指示。师曰。东风急。带雨笠。僧伫思。师曰白云早已过新罗。

　　法林音云。就地弹死雀。惟一不妨作家。若向空中搏鹞子。犹欠一着在。　□□□云。者僧无门可入。积翠无门可出。

　　华岳山人洞里眠。天台游客石桥边。草鞋蹋断梦初醒。弹指相逢路八千。(寿宁恒)

　　腾空彩凤冲霄去。出洞苍龙带雨过。试问个中消息子。白云早已过新罗。(法林音)

　　僧摩马一腾居士

　　因陆文垓问曰。向参父母未生前。至今未有消息。士曰汝未到无消息地。垓曰。师向谓青色青光。作么生。士曰。我如今又不与么说。净土黑如漆。

　　法林音云。我如今又不与么。倒不妨令文垓疑着。乃云净土黑如漆与青色青光相去多少。

　　水无舟楫陆无车。古路霜横雁影斜。将谓故乡消息断。天涯依旧有梅花。(海慧惺)

　　杜䳌声里鼓融和。碎剪红罗引客过。行到溪边凭极目。一层波涌一层波。(涧南音)

　　东鲁西秦各有心。阴谋只为用来深。烟尘息得无余事。六国连兵不敢侵。(正觉喆)

　　卖盐翁

　　路逢一僧去覆船。问覆船路向甚么处去。翁良久。僧再问。翁曰你患聋那。僧曰你向我道甚么。翁曰向你道覆船路。僧曰翁莫会禅么。翁曰。莫道会禅。佛法也会尽。僧曰你试说看。翁挑盐示之。僧曰难。翁曰你唤者个作甚么。僧曰盐。翁曰有甚么交涉。僧曰你唤作甚么。翁曰不可更向你道是盐。

　　法林音云。直饶会尽佛法。肩头担子端的不曾卸却。然在今之世。觅个汉也难得。

　　翁翁惯解卖私盐。衲子无端问覆船。两个伎穷归不得。都卢只在半途边。(海慧惺)

　　山作剑巑水作刀。风云变化鼓萧骚。谁能独向秦川去。为我拈来盖胆毛。(法林音)

　　冒露持竿向水濵。一重烟雨一重春。及乎转到漫漫处。却被旁人笑指陈。(粟庵鼎)

　　台州黄岩濠头觉真

　　安人晚年就邑中明因寺侧开接待。一僧提包笠直入卧内。真问是甚么。僧曰行脚僧。真遽指其足曰草鞋绳断为甚不知。僧无对。真便将包笠掷出曰。者里无汝措足处。

　　法林音云。者僧行脚。黄岩腿痛。者里无措足处。三十棒自行还须自领始得。

　　木人带月投空谷。石女穿云入闹蓝。两地相思天万里。至今犹自忆江南。(海慧惺)

　　一身还有一身愁。牢落关山恨不休。边塞近传郎计至。者回不梦大刀头。(涧南音)

　　黄岩因明奎长老相看。真曰闻说长老夜来生得儿子是否。奎曰且道是男是女。真曰。鸡衔镫盏走。鳖咬钓鱼竿。

　　法林音云。男女面目。觉真不妨历历供出。尽道明奎贪程太速。法林咬紧牙关道个瞎。以俟后之君子。复颂。

　　青波涌出玉团团。谁解当机着眼看。无限秋光收拾尽。更阑惟觉晓风寒。

　　特牛产下玉麒麟。奕奕祥光透四邻。忙把阴阳频借问。芭蕉叶上绿初匀。

　　宗鉴法林卷七十二
