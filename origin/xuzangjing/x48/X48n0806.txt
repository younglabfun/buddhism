卍新纂续藏经第 48 册 No. 0806 成唯识论料简


　　No. 806

　　唯识论料简上

　　大慈恩寺沙门　基　撰

　　初发论端十门分别一教起所因二渐顿时分三轮益差别四义益不同五所被情机六所明宗旨七彰其体性八显其所依九辨教得名十判释文义。

　　○此中第一教起所因者于中有二初通明诸教兴起所因后别显此论起之因由。

　　初通明诸教兴起所因者圣教无边总略有二一者世间二出世间依宗轮论多闻部等说佛五音是出世教一无常二苦三空四无我五涅槃寂静此五能引出离道故如来余音是世间教不能定引无漏道故设是余音与五俱起随顺五音亦名出世。

　　若依大乘即不如是但说人天三归五戒十善等法名世间教文义浅近易可了知俗智境故非性无漏是有对治方名世间佛一切教皆无漏故但说二乘有学无学智断法等名出世教文义深远难可了知圣智境故非性无漏是能对治方名出世菩萨二乘所说胜教诠智断者亦出世故问一切诸法本离名诠何故如来广兴言论答由诸有情迷真俗境生死流转受苦无依故佛世尊假名诠表令愚迷者悟真俗境除断苦因解脱生死证无余灭清净转依如有颂言诸法真俗相平等离言思为解脱有情随宜方便说问佛教如何有二差别答随所化生机感异故为令出苦得安乐故何者三途逼迫苦人天适悦乐俱易了知皆名世俗解脱寂静乐人天流转苦并难知故总名胜义然此苦乐得舍由因非如外道无因成就亦不如彼立由一因所言因者谓善不善此各有二准果应知行有细粗难易别故为令有情断世不善离三途苦习行世善受人天乐说三归等世间之教复为令彼断胜义恶离生死苦修胜义善得解脱乐说灭道等出世之教然契经言佛唯一音无别说者此密意教至下当知除佛教已外道俗典出世因果一向全无世俗善中亦不能具设有少分皆佛法余彼无圣眼自能知故然由于义不如实知又无谛宝可归依故虽说善法仍名邪教故经说言外道所说有字无义说名为邪佛所说者有字有义称之为正又云于佛法中有真谛故说名为正外道所说真谛无故称之为邪又论云佛及弟子最清净故其所说法亦可归依故名为正外道余天有障烦恼故彼所宣说及彼眷属不可归依名之为邪故唯佛教广大如空众善普被清净无染独名为正一切皆应归依修学外道俗典执见情偏违背正理多不实故总名为邪有识之徒皆应猒舍。

　　二别显此论起之由致者如论初文三师异说枢要第一并抄第二瑜伽释等应遍寻之。

　　○第二渐顿时分者于中复二初总明诸教后显论所归。

　　明诸教者古今诸德各说不同后魏时有三藏法师名菩提流支此云觉爱彼说圣教唯有一时无有前后世出世间渐顿等异所以者何由佛本愿欲令众生证大菩提及涅槃故既成佛已便得自在于一切时一音演教都不起心说有前后世出世间渐顿等异譬如大乐随众生念出种种声亦如末尼随意所求雨种种宝故佛无心有差别说众生机感有差别如月影别故随何时处闻各不同谓水像现亦似面像逐镜等生影像虽复不同月面本无有异异由水镜非月面殊故佛言音异无差别故华严经第六十一云如来一音说各随其所应灭诸烦恼病令住萨婆若乃至彼云如来微妙音如空无异相随应所化者所闻各不同佛以过去行得一微妙音无心于彼此而能应一切维摩亦云佛以一音演说法众生随类各得解又无量义经云我得道来四十余年常说诸法不生不灭不去不来无此无彼无得无失一相无相但由众生悟解不同所以各各得诸果异法华又云佛平等说如一味雨随众生性所受不同由此如来所有圣教但总一时无别一教定顿定渐世出世异亦无前后时分差别约机悟解虽复不同废机论教故无有异如法华经药草喻品及华严经第三十六并第六十广明此义余大乘教亦有多文更于此中不能繁引然有非云若在一会有大小机可如所说若唯被大如胜鬘等或唯被小如阿含等或有诸经始终多分大小不同又金光明及解深密瑜伽论等皆说三时今但言一便违理教由此彼立义不可依今设救云所说圣教有大小殊深密等说三时别皆约众生悟解不同非佛本教有大小别此即说一会中对三种机亦有大小渐顿等异未必前后方说三时觉爱意云若随机感教非无三我立一时但约如来随本愿力常说顿教然由众生自根欲力悟解不同设一会中唯被大机或唯被小皆由闻者根欲有异废机以辨教仍一时故前所成实无乖返。

　　复有非云多质同处唯识义成教体非多便乖唯识此难亦非若佛一教听者亲闻可违唯识本教虽一闻者同处各自变之何相违也问实理无余乘可说教唯一既有五乘别经非唯一又理行果既自不同如何说教独唯有一解云诸乘差别由机感约机辨教实可分废谈教立一时故与五乘不相返即随机理行果有殊本教能诠何有差别。

　　问诸佛言教本欲被机机行既自有殊何故教唯说一答此由诸佛意乐殊胜欲令所化得最上乘故机虽复不同本教体仍一也。

　　问虽所化机不同随胜意乐唯说一时亦可虽所化机差别随胜唯应现报身答现身令他见随机有化身若尔说法亦令他闻机教非一由此又解诸佛之身唯有真报随机见异说有化身依本言之皆无差别此解同下胜军等说立理非破至下当知然诸教说许有二身以教例身岂得唯一故如深密实有三时说一时言依别意也别意者何且法华经无量义等化不定姓说教无差究竟同归一佛乘故二乘即是一乘方便依此密意说教无三彼经自说为三乘前后渐顿人说各异故第一二三等文极理分明至下三时自当引说若依维摩及华严等此赞佛力能非明说教唯一谓佛一时不共法力唯现一身但说一教令诸众生见闻各异非一切时身教唯一故佛处处经中说言为有情故现种种身说种种法皆为证也。

　　有立二时于中复异且依此方古德共说佛教有二一顿二渐为诸菩萨大根大茎顿悟者说大不由小起故名为顿即华严楞伽大云法鼓胜鬘等是始从道树终至双林从浅至深渐次说法初说人天善法谓三归五戒等次说二乘人空之教谓阿含等次说大乘法空之教谓般若等次说一乘无二教法华经等乃至双称为除四倒说佛法身常乐我净佛性常等初说人天施等善法令离恶趣次为二乘说无我等令出生死后般若等令求大果然于其中由先执有初为说空所执既除说无一果又先未回知无我即说常乐恐彼疑生故涅槃时方为演说此等诸教从浅至深大由小起故名为渐。

　　如是立者其义可然定判诸经即不应理所以者何如华严经入法界品初五百声闻同在于会亦叹声闻真实功德如来普为现大庄严又文殊师利从大会起与诸大众游化南方舍利弗与六千弟子从自房出至文殊所见文殊师利相好庄严一切皆发无上道心文殊师利为说十法皆得无碍净眼三昧楞伽亦有声闻在会法鼓复说穷子之言同法华经信解品故华严等非是首末皆被大根非渐悟者如何乃言皆名为顿。

　　又云华严所说声闻但是应化非实二乘所以知者成道七日即说华严三七日后声闻方度故知应化非真实也。

　　今解不然彼经八会非是首末相续说故初之七会成道即说故在初七未有声闻入法界品后时别说故第八会亦有声闻如大般若虽云一部非十六分相续说谓佛成道终至涅槃所说大义相似圣者结集以为一部故佛化内诸有难思虽前后说合为一部由第八会后时别说于事及理皆不相违上古诸师种种异解脱未悟此所以皆非故华严经通被顿渐不应唯说是顿教收。

　　又法华经分别功德品云佛说如来寿量品时八世界微尘众生发菩提心如是等文处处非一如何定判名为渐法华经等唯被渐悟是故不应如是定判若立顿渐随于何部约机及理说者无违。

　　又菩提流支法师依楞伽经亦立二教谓三乘之人皆渐次学从浅至深方得究竟故所学教总名为渐如来自在一时顿说一切法尽名之为顿此即约学就行并名为渐依说自在悉名为顿无别一教定渐定顿如是释者理亦不然彼经以佛能顿说法以说为顿三乘之人渐次修学以行为渐非约所说所闻之教以为渐顿故不可依。

　　又昙无谶依涅槃经立半满二教故涅槃经言云何解半字及与满字义又云为声闻乘说于半字为菩萨乘而说满字然有非云彼经自约所明之理有尽不尽非是约机直往迂回以明半满故非理者不然若不约机有尽不尽所以者何正由对机诠行有异彼经方说有半及满故经说云为诸声闻乘说于半字为诸菩萨而说满字然此半满依胜鬘经说为有作无作四谛瑜伽等说名为安立非安立谛诸论亦说名生法空此等说皆据义立名皆不违理然随己情立故总拨将为不可。

　　又立三时如大唐三藏依解深密经瑜伽等论诸有情由无明故迷执有我起惑造业沦没无依故大悲尊初成佛已仙人鹿菀转四谛轮说阿笈摩生空之教除我有执唯有其法憍陈那等最初得道彼及余生闻四谛教虽不执我法执由生故于法空不知趣入智障盲闇觉虑无方世尊为除彼法有执修习善巧趣入法空次于鹫峰密意演说诸法空教般若等经有闻世尊密意言教便谓二谛性相皆无以所执空为真实理由斯群品互执有无迷谬竞兴未契中道如来为除此空有执于第三时显相演说了义言教深密等经说一切法唯有识等心外无法遍计所执无内识非无依他圆成有遍计所执无故我法俱遣依他圆成有故真俗皆存我法遣故破其有执真俗存故除彼空执离有无边显示中道故诸圣教总有三时深密等经第三时也如瑜伽论第七十六解深密经第二卷说于彼经中世尊广为胜义生菩萨依遍计所执体相无故说相无自性性依依他起上无计所执自然生故说生无自性性及即依此依他起上说无遍计所执自性又非清净所缘境界二空所显法无我性名为一分胜义无自性性依圆成实上无遍计所执故又说一分胜义无自性性说三无性皆遍计所执性已胜义生菩萨深生领解广说世间毗湿缚药杂菜𦘕地熟苏虚空诸譬喻已世尊赞叹善解所说时胜义生复白佛言世尊在昔初于一时在波罗痆斯仙人堕处施鹿林中唯为发趣声闻乘者以四谛相转正法轮虽是甚奇为希有一切世间诸天人等先无有能如法转者而于彼时所转法轮有上有容是未了义是诸诤论安足处所世尊在昔第二时中唯为发趣修大乘者依一切法皆无自性无生无灭本来寂静自性涅槃以隐密相转正法轮虽更甚奇甚为希有而于彼时所转法轮亦是有上有取容受犹未了义是诸诤论安足处所世尊于今第三时中普为发趣一切乘者依一切法皆无自性无生无灭本来寂静自性涅槃无自性性以显了相转正法轮第一甚奇最为希有于今世尊所转法轮无上无容是真了义非诸诤论安足处所金光明经亦说三时如其次第名转照持世尊初说四谛有教名转法轮于十二相差别转故独得转名次第二时说空行教能生观照证真理故名照法轮次第三时说空说有三众之人皆可修持名持法轮。

　　如涅槃经说有医师令服乳药而谓于病皆服乳故国人多死竟医谏王总教断乳总断乳故诸人皆差后王疾痰医教服乳王责问之医人具说有病服死有病服差余人不知我皆具委王宜服乳故不欺王佛教三时义亦如是依初教修能除我执依第二教断妄证真依第三时了法性相故诸佛教总此三时对病不同皆成甘露。

　　问若此三圣教前后何若依深密已判三时十地经等如何会释十地经初说佛成道过初七日即说十地大乘之教亦云佛子三界唯心如何深密言第三时方说大乘唯识等教又华严经第三十六宝王如来性起品云譬喻世界初始成时先成色界诸天宫殿次成欲界诸天宫殿次成人处及余众生诸住处如是如来应正等觉亦复如是出兴于世先起菩萨语行智慧次起缘觉声闻智慧及余众生一切善根。

　　又彼三十七复云譬如日出先照一切诸大山王次照一切大山次照一切金刚宝山然后普照一切大地如是如来应正等觉亦复如是成就无量无边法界智慧日轮常放无量智慧光明先照菩萨摩诃萨等诸大山王次照缘觉次照声闻次决定善根众生随应受化然复悉照一切众生乃至耶定为作未来饶益因缘。

　　又涅槃经第三十三迦叶品初佛已多喻说教菩萨声闻阐提先后次第谓如三子三由三器三病三马受施三人广说如彼此等圣教先为菩萨后为二乘如何深密说初一时唯多声闻说阿含等后为菩萨说般若等解云理有浅深机有渐次理即从浅至深机亦大由小起对机及理依渐教门故深密经说三时别。

　　如法华经第五卷云譬如强力转轮圣王兵战有功赏赐物髻中明珠不以与之若有勇健能为难事王解髻中明珠与之如来亦尔以禅定智慧力得法国士王于三界以大慈悲如法化世见一切人受诸苦恼欲求解脱与诸魔战为是众生说种种法赐以禅定解脱无漏根力诸法之财又复赐与涅槃之城言得灭度引导其心令皆欢喜而不为说是法华经见贤圣军与五阴魔烦恼魔死魔共战有大功勋灭三毒出三界破魔网既知众生得其力已此法华经能令众生至一切智先所未说而今说之第一二三皆有此文即显示今释迦佛前后时分初小后大渐次说法。

　　又第三卷过去世时大通智胜佛初成道已受十方诸梵天王及十六王子请即时三转十二行轮第一第二第三第四说是法时无量众生以不受一切法故而于诸漏心得解脱从是已后诸声闻众无量无边不可称数尔时十六王子俱白佛言是诸无量大德声闻皆已成就世尊亦当为我等说阿耨多罗三藐三菩提法我等闻已皆共修学尔时彼佛受沙弥请过二万劫已乃于四众之中说是法华经十六菩萨沙弥皆悉信受声闻众中亦有信解此即过去如来亦于前后渐次说法虽不别说三时不同然渐次初小后大故深密经前后三时初小后大依渐教门次第而说由根及机有渐次故。

　　若非渐悟而入道者大根大茎诸菩萨等能顿悟深理大不由小起为彼演说即无三时圣教前后故初成道华严等经已说大乘及唯识等故深密经与华严等据义各别非是相违即依此理华严等据义各别非是相违复言先为菩萨次缘觉等。

　　问依顿教门可无三时前后次第如何约此先为菩萨后缘觉等答实理而言于何乘善根熟者即先为说平等慈悲无简小大随应为说离四失故但由大乘菩萨善根行慧有必先熟先熟者多故先照彼次由二乘有善熟复言次照缘觉声闻后由一切差别善根皆悉成就故云然后普照一切涅槃经等皆准此知理实亦有先照二乘渐悟之者提谓经说二百贾人最初闻法得初果故亦有机照顿悟菩萨法华经等亦有顿悟闻寿量等得胜利故故约顿悟先为菩萨此从胜者多分而说理亦无违。

　　问般若经中劝三乘学时会亦有声闻得道如何深密言第二时唯为发趣修大乘者答此亦应言且从胜者多分而说理实亦为发趣二乘如云初时唯为声闻实亦通为菩萨演说故大般若最后分初善勇猛言我今哀愍一切有情为作利益安乐事故请问如来甚深般若何以故甚深般若波罗蜜多通摄声闻独觉菩萨及正等一切法故唯愿世尊哀愍为说若有情类于声闻乘性决定者闻此法已速能证得自无漏地于独觉乘性决定者闻此法已速依自乘而得出离于无上乘性决定者闻此法已速证无上正等菩提唯愿如来为答所问又彼第六胜天王分广说如来初转法轮三乘于彼同获果证故知初分非唯二乘于第二时非唯菩萨问岂声闻等亦修法空如何般若为三乘说答经既自说具摄三乘故知非唯诠法空理由彼具说人法二空三乘各依自空学故若依此说具摄二空般若非唯是法空教故彼说我有情等蕰处界等若我若法悉皆空也有处唯说是法空者一对小乘二从胜说又解更彼经中三乘同闻说色等空各得自果故知二乘于加行位为证真理亦修法空由一法空得三乘果故说般若具摄三乘非约别诠人法空行依此摄彼具摄三乘虽彼所诠具二无我然从胜说但名法空。

　　涅槃三十佛诃菩萨计非非想以为涅槃广说诸法无明实相上智中智下智同观各于自乘得果有异贤护第二亦有此文如是圣教诸处皆同。

　　经部诸师亦说法似一说说假法但有名如何法空独为菩萨然由一乘非如菩萨总缘无相悟入真如各各别缘安立谛故所以诸论虽不说理实亦修别经法观若尔二乘应生法智断所知障证法空如此亦不然但说菩萨所成智断由修法空非修法空皆生法智断所知障证法空理菩萨修习法空般若尚有退堕在二乘中谓无善巧修习法空理住空中堕二乘地如大般若多处说之况二乘等岂有修法空能生法空智断所知障既许二乘修习法空如何智断独说非有。

　　解云根有利钝智有明昧障有粗细理有浅深故虽同行一行而智断不同非由智断不同而加行要异此谓三乘同修法观由根利钝善巧有无故于智断所成各异如大般若第三百三十二等广明故涅槃说三兽渡河浅深有异同观实相得果有殊然大智度论云为小乘说众生空为修大乘说法空者此依殊胜能作证说所余诸教类此应知。

　　有立四时如真谛三藏一四谛法轮谓阿含等二无相大乘谓般若等三法相大乘如楞伽等广明五法三种自性八识二无我诸法相故四观行大乘如华严等广明四十二贤圣观故如此所立随多分说义虽无失然依此名判教前后即不应理观行大乘最初说故又无圣教故不知可依。

　　有五时如波颇三藏一四谛二无相三观行此三如前四安乐大乘如涅槃等诠大涅槃最安乐故五守护如大悲大集仁王经等诸天龙神国王大臣受佛付属护正法故此所立亦依多分义无有失即依此名判教前后亦不应理安乐大乘最后说故既无圣教亦不可依。

　　又晋时有居士刘虬亦立五时诸教前后第一时者佛初成道三七日中为提谓波利等五百贾人但说人天三归五戒及十善等世间之教即提谓经是第二时者三七日外十二年中唯说三乘有行之教未为说空即阿含等小乘经是第三时者十二年外三十年中唯说三乘空行之教即般若大乘经是第四时者三十年外四十年中破二归一说法华等然未分明说常乐等次第五时于双林中说佛法身常乐我净对治四倒大涅槃经等是故诸圣教总有五时。

　　然此所立菩提流支已广折破故亦非理今者依彼略叙一二且提谓经说五百贾人将受五戒先自忏悔五逆十恶谤法等罪得四大本净五阴本净六尘本净吾我本净提谓长者得不起法忍三百贾人得柔顺忍二百贾人得须陀洹果四天王等得柔顺忍三百龙王得信忍自余天等无量众生发无上道意又普曜经云第二七日提谓等五百贾人施佛麨蜜佛与受记汝于来世当得作佛皆同一号名曰齐成如何但言第一时中说世间教次第二时唯说有教者是亦不然佛成道已五年即说大般若经广明无相又第七年为八菩萨说般舟三昧经亦明众生五法本无至第九年说抰堀摩罗经第十年说如来藏经皆明如来佛性常住又提谓普曜经明菩萨行亦与价人受记成佛又大般若第六分说佛在鹿野转四谛轮无量众生发声闻心无量众生发缘觉心无量众生发无上道心行六波罗蜜无量菩萨得无生忍住于初地二地三地乃至十地无量一生补处菩萨于十方界一时成佛又初成道即说华严如何乃言十二年内唯说有教阿含经等不说大乘具如十地经与沙弥塞律法华经皆云佛成道竟七日不说法十地论主释云显示如来自受法乐故欲令众生于如来所增爱敬心我始坐道场观树亦经行于三七日中常思惟是事我宁不说法疾入于涅槃若依此经佛成道竟三七日中不说法也依四分律及萨婆多传云过六七日梵天来请方乃说法度五比丘此即四十二日后方说法十二由游经云佛成道竟五十七日不说法有人解云五十个七日与十二由游经云一年不说同如此经律论及传记说佛成道不说法日犹有不同共得与自己情记十二年唯说有教不说大乘非但与上正理相违亦违前来所说多缘。

　　今依相传叙破初二自余三时广如菩提流支法师别传所破不能繁述。

　　前来皆是总明诸教渐顿时分自下第二别显此论何教所收依古诸德渐顿教者若约渐悟即渐教收其渐教者依多分说解深密经说唯识是若约顿悟即顿教收其顿教者依多分说华严经等说唯心是此论虽是世亲等说然即根本佛经义故若依半满即满教收诠非安立法空理故依三时者若约渐悟即有三时年月前后第三时者依多分说解深密经说唯识是此论即是第三时收若约顿悟即无三时前后次第依多分说华严经中说唯心是此论即是初教所收菩提流支立一二时真谛四时波颇刘虬同立五时前德不依故不应据。

　　○第三轮益差别者于中有二先明异计后辨大乘明异计中复分为二初依宗轮叙引诸部后明异计差别不同。

　　宗轮论说佛涅槃后百有余年无忧王时佛法初破出家四众共议大天五事不同分为两部一大众部二上座部言四众者一龙象众二边鄙众三多闻众四大德众其五事者如彼颂言余所诱无知犹豫他令入道因声故起是名真佛教后即于此第二百年大众部中分出八部一一说部二说出世部三鸡胤部四多闻部五说假部六制多山部七西山住部八北山住部并本大众合说有九其上座部经尔所时一味和合三百年中方有乖诤上座部中分出十部一说一切有部二犊子部三法上部四贤胄部五正量部六密林山部七化地部八法藏部九饮光部十经量部并本上座合有十一然上座部分破已后转名雪山两部本末有二十部若除本二部唯十八真谛三藏所翻部执总说十八于上座部本异合说有十一部大众本末唯有七部此说谬也但由真谛法师相传闻说有十八部若言二十恐有他非遂略根本大众不言于中复减西山住部欲成所说十八部故文殊问经虽说二十然翻译家于大众部但说为八上座部内开为十二于雪山外别说上座新旧部执皆言上座亦名雪山非离雪山别有上座于上座既为十二于大众部乃总云八但是译家不悟上座与雪山同遂开二部略去大众取分一部若如真谛说十八部但违新部执亦乖文殊问经彼经偈云十八及本二皆从大乘出无是亦无非我说未来起若依舍利弗问经从上座部出十三部从大众流出八部此亦违论及经还是译家错也余论余经皆言二十唯彼经中说二十三以是故知非梵本文。

　　第二正明异计者即依彼论相传解云其多闻部雪转部萨婆多部犊子部法上部贤胄部正量部密林山部化地部经量部十部同说非诸佛语皆转法轮唯八道教名为法轮世尊所言非皆利益未必如义八圣道教咸名利益其必如义见道因故又已转者如是引生见道果故名法轮也佛所余教不名法轮如问庆喜天雨不耶问诸比丘乞食易不气力安不少病恼不此等圣教有何利益又如经言逆害于父母王及二多闻诛国及随行是人说清净此等圣教何必如义故诸佛语非皆转法轮有不能生他圣教道故又已转者解心生故其大众部一说部说出世部鸡胤部说假部制多山部西山住部北山住部法藏部饮光部十部同说佛一切语咸有利益无不如义皆转法轮非唯八道教方名转法轮轮摧伏动转义故佛语转动至他身已摧伏他身无知惑等故一切教皆转法轮如问庆喜天雨等事为令阿难生审谛故佛无不知尚问天雨况未圆智而不审耶亦除余人增上慢故佛知尚问况不知者于余未了而不咨问生已得想而自高耶为此多义问天雨等显佛慈悲善巧方便问诸比丘乞食易等令生喜心踊跃修道彼贺悲问勤加修学亦令未来学习此事顺世俗故问诸弟子故此等言非无利益其密语经虽诠世间苦可极重罪恶文字转变密显清净义故所以者何若爱若业若有取识戒见二取眼等六处及所行境如其次第名父母等若能永断故名清净广如对法第十六释故此等言非不如义由此佛说一切言教皆悉名为转正法轮生他正思及圣道故能伏能断诸烦恼故此总是初明异计也。

　　辨大乘者同大众等诸部所说佛一切语皆为利益无不如义悉转法轮故无垢称经第五卷云告阿难以要言之诸佛所有威仪进止受用施为皆令所化有情调伏是故一切皆名佛事又涅槃经第十四云。

　　复次善男子诸佛世尊凡有所说皆悉名为转法轮也譬如圣王所有轮宝未降伏者能令降伏已降伏者能令安稳诸佛世尊凡所说法亦复如是无量烦恼未调伏者能令调伏已调伏者令生善根由此世尊所有言说教皆令所化烦恼调伏一切皆转法轮也所以者何佛所发言称可道理咸为利益是故一切皆离四失名转法轮何以故其四者何一无非处二无非时三无非器四无非法处谓处所应利益处能化所化在此可益必于此中作利益故时谓时分利益时节于此生此中此时可益应时而说不失时故器谓机器所逗之机应机而说无疏谬故法谓教法戒定慧等应利益法可益必已逗机无错乱故准此乃至世间言教三归五戒人天乘等既有利益亦名法轮由能摧伏恶趣烦恼令得出离生人天故故涅槃经次后复云复次善男子譬如圣王所有轮宝下上回转如来说法亦复如是能令下趣诸恶众生上至人天乃至佛道。

　　问若尔何故维摩但言三转法轮于大千等法华亦言即趣波罗奈转无上法轮瑜伽九十五复云佛三周转十二行相圣智法轮得所得已为欲令他于自所证生信解故为陈那等五比丘说既施鹿林若后若前皆有言教并名法轮如何但言为五比丘说方名转法轮又大般若第六分中诸天子众闻说般若咸作是言等今见佛于瞻部洲为诸天人众第二转法轮又深密金光明等说佛三时转正法轮又法华经第二卷说昔于波罗奈转四谛法轮今复转无上最妙大法轮又涅槃经第十四云文殊师利白佛言世尊如来昔于波罗奈城转正法轮今复于此拘尸那城方处转于无上法轮若佛所有一言说皆转法轮如何此等诸圣教中各别指解此等经皆依世尊显相宣说差别言教故别别指名为转法轮不言所余非法轮也且维摩等约其显相天人皆知佛成道已于施鹿林为诸比丘说四谛法故说此言名转法轮提谓等经说有贾人闻法悟道提谓长者得法忍等此皆如来随宜密教非诸天人皆悉闻知不得名为转法轮也故初成道虽说华严圣者闻知非余所见不名法轮诸教不说故涅槃经第十四说我于昔日波罗奈城为诸声闻转于法轮今始于此拘尸那城为诸菩萨转大法轮由此应知诸佛世出世若说三乘必依声闻四谛言教显相说者名转法轮依此世尊唯施鹿林一时说名转法轮故佛名经第八卷云七佛之中初之二佛三集声闻第三一佛再集声闻后之四佛一集声闻如法华经大通智胜佛所说四会及佛名经第六卷中诸佛说法有唯一会乃至十会皆应准知并是如来为声闻人显相言教名说法会名转法轮弥勒三会亦然佛智一故前后别说利益不同昔说诸法有今言一切空将空教对有故说名第二若大般若中依空有教故诸天子自称我今闻佛第二转正法轮不言所余非法轮也应机为利益故若深密等由第三时说异前二相对明异谓初说有次说皆空今言诸法非空非有故指三时名转法轮法华第二意显前来未分明说唯有一乘今于此经方唯说一且举初教叹今所闻故云昔转四谛法轮分别说法五众生灭今转最妙无上法轮是法深奥少有信者若涅槃经文殊白佛初后二时法轮相异故下世尊有多复次释初及后法轮差别所以且举初后二时不说中间非法轮也故下文中自以喻说加前所引皆转法轮故诸圣教文虽有殊若以理通并无乖反由此佛语乃至俗论皆悉名为转法轮也问天雨等如前应知然正转法轮唯八圣道教近生圣道摧诸惑故。

　　问所转法轮其体是何如何言教若转法轮答见修无学三无漏道瑜伽论说名为法转谓佛世尊转自所证无漏圣法置他身中此复随转置余身中彼复随转更置余身如是展转名转法轮此圣法轮必由言教为增上缘方得转故故佛圣教名转法轮由教能令法轮转故依此圣教是法轮因非体即为法轮性也。

　　又解佛教亦名法轮由展转往他有情身令于所诠能生正解乃至能伏诸烦恼故瑜伽且依亲能断惑故说圣道不言教非然萨婆多但云见道经部有说体唯是言有说圣道皆法轮性如法轮章广分别之总是第三轮益差别。

　　○第四义益不同者于中亦二初彰异计后辨大乘言异计者萨婆多等十部同说佛所说经非皆了义佛自说有不了义经故四依中劝依了义如契经说不信不知恩断密无容处恒食人所吐是最上丈夫此而名为不了义也由是诸经皆非了义大众部等十部同说佛所说经皆是了义咸有利益皆法轮故其密语经名了义者此说世间极下劣义所有文字转变密显自证谛理不信他言能最上义谓无学者能知圆寂知非恩故名不知恩永弃后业名为断密若果不生是无容处虽受资具由如食吐能如是者名上丈夫亦如对法第十六广释解密意经释皆顺理无非了义准此应知既尔如何四依中说劝诸弟子依了义经谓劝彼依佛所说教不令弟子依外道教非是佛教有不了义此即是初明其异计。

　　辨大乘者诸教不同若依涅槃第十四卷无垢称经第五卷等如前所引佛所说经皆是了义咸令所化有情调伏皆名佛事皆法轮故依涅槃经第六卷有五复次说声闻名不了义则大乘之法名为了义后总说言声闻乘法何不应依何以故如来为欲度众生故以方便力说声闻乘犹如长者教子半字善男子声闻乘法犹如耕未得果实如是名为不了义经是故不应依声闻乘大乘之法则应依止是名了义若依此说诸大乘经皆名了义声闻乘等名不了义依解深密经第二卷瑜伽决择第七十六皆云世尊往昔第一时中唯为发趣声闻乘者以四谛相转正法轮虽是甚奇甚为希有然是有上有容是未了义世尊在昔第二时中唯为发趣修大乘者以隐密相转正法轮虽更甚奇甚为希有亦是有上有所容受犹未了义依此即显诸大乘经非皆了义经论自说第二时教非了义故决择分第六十四显扬第六两处同说不了义经者谓契经应颂记别等教岂大乘中无契经等故知大乘亦有不了由此圣教虽无正文了不了义四门分别一法印非法印门二诠常无常门三显了隐密门四言略语广门。

　　初法印非法印门者法印有三种一诸行无常二诸法无我三涅槃寂静若一切教诠三法者为此三种理印取印名为了义违三法印名非了义或一切教以三理印印定诸法名为了义非三法印名不了义由此道理三乘三藏十二分教无非了义皆为三种理法所印以三种印印定诸法能令永舍惑业苦故诸外道教并非了义非三印印不能永舍三有为故故瑜伽论六十四云问归依有几何缘但有尔所归依答归依有三谓佛法僧四缘故有尔所归依一由如来性极调善故二于一切种所调能调善方便故三具大悲故四以一切财而兴供养未将为喜正行供养方欢喜故由佛如是其佛所说法毗奈耶亦可归依非余天等涅槃复云一切外道所可言说悉皆妄语是诸外道痴如小儿不能了达常无常等于佛法中取少分义虚妄计有常无常等而实不知常无常等故唯佛教唯是了义经顺三法印可归依故外道所说名非了义违三法印不可归故然佛经教是了义经中说有常乐我净等者是依法身佛性理说非说诸行即是常等故与三印义不相违若有说言一切诸行即真如理皆常等者此违三印不同外道宗非为正教不可依止然经中说三宝众生悉是常等此有别意至下当知。

　　二诠常无常门者若经中说十二因缘无生无灭一切诸法性即真如佛是法身常住不变非杂食身名为了义与此相违名不了义故涅槃经第六卷云又声闻乘名不了义无上大乘乃名了义若言如来无常变易食所长养名不了义若言如来常住不变非食长养是名了义然此一往依宗所明说声闻乘皆非了义诸大乘经名为了义非诸大乘无不了义声闻乘教都无了义以下二门自当知也。

　　三显了隐密门者若诸经中依法性相显了而说诠理究竟名为了义若非显了随宜方便密意趣说不究竟故名不了义故深密经第二卷中佛自说云善男子如来但依如是三种无性性由深密意于所宣说不了义经以隐密相说诸法要谓一切法皆无自性无生无灭本来寂静自性涅槃。

　　胜义生复云世尊在昔第二时中唯为发趣修大乘者以隐密相转正法轮虽更甚奇犹未了义是诸诤论安足处所世尊于今第三时中普为发趣一切乘者以显了相转正法轮第一甚奇最为希有无上无容是真了义非诸诤论安足处所瑜伽七十六与彼文同显扬第六云隐密者谓当随三种自性义解释一切不了义经由无量经中一切如来隐密语言及一切菩萨隐密语言皆随三种自性方可悟入彼义故。

　　又瑜伽论四十五云云何菩萨修正四依乃至广说又诸菩萨于如来所深植正信深植清净一向澄清唯依如来了义经典非不了义了义经典为所依故于佛所说法毗奈耶不可引夺何以故以佛所说不了义经依种种门辨本性义犹未决定尚生疑惑非了义故唯识亦云故佛密意说一切法皆无自性非性全无说皆名了义非小乘中无有了义若隐密说皆名不了非大乘中无不了义是故若言一切无常一切是常一切皆苦一切名乐一切皆空一切不空一切无我一切是我此等圣言皆非显了是佛密意随宜总说无简别故皆名不了若简别云有为法无常无为是常住诸有漏皆苦无漏可名乐遍计所执空依他圆成有生死身无我法身是真我此等圣教性相言之分别显了此名了义故涅槃第六卷云若于如来随宜方便所说法中有生执着是名不了义若不能住如是等中是人已得住第一义是故名为依了义经如经中说一切烧然一切无常一切皆苦一切皆空一切无我名不了义何以故以不能了如是义故令诸众生随阿鼻狱所以者何以取着故于义不了一切烧者谓如来说涅槃亦说烧一切无常者涅槃亦无常苦空无我亦复如是是故名为不了义经不应依止由此应知清辨等说胜义皆空龙军等言法皆真性此并如来密意趣教将为显了相性而言违理及文义皆不可故涅槃经三十四五六云如来世尊为众生故于诸法中不定宣说此不定说皆是如来随自意语若于是中生决定者是名执着是人亦名谤佛法僧。

　　四言略语广门者瑜伽决择六十四云何等名为不了义经谓契经应颂记别等教世尊略说其义未了应更当释了义教者与此相违应知其相显扬第一亦同彼说此义意言虽此是大乘明显之教契经等中初但略说谈理未圆名为不了以此即知声闻乘中余自说等语周圆故亦名为了此依说义言有广略名了不了非约所诠理尽不尽亦不约能诠显了与隐密如前。

　　第一为令有情舍耶归正出生死苦名了不了一切佛经皆是了义外道所说名为不了第二为令舍小归大名了不了一切大乘皆是了义诸小乘教名为不了第三为令舍隐归显名了不了大小乘教显了说法皆是了义其有隐密名为不了第四令知法广略名了不了诸契经等言略未终皆是不了余自说等说名为了且依相传总四义释别对诸教如理应思。

　　然大菩萨藏经第三十八卷以九复次释二差别初一复次依能所诠明了不了后八复次约能诠教广分别之故彼经云舍利子诸菩萨等善能通达所有广文名不了义如是广文不应依趣所有广义是名了义如是广义则可依趣解云此初复次一切佛经其能诠文皆名不了但所诠义即名为了此谓能诠本为表义若不观义能诠何为生解之中所诠亲胜故所诠义总名为了若能说者对心所发表召诸法生他解者即能诠胜非所诠义彼依亲生行者解心故说所诠名了义也即依此义瑜伽显扬说能诠皆为经体至下当知下八复次唯约能诠明了不了劝诸弟子依了义经随其所应当善思说不应随闻而生执著于佛余教起厌背心造作增长违正法业远离三乘者乃上来第四义益不同。

　　○第五所被情机于中有二初总明诸教所被后别显此论之机。

　　诸教所被总有五种一声闻种姓谓由身中唯有声闻无漏种子二独觉种姓三菩萨种性准前可知四不定种姓谓具有三乘无漏种子或阙随一种有余二种由缘转变成果不定故五无种姓谓无三乘无漏种子故瑜伽论第二说云复次一切种子识若般涅槃法者一切种子皆悉具足不般涅槃法者便阙三种菩提种子又瑜伽论三十七云谓所成就补特伽罗略有四种一者住声闻种姓于声闻乘应可成熟补特伽罗二者住独觉种姓于独觉乘应可成熟补特伽罗三者住佛种姓于无上乘应可成熟补特伽罗四者住无种姓于生善趣应可成熟补特伽罗诸佛菩萨于此四事应当成就然于此义诸圣教文取舍差别如理应思。

　　后明此教所被机者五种姓中唯被菩萨及不定姓故此论引阿毗达摩契经颂云由摄藏诸法一切种子识故名阿赖耶胜者我开示论主释云得真现观名为胜者彼能证解阿赖耶识故我世尊正为开示或说地前亦名胜者虽未证解而信解故又引深密契经颂云阿陀那识甚深细一切种子如暴流我于凡愚不开演恐彼分别执为我论主解云凡即无性愚即趣寂故此大乘但被菩萨及不定姓若广分别义如别章此即第五所被机也。

　　○第六所明宗旨者于中亦二初总明诸教所宗后别显此论宗旨明诸宗中先明异计后辨大乘明异计中初彰外道后显小乘。

　　言外道者彼类虽有九十五种大意不过十六异论广如瑜伽第六七卷显扬第九及十卷彼二论中皆说颂云执因中有果显了有去来我常宿作因自在等害法边无边矫乱计无因断空最胜净吉祥名十六异论彼二论中皆无引名次第解释一一别破今但略叙本宗破斥具如彼说一因中有果论宗云一切因中皆先有本雨众外道作如是计所以者何由教及理为定量故所言教者谓彼先师所造教藏随闻传授展转至今演说因中先已有果所言理者彼诸外道寻思观察如谷生禾一切世间皆共了知谷是禾因非余麦等又诸世间欲求禾时唯种于谷从谷求亦非麦等又共知禾定从谷生不从余生故知谷中先已有禾不尔一因生一切果或应一果一切因自如余余如自故。

　　二从缘显了论宗云一切诸法性本是有从众缘显非缘所生谓即数论及声论等作如是计数论师云一切诸法自性本有但从缘显非缘所生若非缘显果先是有复从缘生不应理故然由功用方得于果岂非唯为显了果耶声论师云声体是常无生无灭然由数数宣吐等缘方显了之故亦名显。

　　三去未实有论宗云去来实有由如现在类同小乘今取外道此胜论等并作此计谓由未来有苦乐果故现在因能招彼果未来果无如何现因说招当果及由过去有苦乐因现受彼果过去因无如何现果过去因灭又过未无唯现在有诸法自性应非真实唯一念故若如是者不应道理四计我论宗云有我有萨埵有命者有生者等我是实是常谓胜论等一切外道皆作此计谓若无我见身色时即应于身唯起色觉不应起于有情之觉如是乃至于心境界识随转已唯应起于心觉不应起于萨埵之觉既于五蕴各别见已不起蕴觉起有情觉故知决定实有我也又无我者不应起觉我能见色或复起心我不当见如是乃至谓我以身当触诸触或复起心我不当触又于善业我当造作或复止息不善亦尔如是等受皆由我觉行为先导故定有我又如此论破我之中由忆识等故知有我又涅槃经第十三卷别有余因如彼广说。

　　五计常论宗云我及世间一切诸法皆是常住伊师迦等作如是计即四全常一分常论彼计因缘至第六卷自当分别极微等常皆此计摄涅槃第十三亦有此计广立其因具说如彼。

　　六宿作因论宗云现在未来所受苦果由过去宿作业若现精进便坏旧业旧业既尽众苦皆灭众苦灭尽即是涅槃离系外道作如是计谓世间有修正行而受苦果有造邪行而到于乐若此苦乐由现在因因果相望应成颠倒故知皆己宿作为因涅槃四十须䟦陀说正与此同别有余因如彼广说七自在等作论宗云谓诸世间士夫所受苦乐果等或以自在变化为因或以自然大梵时方虚空我等而作其因不平等因论者作如是计见诸世间于因果中不随意转故作此计谓见有情欲修净因不遂本心反更为恶欲生善趣反堕恶道意求受乐反受诸苦既不随意与受相违故知别有作者生者。

　　八害为正法轮宗云若为祀祠咒术为先害诸生命能害所害及以助伴并随喜者皆得生天然此不由观察道理作此建立但诤竞劫诸婆罗门违越古昔婆罗门法为欲求食妄起此计。

　　九边无边论宗云世间有边无边俱与不俱谓住有边无边等相诸外道计谓有外道得世间静虑便于世间住有边等相故作此计即见趣中有边等此计。

　　十不死矫乱论宗者即见趣中四不死矫乱计。

　　十一计无因论宗云我及世间皆悉无因即见趣中二无因计。

　　十二计断宗者即见趣中七断论计。

　　十三计空论宗云因果皆空无有施与受养祀祠乃至无有真阿罗汉即邪见外道作如是计谓依静虑得宿住通见世施主一期寿命恒行惠施从此命终生贫贱家故知世间无施与等复见有人恒行妙行堕于恶趣恒行恶行反生善趣故知亦无妙行及二异熟乃至广说。

　　十四妄计最胜论宗云诸婆罗门是最胜种性刹帝利等是下劣种诸婆罗门是梵王子口腹所生梵王体胤谓斗诤劫诸婆罗门作如是计以见世间真婆罗门性聪慧故性具戒故又贪名利及恭敬故作如是计。

　　十五妄计清净论宗若我解脱名为清净谓于诸天微妙五欲随意受用则名得现法涅槃第一清净即见趣中五现涅槃计故复有外道起如是见作如是论若有众生于殑伽河等沐浴支体所有罪障一切除灭第一清净复有外道计持狗戒或牛戒等同为清净。

　　十六妄计吉祥论宗云谓若世间日月薄蚀星宿失度所欲为事皆不成就苦彼随顺所欲皆成由此应勤供养日月及诸星宿若能如是最为吉祥谓有获得有漏静虑世间同谓是阿罗汉有求富乐便往请问然彼不知业果之相但答彼云汝等应勤供养日月上来总是明外道宗。

　　显小乘者依宗轮论束二十部合为十一义类同故一者大众一说说出世鸡胤四部说一切如来无有漏法佛身寿量悉无边佛化有情心无厌定解云此同大乘佛十八界皆是无漏佛身寿量悉无边际现丈六身入涅槃等随宜化现非真实故有情界无尽利乐心亦然无利以息故无厌足一刹那心了一切法有一念能知诸法故非如有部相续方知又余此同宗云佛身一念不能了其自性相应俱有今此一念皆能了之。

　　菩萨为欲饶益有情愿生恶趣随意能往解云诸部宗说得忍已去不生恶趣此四部宗圣者犹生然唯菩萨由悲愿力生非是二乘及恶业力所以者何有四缘故一为令彼苦微薄故犹如轮王出众生皆受乐菩萨在恶趣彼生皆苦少二为增益厌怖心故生恶趣中虽极重苦愿于生彼增厌怖故三为引发平等慈故不救恶趣唯救善趣救拔之心不平等故四为坚固忍辱行故若无苦时如何安受故兴悲愿而往受生然有三位一不定位谓即初劫二决定位即第二劫三受记位即第三劫初劫有愿未得生彼后二位内随意能生。

　　眼等五识身有染有离染解云有染者有烦恼有离染者有圣道然有二说一云但为意识引生离染非能断染五识无漏不明利故二云既许五识体通无漏说离染于理无违前说善无加行故然修道中起此五识见道位内五识无故。

　　色无色界异六识身解云三界之中皆许有色微细根大无色亦有故无色界具六识身准知上界亦有香味二境必有自界境故即色无色具十八界彼论文略不言根境根境无者识应无。

　　故问无色既有色何名无色界答有细无粗色故名无色问色界色非粗应许名无色答色色虽胜欲然劣无色色但可名色界不得名无色问道色胜无色应说名无色答道色非业果虽胜非业果色业果中微故说名无色无色于业果中有极细色无粗色者名无色故亦非无表得无色名非有对中最极胜故若尔应唯有顶诸色名为无色非下三空下三空随堕界业果非极胜故若言四空非下根境故总说四名无色者即四静虑所有色身非下地根所能取故与彼何异不名无色若谓欲色有欲有色随义立名不名无色无色有色非随义立名乃名为无色此有何理彼亦于此无理别由故无色言非善成立广破彼计如俱舍论第二十八文理极精。

　　五种色根肉团为体眼不见色乃至身不觉触解云无别净色名眼等根肉团不净故不见色唯识能见非根有能乃至触境应知亦尔问若识见者识无对故壁等不碍应见障色答于被障色眼识不生识既不生如何当见问眼识于彼何故不生许眼见者眼有对故于被障色无见功能识与所依一境转故可言于彼眼识不生许识见者何缘不起答彼反难云眼岂如身根境合方取而言有对故不见彼耶又颇𦙁迦琉璃云母水精等所障云何得见是故不由眼有对故于被障色无见功能问若尔所执眼识云何答若于是处光明无障于被障色眼识亦生若于是处光明有障于被障色眼识不生识既不生故不能见然经说眼能见色者是见所依故说能见如俱舍论第二卷诤。

　　第八地中亦得久住解云第八地者谓预流向罗汉第一乃至初向名为第八彼引证云如须达多一时施食供养众僧空中有天而语之言此预流向竟后云此预流果既云初向出观受施明知亦得久住向中虽知彼宗一心见道断惑未尽亦得出观如先观欲四真谛理断欲界惑而且出观受须达施后复入观双断上故除此余宗无有见道十六心中而得出观乃至姓地法皆可说有退解云姓地法者即世第一法如毗婆娑第三卷说以许世第一法多念相续许有退非如诸宗定唯一念。

　　预流者有退义阿罗汉无退义解云初果但以一见无漏而未别修又于身余惑未尽圣道未圆故未坚牢可有退义其第四果与此相违故无有退第二三果类亦应然彼论文略但说初退若大乘宗四皆不退一切有部后三可退经部初后必无退理其中二根有二道别无漏得者亦无退理有漏得者退可起惑由不断惑伏惑得故无漏已断心不退故。

　　无无记法解云随一一境所望不同善恶业感各有异故善感名善恶感名恶故于色无有无记问上二界惑其性是何答唯不善通果变化其唯是善威仪工巧或善不善随能起因如异熟说诸预流者造一切恶唯除无间解云十恶业道预流由造唯除五逆无间之业已极重故圣者不为问如何初果得不坏信性戒顺成就犹造十恶答入观证净出观行恶故不违理若尔入观不疑三宝出观便疑答疑但逆理初果总无十恶业道其事微细初果犹有。

　　无为有九一择灭二非择灭三虚空四空无边处五识无边处六无所有处七非想非非想处八缘起支性九圣道支性解云初之三种同诸宗说四无色者彼界所依别有无为是灭谛摄能依细蕴自是无常下蕴非细界非极胜无别此依非如无色又下界心能缘上下无隔碍故无别所依无色不然唯缘自上有隔碍故别有无为缘起支性即生死法性谓生死法定无明等后方有行等老死等前有生支等无有行等非痴等生非缘余法惑无缘起此理决定由所依常故所依理说是无为摄其无明等十二差别自是无常是有为摄。

　　圣道支性即圣法性一切圣道性能离染此理决定由所依常故所依理是无为摄其八差别自是有为此由生死及以圣道各别有理为隔碍故故二相违能所治别。

　　心性本净客尘烦恼之所染污说为不净解云无始时来心体自净由起烦恼故名为染烦恼非心无始本性故说客名问既称心性本净宁非净耶答心性无始烦恼亦然有心即染故非是圣问有心既即名染应非心性本净答心性与染虽实俱时染非心性故称本净问心性与染既俱时如何说染名为客答后修道时染即灭尽唯性净在故染名客。

　　随眠非心非心所法亦无所缘随眠异缠缠异随眠应说随眠自性与心不相应缠自性与心相应解云随眠即是贪等随眠有十种非心心所故无所缘缠谓现缠随眠与彼其性各异缠是心所与心相应随眠不尔无相应义故十随眠名不相应过去未来非实有体解云现有体用可名实有去来体用无故并非实有曾有当有名去来故。

　　都无中有解云彼宗舍命无间即生故无中有问随于何界受生处异无中有者如何得生同处可许无间生故答识心无碍此死彼生生即色俱于此何失七有经等此上皆是如俱舍说。

　　诸预流者亦得静虑解云无漏道方能断结故伏诸惑亦得静虑大乘经部其义亦同萨婆多等无如是等四部本计又末计云有于一时二心俱起道与烦恼各俱现前解云末计一时二心俱起根境作意缘力齐故故不同本诸识不俱又解本计无细意识末计许有故说二俱粗细二心一时俱故本计虽许别有随眠然道起时不许同念末计随眠既许恒有故圣道起各俱现前如烦恼得与道俱故今言烦恼即是随眠理非现缠染净相相违无俱义故又解既末许二心俱起粗识有漏道细心何无惑俱亦如二乘生空观品虽六无漏七有漏故。

　　种即为芽色根大种有转变义心心所法无转变义解云彼宗说色现在长时同正生灭故种子体转即为芽非种灭已方有芽起复由长时故许转变如乳转变以为酪等心心所法刹那生灭故不转变前为后法心遍于身解云即细意识遍依身住触首及足俱能觉受故知细意遍住于身非一刹那能次第觉心随依境卷舒可得解云诸部等依缘皆定大境小境大根小根诸识无始皆已定属此部不然无先所依所缘定识若依大根又缘大境心随根境便即言舒若依小根又缘小境心随根境亦即言卷意显诸识逢境即缘逢依即起非如诸部先定依缘四部所宗大义如是。

　　二多闻部宗说佛五音是出世教一无常二苦三空四无我五涅槃寂静此五能引出离道故余是世间余义多同说一切有部解云谓此五教闻皆利益称可于体为教体故非不了义亦定出世道所余教不尔不名出世。

　　三说假部谓苦非蕴解云苦体非实故不名蕴在蕴门中皆实有故十二处非真实解云以说依缘皆积聚故虽积聚假义说名为蕴体非积聚故不名假无依缘故所依所缘要体积聚方能生故是假有意处虽无有积聚义然现在识不名为意入过去时方名意处体非现在故非实有同大众等过未无故问十八界中亦有根境依缘既别为假为实答十二是假义准知故六识界实故略不论或十八界虽有依缘不为依缘生识名界种族因义种类别义是界义故虽有二说后说为胜此部所宗蕴界是实唯处名假若经部宗处蕴是假唯界名实俱舍论主处界是实唯蕴是假一切有宗三科皆实问答立破具如俱舍。

　　诸行相待展转和合假立为苦解云待适悦故假立名为苦或可下界待上名苦乃至有顶诸行待无漏故有顶名苦问下待于上下名为苦说苦名假上待于下上名为乐乐体非实答彼宗义云乐可别受故乐名实苦性非受故名为假问适悦名乐既有别受逼迫名苦何无受性答此不能通宗有过故又解说苦名假依行苦说谓有漏行粗细相形与苦性合谓由无常违圣心故故名为苦非实苦受或可坏苦义亦如是谓未坏时诸行皆苦多生苦故非实苦受理实非无苦受自体欲界中生名苦苦也虽苦苦体苦受相应俱者五蕴总名苦苦能逼迫受名为苦苦是实非假理亦应然若依俱舍第二十二有说苦实乐受是假故彼论云有余部师作如是说定无实乐受唯是苦云何知然由教理故云何由教如世尊言诸所有受无非是苦又契经言汝应以苦观于乐受又契经言于苦谓乐立为颠倒云何由理以诸乐因皆不定故谓诸所有衣服饮食冷暖等事诸有情类许为乐因此若非时过量受用便能生苦复成苦因不应乐因于增盛位或虽平等但由非时便成苦因能生于苦故知衣等本是苦因苦增盛时其相方显威仪易脱理亦应然又治苦时方起乐觉及苦易脱乐觉乃生谓若未遭饥渴寒热疲欲等苦所逼迫时不于乐因生于乐觉故于对治重苦因中愚夫妄计此能生乐实无决定能生乐因苦易脱中愚夫谓乐如荷重担暂易肩等故受唯苦定无实乐论主破云且应反征拨无乐者何名为苦若谓逼迫既有适悦有乐应成若谓损害既有饶益有乐应成若谓非爱既有可爱有乐应成一一广破所引教理具如俱舍不能多述。

　　无非时死先业所得解云非老病缘有横死者名非时死诸非时死皆业所得无由横缘过去行此横业故今方横死故无非时若大乘中许非时死药师经说有九种横死谓一切身中无胜业得病虽轻便中夭故。

　　业增长为因有异熟果转解云唯业殊胜方能感果得等余法不招异熟要业功能得果时其相用增长为异熟因方感果故余即不尔。

　　由福故得圣道道不可修解云现见修道不能得圣故知圣道不可修成但由持戒布施等福得圣时至方成圣果故不可修慧力得圣问现见修道不得圣即说由福成现见有施不成圣应说由修得。

　　道不可坏解云一得道已更无退失是故四果皆无有退不同余宗圣果有退。

　　四制多山部西山住部北山住部三部宗说谓诸菩萨不脱恶趣解云三劫皆是异生摄故犹生恶趣。

　　于窣堵波兴供养业不得大果解云以无情法不能受施利益施王令生欢喜故无大果少福可成准知施法亦无大果如是。

　　五说一切有部说有总有二种一法一切二时一切法一切者谓心心所法色不相应及三无为时一切者去来今如是一切皆悉是有是一切有皆二所摄一名二色色蕴粗着总得色名四蕴无为其体微隐以名方显故总称名此土有闻今不多述。

　　六雪山部宗谓诸菩萨犹是异生解云同萨婆多三劫俱是异生。

　　菩萨入胎不起贪爱解云异一切有悲愿生故无贪爱。

　　无诸外道能得五通解云以耶教理无得通者设有能成静虑无色定慧不均亦无通起现见能飞知宿住等皆是咒药神鬼等力非是通力内法异生依内教修可有得者。

　　亦无天中住梵行者解云以天女色胜过人故故生彼者无住梵行准此圣者欲天皆无或初二果有亦无有余义多同一切有部。

　　七犊子部法上部贤胄部正量部密林山部五部宗说补特伽罗非即蕴离蕴解云有我与蕴不即不离亦非无为非有为故不可说藏摄若此实我即蕴者蕴灭我灭应是有为又应成断若离蕴者蕴灭我有应是无为又应常住佛说无我但无外道即离蕴我既不可说亦不可言形量大小等有受者乃至成佛此我非无。

　　诸行有暂时住亦有刹那灭解云心心所法灯焰铃声皆念念灭色法随应或长或短身表命根器世界等一期之中住不灭故非久不灭总名暂时。

　　亦有外道能得五通解云现见外道有修得故教理耶故但无出世由能成就禅无色故故有外道成就五通。

　　五识无染亦无离染解云无分别故但有无记染及离染由分别生故五识身无染离染。

　　若已得入正性离生十二心顷说名行向第十三心说名住果解云别缘四谛各有三心谓欲界苦有其三心一苦法智初观欲苦二苦法忍重观欲苦初见此谛见理未周故复重观三苦类智合观色无色界苦以苦谛三界尽故不重观四谛各三总有十二心观三界四谛第十三心有说第十二道类智心第二刹那名为住果有说十二别观四谛第十三心总观四谛故最后念方名住果前三类智无二念故于二说中此后应胜。

　　然密严经第一中说唯十二心名为现观故彼颂云苦法苦观智及苦随生智集智三亦然灭道亦如是如是十二种名之为现观理实大乘三乘现观真唯一念相乃十六说十二种依随转门或可大乘于相见道三心十二十三十六随意乐力起亦无违至下第十当广分别。

　　八化地部宗过去未来是无现在无为是有四圣谛一时观解云空无我行随一总缘故四圣谛一切现观容余行但自相是圣道前修故道生不尔无由现起。

　　异生不断欲贪嗔恚解云异生既无无漏圣道有漏六行不断烦恼义如经部亦似大乘然彼且举欲贪嗔恚实亦不能断上二界。

　　定无中有无阿罗汉增长福业解云实无中有乾闼婆等是作乐神引七有经如俱舍说以无烦恼可生长有漏业故延寿转福分等但是故业。

　　六识皆与寻伺相应解云同萨婆多非唯意识亦有齐首补特伽罗解云谓不还者齐者至也至生死首故云齐首谓不还者生有顶天心不起下无漏圣道断自地惑取无学果至命终时烦恼自尽得阿罗汉入般涅槃故此名为至生首以至极故更无生处虽圣道不生必尽生死入涅槃故非如余部生余地中虽不起下净无漏定圣生有顶必起无漏无所有处能尽自地所余烦恼自地无圣道欣乐起下故然无所有最邻近故起彼现前尽余烦恼。

　　有世间正见无世间信根解云有漏慧伏烦恼故推求名见得正见名世间信等不坚固易改转故以非增上不得根称然且举初余四亦尔故无世间信等五根。

　　无出世静虑解云静虑是粗外道异生多皆共得故唯有漏此静虑言通色六地理实亦无无漏无色彼论异生说色无色别有天住等无漏九地圣者别起入见道等不名静虑及无色故。

　　无无漏寻解云寻是粗故体唯有漏伺是细故可通无漏然思惟支唯是有漏助道支故说名道支或正思惟亦名无漏但是思慧非体即寻。

　　善非有因解云实非是善正因而能感生死以义应言善非为因若助不善令感人天亦尔。

　　色无色业性类是何解云皆是不善微薄业能感胜报故无有失即有漏果皆不善皆招行苦故。

　　无为有九一择灭二非择灭三虚空四不动五善法真如六不善法真如七无记法真如八圣道支真如九缘起支真如解云彼说无为九体各一不动无为于上二界断定障得亦总立一定障名动今由断得故名不动其性皆善。

　　僧中有佛故施僧者便获大果非别施佛佛与二乘皆同一道同一解脱说一切行皆刹那灭定无少法能从前世转至后世此等皆是彼本宗义。

　　末宗云过未实有亦有中有业实是思无身语业寻伺相应解云意业体思身语由思发故非业性六识皆与寻伺相应。

　　大地劫住解云同犊子等色法长时有不灭故。

　　九法藏部宗说佛虽僧摄然别施佛果大非僧解云若别施佛心极殊胜若佛在僧亦兼施者心即宽慢故别施佛果大非僧。

　　于窣都波兴供养业获广大果解云以佛舍利安在其中见此处时如见于佛极生欢喜故有大果。

　　佛与二乘解脱虽一而圣道异解云解脱所证可说名同圣道能证明昧有异。

　　阿罗汉身皆是无漏余义多同大众部说解云无学身非漏依故虽为漏境此疏远故非如有部他缘亦成漏但非所依故名无漏得无学时舍有学蕴然别有一类无漏蕴故无学身并皆无漏有说后退无学果时舍无漏蕴有漏蕴生此义非理彼说余义同大众部大众部说预流者身非漏依故。

　　十饮光部说若法已断已遍知则无未断未遍知则有解云法谓烦恼未断遍知过去有体无间已断解脱遍知过去烦恼其体即无不同有宗但不成就于过未世其体非无。

　　若业果已熟则无果未熟则有解云诸异熟业若果未熟过去有体果若已熟过去即无唯有果体由前势力前灭后生相续不断俱舍二十亦同此说故彼论云若人唯说有现在世及过去世未与果业说无未来及过去世已与果业彼可许为分别说部然彼论中第三十卷叙经部宗文稍相似义即不同彼云于此义中有差别者异熟因所引与异熟果功能与异熟果已即便谢灭同类因所引与等流果功能若染污者对治起时即便灭坏不染污者般涅槃时方永谢灭以色心相续尔时永灭故有人解云异熟因所引与异熟果功德与异熟果已即谢灭者此同饮光果未熟时过去有体已熟即无今不如是经部过未其体都无如何乃言果未熟时过去有体今解释云异熟种子由爱取等相续转变引起差别与果功能随业一期与异熟果与果功用谢灭即无非业种体亦今非有故论俱言功能谢灭虽有种体后设遇缘更不招果无功能故非如同类固遇缘转变引自果已后若遇缘更复转变重能生果问经部师宗不同有部一业既许招得多生。

　　如何业种更不招果解云但业势力感多生已功能方谢说与果已功能谢灭非感一生功能皆无若尔功能有长时力如何身命数死数生解云业尽功能非应长远由异熟合数死数生又解业有功能虽可未尽一期法尔分分不同故有中间数生死义又有解云言引多生由多念业依相续说得一业名故言一业能引多生此说不然一念唯招得一生此同有宗第二师说经部一念许引多生故不应言念念别引大乘于彼理亦不违至第八卷当分别之或饮光部说业异熟已无者非果初起其体即无唯有果体相续而转随果究竟业体方无非如余宗已受果业但更无能非无体性诸行以过去为因无以未来为因解云此同诸部无有果前而因在后将因对果或前或俱以果望因或俱或后彼论文略但说过因理应说言过现为因故彼部宗义因经部因唯过去无俱有因故但说行以过为因。

　　一切行皆刹那灭诸有学法有异熟果解云彼宗学法通漏无漏皆能招感乐异熟果如初二果未离欲染故有漏业能感欲生生上不还未离上染漏无漏业能招上生故有学法有异熟果或彼学法通漏无漏有异熟者说有漏法。

　　十一经量部宗说非离圣道有蕴永灭解云诸有漏道但伏非断。

　　有根边蕴有一味蕴者即细意识无始时来一味而转无有间断及转易故此四蕴非色摄根边蕴者细意即名根是生死根故由此为根有五蕴起故名根边是五蕴边故。

　　异生位中亦有圣法解云谓无漏种法尔成就非异生位无漏现行执有胜义补特伽罗解云计有实我唯圣者知然不同彼犊子部等所计之我非即离蕴此计别有然体微细不可施设余义多同一切有部今此所论略陈宗要若广述者如宗轮论问如来设教本为除诤诸弟子众同禀为师何因去圣未淹广兴斗讼共受遗训言义便乖答诸佛出兴实为含识所化机别故教有殊见者不同随闻生著于余未达起不忍心然百岁前虽有异见由有圣力众为己宗人及法殊唯分成异故涅槃经三十四云迦叶菩萨白佛言世尊如来具定知诸根力是故能知一切众生上中下根利钝差别知现在世众生诸根亦知未来众生诸根如是众生于佛灭后作如是说如来毕竟入于涅槃或不毕竟入于涅槃乃至彼云或有说言有十方佛无十方佛知其如来具足成就知诸根力何故今日不决定说佛解意云正由如来知诸根故所以于法作不定说诸比丘等不解我意随所闻已作决定说广解如经即显异计皆有圣言由不了知即各别执上来初彰外道后显小乘合总明第一异计。

　　唯识论料简上
卍新纂续藏经第 48 册 No. 0806 成唯识论料简


　　唯识论料简下

　　大慈恩寺沙门　基　撰

　　显小乘合说总明第一异计自下第二辨大乘者大乘宗义随教无边且论空有二宗各别所以者何由诸有情无始执我沦没受苦无救无依故佛世尊为除我执说无有我但有法因复由无始妄执实法隐覆真理障圣智心世尊为除彼法实执密意总说一切皆空又闻说空不知密意乃谓诸法性相都无故我世尊显了解释诸法性相有空不空深密等经如前已说佛既灭已诸圣弟子各随所乐结集流通大迦叶波与阿难等最初结集声闻藏教令小根者依法修行文殊师利与阿难陀复别结集诸菩萨藏令大根者依之习学然诸有情初闻小教执法实有斗诤便兴一味真诠分成多部有大菩萨名曰龙猛佛灭度后第二百年南印度境出兴于世依般若等密意教门广造中观十二门等破初凡愚实有法执其别神德具如传说同时即有提婆菩萨等诸大论师助其扬化所以无相大乘此后盛行于世诸有情类念智渐减依教修学不知密意便拨诸法一切都无于所修行任情放舍。

　　佛灭后九百年中复有菩萨名曰无著中印度境出兴于世亲承慈尊十七地等依深密等显了教门广造显扬摄大乘等具明诸法除次执空同时复有世亲菩萨等诸大论师助其扬化所以法相大乘此后世广流布教虽前后义旨不同然由圣者任持大乘犹未乖诤至后像法初起千一百年有清辨等出不了般若等经龙猛等宗密意教义将为显了造般若灯掌珍论等破无著等同时即有护法亲光及安慧等依深密等经无著等宗造广百论成唯识等破斥清辨从此已后斗诤便兴故于空有二宗各别如过去佛正法流行同未涅槃各各有异今我世尊千年圣教还同未灭亦有三时故正法中未令乖诤千岁之后和合并无。

　　清辨宗云世俗谛中诸法可有随情建立许非无故胜义谛理一切皆空就智所缘性非有故然名空者遮俗非无不说言空别有空体此理微妙唯圣智知但假名空实无言说故大经言一切诸法皆本性空无生无灭无相无为戏论不行分别永绝虽本性空无有一法然诸愚夫迷谬颠倒于空有中起别异相谓色等法异本性空不如实知诸法本性由不知故执着色等由执着故便于色等计我我所由妄计故受后有色身不能解脱生老病死往来三有轮转无穷一切菩萨依本性空学已证得无上菩提为有情说本性空法若一法性不空者不应修空而证菩提为有情说本性空法三世诸佛无不皆以本性空义而为佛眼定无诸法离本性空而出世者诸佛出世无不皆说本性空义所化有情要闻诸佛本性空义分得无上菩提涅槃经文彼云若有说言于胜义中有一法性而不空者当知是人与一切佛共兴诤论又与一切菩萨共诤即彼经中因佛说空有多处文菩萨声闻各各起难若说诸法一切皆空何故世尊处处自说有染净法教令修断世尊总以一义答云我依俗谛先作是言有染净法应可修断今依胜义说一切空故前后言不相违也彼经始末皆可为证余大乘教亦有多文建立广成如掌珍等故掌珍论第一颂云真性有为空如幻缘生故无为无有实不起似空华。

　　护法等云既于真俗分别有空应先了知二谛差别然二谛相差别无边总说不过有其二种一依法体以明二谛于诸法中微细难知名胜义谛粗浅易了名世俗谛由此真俗各有四重诸法体相粗细别故瑜伽等论广说应知其义如常不能繁述。

　　或于诸法总作二门于二门中复有多义一常无常异二漏无漏殊三色心差别四假实不同此乃诸法真如名胜义谛依他缘起名世俗谛诸无漏法名胜义谛有漏诸法名世俗谛心心所法名胜义谛色声等法名世俗谛有实体者名胜义谛无实性者名世俗谛由法性相粗细有殊故此多门皆不违理。

　　二约迷悟两智境殊真俗二谛对心成别谓佛菩萨胜智所知一切皆名为胜义谛二乘异生世情所度一切皆说名世俗谛故涅槃经第十三云善男子如出世人之所知者名第一义谛世人知者名世俗谛此意总说无漏智境皆名胜义有漏所缘咸称世俗不简有为无为差别问答广释瑜伽七十六深密第二释胜义无自性性云云何诸法胜义无自性性谓诸法由生无自性性故说名无自性性即缘生法亦名胜义无自性性何以故于诸法中若是清净所缘境界我显示彼以为胜义无自性性依他起相非是清净所缘境界是故亦说名为胜义无自性性此即唯说根本智境名为胜义非本智缘即名世俗然经部宗同涅槃说故俱舍论二十三云先轨范师作如是说如出世智及此后得世间净智所取诸法名胜义谛如此余智所取诸法名世俗谛或深密经同涅槃等若长读者义说如前开说云于诸法中若是清净所缘境界义显示彼以为胜义依他起性虽非根本净智所行后得净智所缘境故亦得说名胜义无性亦依前解以之为胜。

　　总说二谛虽有两门彼此二宗有许不许且依法体二谛不同唯护法宗非清辨许彼依胜义一切皆空世俗随情法无别故依迷悟说两宗俱有然于义理彼此复殊护法胜义俱俗相无非俗相无令无法体清辨胜义了俗相无非真相无亦无法体所以者何建立俗谛有差别故护法等云妄情所缘通执非执若是所执体相都无非执所缘虚幻可有故证真智相虽不行据体言之但无所执清辨等云但妄所缘皆由情执非于妄境执非执殊既俗所缘理无情有非于所取有空不空故正智生遣妄所取由是俗境说体全无比有学徒说清辨义于胜义谛非体全无若尔即应同护法说两宗义异故但如前既真俗谛体义不同有空之宗随义应说且依法体二谛门中唯世俗谛可说有空所执我法唯世俗故于胜义谛不可言有依他圆成非所执故故依法体唯所执无随情施设性非有故依他圆成二性真是有理缘生体不无故二性虽复通二谛收粗细言之体皆是有杂染因果苦集二谛清净因果灭道二谛总拨一切其体皆无诸佛说为不可治故三乘行者知断证修四谛法皆不成故由此法体二谛有殊不尔染法应皆无故又于法体二谛若无如何契经说三性别不应法体无别有三契经说三但依俗立俗谛随情真理非有可唯所执宁得有三又二性无亦无所执如何经说有三性殊由能遍计染分依他妄执二性所遍计境方可建立所执性故解深密第二卷云由得无见无相见故拨一切相皆是无相诽拨诸法遍计所执相依他起相圆成实相何以故由有依他起相及有圆成实相故遍计所执相方可施设若于二相见为无相彼亦诽拨遍计所执相是故说彼诽拨三相既楞伽等说三性殊故知法性体有三差别由是法体二谛不同不应但随迷悟建立故于法体二谛门中所执随情可说非有二性真俗不可名无然虽无不离名诠表故经亦说非有非空若寄言谈遮性非有但可称有不得名空由是法体俗通有无以有所执及非执故胜义唯有以胜义请非所执故若依迷悟世俗非无随妄情乃至我法可言有故胜义非有圣智证空一切诸法相皆无故虽后得智缘有无为证法有空亦名胜义然今且依根本智境故说胜义一切皆空真智所缘无俗相故虽缘如起可说名空证如无相无所得故故下论引阿毗达磨契经义云谓起证实无分别智一切境相皆不现前深密亦云出世圣智证真如时都无有相亦无有所得诸论所说其义皆同故迷悟门胜义非有俗随妄意可说不空若清辨解有为无为恒随俗情假名安立证真智起了俗都无故于所缘无一切相如深密等遍计所执护法等云诸法法性非唯妄情证智合如故俗相无非由正智不缘相生即说诸法都无自相如色等智不缘声等非声等境性相都无声等智生有声等故不应说言我亦如是依智境说故道皆空不言俗境性相非有缘俗识生有俗相故汝说俗相唯有妄情设相识生相无不起我宗俗相从因等生虽体不坚非如所执所执随情可说非有因等生相体不全无如缘尘绳智相虽无岂绳同蛇性都非有地随妄意可性都无绳尘众成如幻是有绳虽是有由觉慧心缘尘识生亦遣绳相故真智起诸相皆无不由相无法体非有般若等言本性空者彼依密意义说如前。

　　问依何密意经作是言密意难知今应分别答总说性空意唯所执言总意别是密意言问诸法甚深假言方诠分别显了智尚难知何故世尊密意宣说而不显了分别有空答由诸有情无始执有迷境真性正智不生世尊为令观空证实依真智境说一切空法相言之二性是有故今唯说所执性无此即深密等经依法性相唯说所执空依他圆成有般若经等依真智境言依胜义谛一切悉皆无此由依他起性虚幻非实圆成实性有相不行然诸愚夫不如实解于真俗境妄执便生世尊为除此迷妄执生真境智总说皆空非说法空全无二谛但令观察除有相心故仁王经二谛品云有无本性二譬如牛二角照解见无二二谛常不即解心见不二求二不可得非谓二谛一非二何得于解常自一于谛自二通达此无二入真第一义菩萨璎珞本业经下卷云佛子二谛者世谛有故不空真谛空故不有二谛常尔故不一圣照空故不二此论亦云虽知诸法有空不空然诸愚夫于彼增益世尊为除彼增益执于有及无总说无性非性全无解云总说性无为观察不尔密意所以者何解深密经及瑜伽等皆有此文广如下说。

　　问法性空虚幻既不全无为除妄执应说非实如何总令观一切空答依他虚幻证真方了正智契理要藉空门总观令空为生真智后得智起方了依他故厚严经伽他中说非不见真如而能了诸行皆如幻事等虽有而非真深密第一心意识品摄大乘等处处皆同。

　　问真如之理性不空无如何要说藉空门显答性虽不空然离戏论故诸有相分别不行必假观空断诸有见修行正道方乃证真故大般若胜天王分法界品初云天王当知诸菩萨摩诃萨学深般若波罗蜜多有妙慧故亲近善友发勤精进乃至以敬重心修习空行修空行故远离诸见远离诸见故修行正道修行正道故便能如实通达法界又涅槃经二十六云善男子一切菩萨住九地者见有法性以是见故不见佛性若见佛性则不复见一切法性以修如是空三昧故不见法性以不见故则见佛性彼经又云一切众生虽有佛性要由菩萨修空三昧然后方见又宝云经第四卷云修空观故除诸假名除假名故能向正道能向正道故能见真实何谓真实所见不虚名为真实何谓所见不虚所谓如实非不如实云何名为断见如实佛言此法唯可心知难以口说非是文字所能宣释如是等文处处非一故真如加行要总观空除有相心方证真理不可法相有空不空观者修空唯除所执所以者何由执二性妄执便生不观有空岂能除执又所执性离有别无如何别观所执非有又真如理在有法中不观有空如何证理又有漏相相缚所收若不观空如何除遣又证真理有相不行不总观空岂能尽相故依教理今发诚言法相虽许有空不空证真必由总观非有故大般若第三百二十八卷约真如理广说色心等诸有为法皆悉甚深色等真如与色等法非别异故为于色等证见真理又真理差别相无为遣相缚证真如理故经说色等真如甚深故色等甚深作此说已善现白佛言世尊甚奇微妙方便为诸菩萨遮遣色等差别执故显示涅槃说色等真如甚深故色等甚深乃至彼第二百二十九云佛告善现诸菩萨众应于如是诸甚深处依深般若波罗蜜多相应理趣审谛思惟称量观察乃至彼云若诸菩萨能于如是诸甚深处依深般若波罗蜜多相应理趣审谛思惟称量观察如深般若波罗蜜多所说而住所说而学起一念心尚能摄取无数无量无边功德超无量劫生死流转疾证无上正等菩提况能无间常勤修习又言于如是等诸甚深处如深般若波罗蜜多所说而住经一昼夜所获功德若此功德有形量者殑伽沙等三千大千诸佛世界不能容受第二第三第四第五分皆有此文求大智者应勤修学。

　　问既由教理总观法空除有相心方能显理色心等法现证非无以何加行观察非有答此加行道余未曾修教理之间颇经游意今依所学少分指陈其修心者应善观察且有为法色心既殊加行遣除方便亦异色相粗显折大以观空心质无形分时而观尽或由因起义通色心就缘推求双除色心色又有为无实幻等义成约喻遣除通遮心色此即依他己相方便多端随乐修行无违理教然无为之理非妄识之所亲缘展转依言所计即自心之相心相既非常住还若有为遣除但观者常相空有常之相安在又无为之理不离色心有为之因推求无为之相自遣又以不起方便除遣无为之心清辨有文亦可修学问真如之理二相俱无空有双除方能证会有相除遣可说如前空相遣除由何加行答加行修空非唯遣有若取定相还以空除谓观行者以修空故于自心内空相遂生即以空心作意除遣故于所虑空相亦无故深密经第三卷中说空作意遣除十相彼第十云即于彼相对除空性相作意思惟故有空性相此由空空能正除遣处处经论皆有此言故说修空能除诸见若云以有相心除其空相空相虽遣有相还生既尔乃名增之分别于所取境何名遣除故欲双亡有空之相唯依空行非有相心此修行非唯上位从初发意即如是修故大般若第三百六十一及第三第四第五分皆有此文当旧大品经渐次行渐学品并言从初发心乃至上位皆依如是空无相学由如是义应作是言密意空经名为了义以能显了真如义故法相有教名不了义观有不能显真理故故了不了由义有殊学者于中不应惊怖。

　　问如解深密第二卷中佛为胜义生菩萨依遍计所执说三无性已经言说此法时于大会中有六百千众生发菩提心三百千声闻远尘离垢于诸法中得法眼净一百五十千声闻永尽诸漏心得解脱七十五千菩萨得无生忍此经既依法相道理说无所执二性非无时众闻经各成果证如何乃说法相有教不能显理名不了耶解云经依所执说三性无所诠显了名为了义然了三性无不观二性有要总观察三性皆空方能了知无三所执故彼时会为了所执空总观诸法无方获果证由此显理还藉空言岂由有道而能得果故诸有教不能显真说不了言亦何𢘪责如契经说无常等时亦有三乘悟道得果岂无常等亲生圣心唯依生行方入圣故皆等皆依远缘方便叹教利益说得果言理实皆由总空加行方能亲生三乘圣智如二乘者起空行时唯缘我性空尚不观法有此共相观非自相故况诸菩萨修空加行但观无所执而不遣依他故欲修行诸相皆舍伏除分别方乃证真然亦不可定判诸经相随空有言名为了不了深密经等亦说空故般若等教亦明有故若依多分即应说言般若等经名为了义多依胜义谛说一切空故深密经等名不了义于诸法相中空有别说故。

　　问若说证理要总观定非由别观所执非有具违教理如何会通教相违者二十唯识叙外难云若知诸法一切种无入法无我是则唯识亦毕竟无何所安立论主解云非知诸法一切种无乃得名为入法无我然达愚夫遍计所执自性差别诸法无我如是乃名入法无我非诸佛境离言法性亦都无故名法无我解云此既唯观所执性无入法无我如何乃说观一切空摄大乘论第六复云由四寻思四如实智便能入三种自性无性解云于加行时推求行见假有实无方便因相说名寻思了知假有实无所得决定行智方便果相名如实智世亲二种一说亦同彼论颂云名事互为客其性应寻思于二亦当推唯量及唯假实智观无义唯有分别三彼无故此无是则入三性无性菩萨广解释已于后总显二颂意云此中但遣遍计所执名别心境伏除分别不无其事若不尔者系缚解脱俱不应成净与不净皆无有故此论亦云四寻思者寻思名义自性差别假施设有实不可得此等圣教多处皆同观依他起假施设有不说观察依佗性无如何总令观空显理又此论第八深密第一瑜伽七十四依所执等三种自性如次安立三无生忍所谓自性自然惑苦又如次立空无愿相三解脱门如前所引摄论颂文亦于三性次第悟入此等复说皆别观察三种自性证三无性如何要说观三性无方能证真达无所执亦不应言由所执性无别体故不别观察又摄大乘第四卷云此中何者圆成实相谓即于彼依地起中由似义相永无有故无性释云依他起上遍计所执永无所显真如自性当知是名圆成实相彼论多受所说皆同。

　　若总观空方能显理即应圆成依他起上依他所执二无所显何故但说所执无答诸圣言教可以义寻不应随文而生执着此等或依法相道理或依菩萨远加行心或约真空后得智故于观境所说不同理实亲能引生圣智要总观空为加行也岂双印如何但说印空相耶若尔忍生印所执故忍生位但说印空所执相现无忍位尚除遣依他现有相如何不印空不可说言加行位中非实遣依他故忍位不说加行位中于所执性亦非实证空宁说印非有七十四说如实悟入所执性时当言随入圆成实故既忍生时唯印空相证圆成实复遣依他故总观空方生圣智如瑜伽论七十四云问诸观行者通达遍计所执时当言行于相耶行无相耶答以世间智而通达时当言行于相若以出世智而通达时当言行于无相如遍计所执自性依他起自性圆成实自性当知亦尔解云彼论既说出世圣智通达三性皆行无相非行于相故知加行要总观空圣智方生行三无相不尔圣智即应唯于遍计所执行无相也加行但观所执无故。

　　又解深密第三卷慈氏菩萨云世尊修奢摩他毗钵舍那诸菩萨众由何作意何等云何除遣诸相佛言善男子由真如作意除遣法相及与义相若于其名及名自性无所得时亦不观彼所依之相如是除遣如于其名于句于文于一切义当知亦尔乃至于界及界自性无所得时亦不观彼所依之相如是除遣。

　　解云真如作意谓无相心除遣法相及与义相者法谓能诠义谓所诠此即显示真如作意除遣遍计所执之相若于名等无所得时亦不观彼所依相者谓于所执名及自性无所得时亦不观彼所执所依依他起相七十四说遍计所执以依他起相名分别为所依故对法十四六种知观中说所执性名为迷乱依他即是迷乱所依故知依他名所依相所言界者器世界有情界法界所调伏方便界或如旧经即十八界此经既说遣除所执法义相时亦不观彼所执所依依他之相如是遣不总观空如何除遣不可说言彼所依相非依他起若尔次应问答由此依他后方问答圆成何故彼经不说依他遣所执后即问成实故彼经中次下问云世尊诸所了知真如义相此真如相亦可遣不善男子于所了知真如义中都无有相亦无所得当何所遣故所依相即依他起摄大乘第四卷云是无所有非真实义显现所依者无性释云虚妄分别所摄诸识是遍计所执能取所取显现因缘故名所依世亲释云言所依者是计所执能取所取显现所依是所因义一有性无所得二彼体无所得三不显现无所得无所得者推求诸法不得自性非一切种都无所得然依遍计所执自性无所得时亦不观彼依他自相故知所依即依他起。

　　又彼经云世尊如是了知诸法菩萨为遣诸相勤修加行有几种相难可除遣谁能除遣善男子有十种相难可除遣空能除遣以十八空别除十相一一如彼经中广说说已复云世尊如是除遣十种相时遣何等相从何等相而得解脱善男子除遣三摩地所行影像相从杂染缚相而得解脱彼亦除遣解云既说由空所除诸相是三摩地所行影像此影像相岂是所执故知前说所依相者所执所依依他起相。

　　又云从杂染缚相而得解脱彼杂染相亦云除遣岂彼相缚是所执耶若彼相缚是所执者应三摩地是粗重缚若三摩地所有心观是粗重缚而应菩萨加行所修胜奢摩他昆钵舍耶不能伏除相粗重缚不见所除即能除故故三摩地所行影像虽是相缚非所执性所执性亦不名缚唯有体解脱处故如何所执说为相缚故知缚性皆依他起缘染污名粗重缚有漏所缘名之相缚止观伏除粗重缚故所执相无名遣所执遣相缚故名遣依他加行三慧既如是修真无漏生解脱二缚于二自性无见无得故显扬论第十六云由能解脱二种缚已于二自性正无所得及无所见所以者何由遍计所执自性毕竟无故正无所得依他起自性虽复是有不取相故正无所见深密第一亦有此文由是故知修止观者所执依他并湏除遣对法十一亦同彼经由持任等四种修习能得第五清净转依第三镜者谓缘持任所多闻境有相三摩地由此三摩地犹带所知影像相故又能照察所知事质故譬于境第四明者谓能取所取无所得智由此智见道所摄现观转故彼论显示由第四明除前第三镜所取相既同深密以空遣除岂不观察依他起无相下论别观能取所取即是广释明相差别此论三忍即彼文意说所执名为所取依他起性名为能取摄大乘等义并不殊非能取取皆唯所执摄论第六亦有此文彼论断除四处中第四断除分别障云由于现前现住安立一切相中无所作意无所分别断分别故世亲释云谓加行无分别智转时如理作意住一切定心诸相作意分别皆断乃至谓于现前色等现住及骨锁等定所安立一切所缘诸境界相皆不作意无所分别由无分别方便能入若异分别终不能入解云既说断除定心分别故同深密由空作意遣三摩地所行影像是故于彼分别永无无性虽说于诸法中执着分别悉能永离此依胜障故说执心理实非执取相定心皆名分别此位亦遣故随朝译世亲论云谓观者修无分别智时在正思惟位灭此等一切寂静分别或无性意同安慧宗诸有漏心皆名法执故定分别亦名执著然梁摄论判分别云谓于现前色等现住此显散心取相分别及骨锁等定所安立此显定心取相分别既诸处文皆说定心无性独云执着分别故依胜障非尽理言或同安慧有漏皆执又解无性言执著者即是分别取相异名所谓一切诸法法义相不取名不执着非执着言即显法执不尔第四何异第三于所闻思离法我执又如彼论以依他起圆成实觉别除所执依他起觉若不观察依他起空如何论说除依他觉彼论长行广解释已别颂云于绳谓蛇智见绳了义无证见彼分时知如蛇智乱彼论既说以圆成觉遣依他觉故知加行亦遣依他若不观空如何除遣何理复名圆成实觉若但观察所执性无即此说名圆成实觉依依他起觉亦遣所执应得说名圆成实觉复不可言圆成实觉依止悟证要先加行思惟真如后方能证圆成实故前深密等即为证文诸处圣言亦复非一既知如是故于有无总观为空方得名为圆成实觉于此能证圆满真如。

　　问如前所引深密等文遍计所执及依他相同说真如作意除遣何故摄论说依他觉别除遍计所执觉耶答摄大乘论于远加行所取能取渐次伏除从粗至细初修者说解深密经依久修学真如作意观二取空引发真智亲近行说谓初观察依他假有由此能遣所执实无次复观察影像相无由此伏除依他幻有论依初后二觉别除经约顿修同真如遣初除所执名遣所取后遣依他名除能取虽于所取及以依他二相皆有能取所取然所执性是能执心妄所计故但名所取依他影像心所引生不离能缘总名能取如于𤏙等四善根中𤏙顶二位观所取空即缘名等依他假有遍计所执有等实无是依他觉遣除所执忍世第一观能取空即除依他名等假相是圆成觉除遣依他实理二观诸位具修且依成满𤏙等别说诸人于此既不了知说能所取皆计所执至下第九当自广成故于圣言应审思择故摄论云如是菩萨悟入意言似义相故悟入遍计所执性悟入唯识故悟入依他起性云何悟入圆成实性论本解云若已灭除意言闻法熏习种类唯识之相尔时菩萨已遣义相一切似义无容得生故似唯识亦不得生由是因缘住一切义无分别名于法界中便得现见相应而住乃至故名悟入圆成实性悟初二性如文易了。

　　悟圆成实无性释云为显悟入圆成实性故复说言已遣义相即是已能除义相义一切似义无容得生者即是都无有能似义而生起义故似唯识亦不得生者所取无故能取亦无即是唯识所成之义亦不转义乃至广说世亲释云一切似义无容生者谓无如是品类实义可似其生故似唯识亦不得生者谓唯识相亦不得起乃至从是已后现证真如此现证位不可宣说内自证故乃至广说无性释论依唯识门故依他性名为能取世亲释论法相语故于依他但名识相若已灭除意言闻法熏习种类唯识之相者彼二论中皆无有释唯梁释论是释之云若菩萨依初真观入依他性由第二真观除依他性则舍唯识相此释意云意言所闻契经等法所谓唯有似义意言闻此熏习起唯识相此唯识相名初真观已能除灭所执义相由此相故未能证真复依第二胜义真观观察依他唯识相空由此灭除唯识之相即能如实通达法界即同于绳谓蛇智等。

　　比见学者所传皆道真谛三藏所翻释论除依他性失论所宗随朝唐朝无此言故世亲不无依他起故此等评人非真于义不融亦未识真谛意遣依他言自论观境非是法相说依他无故梁朝论第六卷说分别性显现似法然与依他体性不同若同体者有多过失长行及颂广如彼说彼下论文若无依他性真实性亦无若无二性则有无染污及清净过失此二品非无是故非一切皆无别经论云诸佛世尊于大乘中说鞞佛略此经中说云何应和分别性由说无有品类云何应知依他性由说如幻事等云何应知真实性由说四种清净法释论云若有染污则有清净若两法悉无则一切皆无此一切无即是拨无生死涅槃义不可立由染污及清净品可见故是故两法显现若拨言无则成邪见亦名损灭谤是故分别性是无依他性不可拨言无解云此既广成依他性有如何说彼翻论乖宗故知下文说除遣者但依观境非说法无遣作佗言虽非本论申此真谛善得论宗故说乖宗无有未得意故密严经亦作是说名为遍计性相是依他起名相二俱遣是为第一义。

　　又七十四复说云若观行者随入圆成实自性时当言除遣何等自性答依他起自性此经及论说遣依他亦应乖宗非是顺理如前所引显扬摄论解深密等所说皆同彼依观境说遣依他故知真谛无违理教者即执彼遣依他言说旧论中依他起性亦不存有若尔如何前广成立此等狂言虽不可说传者既众录示未闻有学之徒应已呈试前来意说将悟圆成除灭所执及依他相由是因缘于所缘境分别不行住无分别方能悟入圆成实性故知加行亦遣依他不由观空如何除遣又摄论等所引分别瑜伽论颂谓菩萨于定位等又如彼引庄严论颂福德智慧二资粮等又如前引名事互为客等又四寻思如实智等观本论意皆于依他定心所行二觉渐次除所能取初观名等假有实无以依他觉除遣所执后观依他空无所有圆成觉除遣依他世亲释论多与本同无性释文时乖本意有披读者应共审详于圣教文善须取舍故前所引无性难词观二性空无染净者菩萨观空但遣心相岂由遣相法性皆无若由观空便无染净应由执我有法生执有既唯自心显现都无所执实我法生故观空但遣心相宁说一切染净皆无由此悟迷远空执有法无失坏亦不有增契经说有增损谤者但随心行非法损增不尔菩萨根本智生境相皆无应无染净故瑜伽论七十三云问若于尔时分别假立皆悉断灭即于尔时相事随遣若尔随一获得圣智一切相名分别所摄情非情数内外事物皆应永灭譬如幻者所作幻事答相等诸物或由不共分别为因或复由共分别为因若由不共分别所起无分别者彼亦随灭若共分别之所起者分别虽无由他分别所任持故而不永灭若不尔者他之分别应无其果彼虽不灭得清净者于彼事中正见清净譬如众多修观行者于一事中由定心智种种胜解异见可得彼亦如是解云大乘问答既自分明故知无性难不应理况前所引经及论文说遣依他并相违返然二十论应释难云虽知诸法一切种无乃得名为入法无我然识相性法体不无故我于中有所安立行者虽复观诸法空而法性相不失坏故不尔世亲过同无性虽遣外难自坏己宗此或世亲依法相等以遮外难亦不相违如说五根五识种色等五境唯五识生对破外执略申自宗不说五识外五根及五境岂无本识所变色耶又如瑜伽第七十六引深密经第二卷云复次胜义生非由此有情界中诸有情类别观遍计所执自性为自性故亦非由彼别观依他起自性及圆成实自性为自性故我立三种无自性性然由有情于依他自性及圆成实自性上增益遍计所执自性故我立三种无自性性解云执生既于二性增益尚自不说别缘所执以所执性无体性故如何除执乃令别观遍计遍计自性差别。

　　又如瑜伽七十四云问遍计所执何智所行为凡智耶为圣智耶答都非智所行以无相故若执非执皆许别缘如何圣说都非智境然下文说凡圣智境此约相似变相而缘谓心变似妄情所执由此执有或了知空非是别缘所执而起所变似相即依他故然此变似了知性空或约菩萨远加行心或依真空后所得智非是近生圣智加行要总观空双除二相方能引生根本智故故与三忍三空等文如是释通皆无违也又如前说依他起上所执永无名圆成者且说根本智所行理由迷境执心坚着故取于所不达圆成正智证空遣所执相故说所显名曰圆成岂不正由圣道除断相粗重缚证圆成实故所引论且一相言或于能执说所执声谓由圆成迷悟依止迷心覆相悟即显真故说执无名圆成实不尔所执于境恒无如何后无方显实故于所引圣教多文如前释通将无乖反然请诸德一一详之可共于中以为定说。

　　理相违者诸法本空观空称境名正观法通有非有总观为无颠倒收答境相不随心可说名颠倒空引空相行故非颠倒收谓观行者缘诸法空自心即变为空影像如不净等影像随心与境相应故非颠倒由此应了止观所行皆约自心亲所缘说故对本质设不相应如亲所取并非颠倒唯识等皆如是知不尔本质非自心生总观唯心应成颠倒故虽观察诸法皆空如亲所缘不除本质既非损减心境相应于此云何成颠倒不可说言我法二执亦如影像应非颠倒所变影像似一常故由自所变非实我法执为我法故成颠倒若尔修空及不净者自影岂实空不净耶此亦不然诸瑜伽者于自所行似空不净非颠倒取我法执等于自所缘似我似法颠倒执故又不应言似我似法非我法谓为我法名颠倒似空不净非全空谓不净观名颠倒于似空等修空等时除分别等故名真实于似我法计我法时增妄执心故颠倒也又涅槃经第三十六因佛解释由菩萨修空三昧故难作能作何以故无所见故高贵德王菩萨便问佛言一切诸法性自空耶修空故空若性自空不应修空然后见空云何佛言以修空故而见空也若性不空云何修空而见于空世尊解云善男子如盐性咸能咸异物石密性甘能甘异物等菩萨修空亦复如是以修空故见一切法性皆空寂高贵德王复云若盐能令非咸作咸修空三昧若如是者当知是定非善非妙其性颠倒若空三昧唯见空者是无法为何所见佛言善男子贪是有性非是空性贪若是空众生不应以是因缘堕于地狱又善男子色性是者所谓颠倒以颠倒故众生生贪若是色性非是有者云何能令众生生贪以生贪故当知色性非不是有以是义故修空三昧非颠倒也此解意云贪等染心性不是无色等诸境亦是幻有然由有情执境执心遂生贪等颠倒烦恼于能所取由观空故依空证理能断颠倒故空三昧非颠倒也故此下云善男子一切凡夫若见女人即生女相菩萨不尔修空三昧虽见女人不生女相以不生相贪则不生贪不生故非颠倒也又彼经第三十八离食相中合观不净谓不净合相同彼迦叶问言世尊智者观食作不净相为是实观虚解观耶若是实观所观之食实非不净作不净解如何名实若是虚解应是颠倒何名善相佛言善男子如是相者亦是实观亦是虚解能除贪食故名为实非虫见虫故名虚解观诸法空类亦如是法虽不空由观空故既能障倒名正观也。

　　问所观非不净胜解作意生境界既非空应名假相观答不净事非理异相名为假观空理显真实智非胜解如大慈等四无量心虽不令他实得乐等愿欲令彼得乐等故由善意乐无颠倒故与诸善相应起故此力能治贪嗔等故虽名假相性非颠倒不空观空类亦如是设名假相何理能遮况缘空相心境相应是真实观非假相也又彼经云汝言修空三昧唯见于空空是无法为何所见者善男子一切菩萨凡地者见有法相以是见故不见佛性若见佛性即亦复见一切法性以修如是空三昧故不见法性以不见故则见佛性。

　　问若尔如何彼经初答善男子一切诸法性本自性空何以故以一切法不可得故乃至若有沙门及婆罗门见一切法性不空者当知是人非是沙门非婆罗门乃至当知是魔眷属善男子一切诸法性本自空亦因菩萨修习空故见诸法空如一法性无常故灭能灭之若非无常灭不能灭解云前所言空依空理说共相空理本自空故然由空行证共相空故修空方见空也又解前言空者即显密意总说无性名自性空不能观空证真实理说非沙门婆罗门等论法性者唯所执无不说言空二性非有故下显相云性不空又说因空能见佛性故知密意说性自空若性都空因空何证故第十四言一切空是则名为不了义也。

　　上来意说法相虽许有空示空舍妄证真空有俱遣虽真智境一切皆空法相言之有空自别如前所引仁王等经于此义中不应疑难知于法相应定说言所执是空不得称有妄情施设性都无故真俗是有不可名空真理缘生体不无故如何遮简名无定诠空有之言亦何定属依他圆成可说非有于二性中所执无故遍计所执可说非空当情我法现似有故故所执性非空非不空由此三性各成四句谓有及空俱不俱故若细分别自他相望三性一一成三四句是故大论七十二云如是菩萨于相有性得善巧故于诸相中善记为有善记为无善记亦有亦无善记非有非无彼由如是善说别故远离增益损减二边行于中道善说法界辨中边论亦作是言虚妄分别有于此二都无此中唯有空于彼亦有此故说一切法非空非不空有无及有故是则契中道涅槃亦云见一切空不见不空不名中道故知诸法迷情发语四句皆非悟解而诠发言咸是空有之教本无相违有空之空乖诤何极闻空拨有闻有谤空谤空既沉沦拨有定当流转故劝学者应善思择可舍自见住正法中不应于兹横兴矛楯广起能减遗法业因即令无边有情坠堕如深密经第二卷瑜伽七十六菩萨善戒经第二卷瑜伽菩萨地并持地论等圣教多文恐厌繁广故今且止应以理教观察修行须于正法勿生诽谤上来总是通明诸宗。

　　自下别明此论宗者谓诸愚夫从无始来虚妄分别熏习力故执别实有所取外境及有能取外境实心起惑造业轮回生死故大悲尊授以甘露外境非实唯有幻心了义真诠华严经等世亲菩萨为利有情令法久住依多教理制三十颂成立唯识文义周圆未造释文遂便迁化后护法等复依理教采撮精要释彼颂文本释论合皆名唯识故此论以唯识为宗虽具明诸法皆不离识意成唯识故唯识为宗识有非空境无非有非空非有为论所宗有云此以唯识境行断障得果总合为宗故论初云为于二空生解断障得二胜果所以造论有说但用生解断障得果为宗文虽说境意明生解断障得果故境非宗有云但以行智为宗断障得果由解生故为令修习唯识观起了外境无唯内识有故此观知为宗今解三说皆不应理故但如前所成为宗解非所成不名宗也虽唯识为生解等然观智等非正所成故但所成名论宗主然言唯识有其二种一谓能观二谓所观其能观者即定慧等自性应皆能观故言所观者谓一切法色心等法皆所观故今此但成所观唯识以契经说三界无境外人不了今理教成能观名心自他共许若更成立便作相扶故此不成能观唯识故随所立即为论宗唯识行等非论宗也上来至是第六明论宗旨。

　　○第七彰其体性者于中有二初明异计后辨大乘异计复二初外道后小乘。

　　言外道者大类言之有其五计一者数论教体有二一本二末本谓三德即萨埵等一切论法皆三德成摄末归本即自性故末五唯中是声唯量本唯是常末是无常然是转变非性灭坏后相坏时归三德故。

　　二者胜论德句中声为教体然是无常无质碍彼说德句是无碍故。

　　三者明论谓婆罗门计吠陀论声是常住表诠诸法为定量故解一切教皆是无常虽有少言称可于法多不实故悉是无常若明论教常声为体余教声体即是无常。

　　四者声论于中有二谓生及显其计如下破声论叙生显虽别皆悉是常即以常住声为教体。

　　五者顺世外道约本而言四大为性彼说诸法界四大故。

　　言小乘者部虽二十大类分六一大众部等二一说部三多闻部四说假部五说一切有部六经量部。

　　初大众部出世部鸡胤部三部同说佛一切经皆是无漏广如宗轮说即以无漏声名句等为其教体。

　　二一说部说一切法体非实有虽唯有假名然同大众说佛奇声皆是无漏故以无漏假声名等为其教体。

　　三多闻部说谓佛五音是出世教决定能引出离道故设是余音与五俱起随顺五音亦名出世一切余教皆是世闻于彼论中但说五音不言名等故但取声以名教体然佛诸教通以有漏无漏之声为其教体若五音唯无漏声又解彼论但说根本不言名等据实而论通取名等以为体性亦无有失。

　　四说假部说声名等若在处门体非实有以说依缘有积聚故积聚生长说名处故若在蕴门声是实有虽积聚义以释于蕴蕴体非假无依缘故非积聚体以名蕴故界中虽有若依若缘不以依缘说名界故声名句文说通蕴等故以假实有漏无漏声等为体。

　　五说一切有部俱舍婆沙皆有二说是故诸师有其三释有说但以声为教体以性是善三无数劫所勤求故名句文三但是佛教能诠作用非正教体是无记故有说但用名等为体能诠表故有说音声及名句文为其教体诸论皆是名句等如前说故虽有三说今依婆沙评家正义以声为体其名句文虽别有体但是作用唯无记故。

　　六经量部以声为体故顺正理第十四卷破经部云汝不应立名句文身即声为体无性摄论第一亦云诸契经句语为自性亦不应理又以义准彼不别立不相应行故声为体然依彼宗有作三释一云十二处中实声为性离声无别有能诠故二云于实声上有假屈曲以云为性法处所收唯是意识所缘境故三云通用法处声处以之为性前二义故问何一宗义相违也答诸部之中经为量者皆名经部非一部说故无有失上来总是明异计也。

　　明大乘者复分为二初总相分别后随胜广释总分别者依瑜伽八十一摄释分初说体有二种一文二义文是所依义是能依如是二种总名一切所知境界解云文是能诠义是所诠依能诠文义得显故故说文是义之所依文之与义俱生说听了意识故总说文义名所知境此中意说文义俱能生解心故故能所诠名教体显扬十二亦同彼论文义无别理实能诠总四法体于彼论中但说文者存略故也既尔何不随说余一显别作用假不相应略不说声文是所依能诠根本故不说余但说其文又名及句正是能显论三种总说亦声故虽说亦已摄名句为二所依能诠诸法文是本故。

　　所诠义者即一切法或唯识境正行及果境谓二谛三性五法及八识等行谓唯识能观之智及以施等诸波罗蜜果即智断菩提涅槃如是诸法名所诠体既能所诠皆名教体然诸圣教多分唯说能诠名等为教体者差别生解胜所诠故又能说者勤心发故瑜伽显扬别义说故所诠表亦为教体实理言之表召诸法别生解者其义即非故诸教中多依能诠声名句文以辨教体今同诸教但约能诠声名句文十门分别一摄相归性二相性差别三摄境随心四心境有异五摄假随实六假实不同七蕴等三科八五法三性九漏与无漏十起系宽狭。

　　此中第一摄相归性门者相谓相状即依他起诸有为法相状故别性谓实性即真如理是诸有为真实性故由此诸法性即真如故声名等真如为体亦可说名摄妄归真门诸师随自所宗故净名云一切众生皆如也一切法亦如也如是等经处处皆有然于此义无相无为有其三释一谓清辨说一切俗谛随情可说名有依真智境一切皆无空无之理不生不灭性非虚妄如虚空故说名真如故一切法于真谛中皆真如也然说真如但随俗论胜义非有此师意云俗谛何如不如有故称之为妄胜义无故名之为真今摄俗妄归真胜义故言诸法性即真如非是别有真如自性是故诸部般若经云一切诸法本性皆空咸同一相所谓无相无相故无生无生故无灭由此诸法本来寂静自性涅槃即是真如法界等故掌珍论第二卷云于胜义谛真如亦空非别实有正智所行离言法性若言实真如虽离言说而是实有即外道我名相差别所以者何彼亦计我虽是实有而离分别以非语言所行处故分别觉慧所不缘故我相既尔而复说言缘真如智能得解脱非缘我智此有何别并无言说有实性故唯执朋党说如是言故我不能信受如是似我真如二谓此方分别者说真如自性寂静离言体性周圆清净微妙非如清辨其体空无然俗谛中妄情境界可说有为无为差别于胜义谛真智所缘一切有为即真如性体无生灭本来涅槃此意说云约世俗谛差别成妄若真智境一切皆如今摄俗妄归真胜义故一切法性即真如由此成佛断差别妄唯有真智独存此方古来涅槃师等不了经意多作是言第三弥勒无著及护法等诸论师说法与法性虽不相离然不得言依他诸法即其如性常与无常能证所证因果圣凡杂染清净真妄二境其体非一有差别故。

　　若言胜义诸法即如一切皆应成颠倒故如解深密第一说之不能广引三劫修因断妄成佛非缘生法皆断灭故契经毁责以诸如来同有为者依法佛说非报化身如经说言若以色声求见如来是行邪道不能见佛诃同有为义亦如是或佛色心唯道谛摄非业烦恼之所为故若同有部说佛心色十五有漏惑业所摄为是无常者是人如何舌不堕落不遮佛有清净色心故经说言舍无常色获得常色受想行识亦复如是此显不断相续二常凝然常不尔如何说有色等五蕴差别无为法中无差别故。

　　又若成佛唯有真如无色心等生灭法者真如之理既即涅槃如何复说有菩提智应同二乘永入圆寂如何得果二乘涅槃既诸如来菩提涅槃智断差别故不得说唯有真如经说三事名涅槃者由智力故解脱诸惑所显真理众德为依故经总说名为涅槃非说涅槃即般若又所显理智实性故又是正智所缘境故说般若名非即般若是故性相虽不相即然不相离性为根本为性真智断差别执所以摄相归其真性说一切法体即真如依此后解不可说为摄妄归真净分依他体非妄故有作是说义不相应。

　　第二相性差别门者诸法性相虽不相离然不相即故有非如幻别对机能生解者唯声名等如前已说然此声等西方二解一者龙军论师及己无性佛地一师皆云如来唯有无漏大定智悲寂静涅槃真如之理无动无转无说无示但众生有感于自识心文义相生谓佛说法佛实无言故无性摄论第一卷云贯穿绛缀故名为经此中即是随堕八时闻者识上直非直说聚集显现已为教体此言显示于八时中闻者识上有直非直二种言说聚集显现已为教体佛地经论第一卷云有义如来慈悲本愿缘力闻者识上文义相生此文义相虽亲依自善根力起而就强缘名为佛说解云此意显示由佛本愿为增上缘能闻者于自自心上文义相生已为教体言佛说者约增上缘诸佛如来实无言说故无性云若尔云何菩萨能说非闻者识彼能说故彼增上生故作是说譬如天等增上力故令于梦中得论咒等若离识者佛云何说离识不成是故楞伽第六卷云我从某夜得最上觉乃至某夜入般涅槃于其中间不说一字亦不已说今说当说又大般若涅槃经等处处经言佛无所说华严深密复说唯心故知教体为自心变善顺契经不违唯识。

　　问若言闻者识上有文义相聚集显现为教体者过去未来既非实有非有为法生已便住如何识上聚集显现所缘之相既无聚集如何得有聚集解生答熏习力前文义相于后后时识上显现故成聚集理不相违何者如前所引无性论说此中即是随堕八时闻者识上有直非直二种言说聚集现故堕谓堕在言八时者相传三释一云即是圣教中说八转声时然八转声后自分别二云华严八会以为八时三云西方时分昼夜各四故名八时今依后说随堕昼夜八时听闻正法义宽通故。

　　直非直说亦有三解一云诠自性故名为直说诠差别故名非直说二云长行说义名为直说其有颂文名非直说三云十二分中契经说义名为直说解十一部名非直说今详第三不异第二所以者何总言契经有通有别通相言之十二分教总名契经故涅槃云始从如是我闻终至欢喜奉行如是一切名修多罗别相言之对法等说长行略说所应说义名为契经此虽别相十二分中但除二颂具含十分如何乃言解十一分名非直说离所余分无契经故若依通相皆名契经别相唯应说除二颂若除二颂故不异前。

　　又今别解显了说者名为直说密意说者名非直说彼论于八时中随堕何时闻者识上有直非直十二分经声名句等聚集显现以为教体。

　　问何等名为闻者识心如何名聚集显现答初显闻者识心次明字名等相后解聚集之义依瑜伽第一卷等前后说有五心差别一率尔心二寻求心三决定心四染净心五等流心略辨相者且如眼识初堕于境名率尔心意与眼识同时生起先未缘此境亦名率尔心既初缘境未能了知为善为了知故思惟前境名寻求心既寻求已了知先境名决定心既决定已于差别善恶无记三性心生名染净心有说染净不通无记不应正理如二量章即此染净引后同性诸识生起名等流心然此五心彼瑜伽论随其相显但约六识而分别之七八相续五心相隐所以不说是故彼论第一卷云复次由眼识生三心可得如其次第谓率尔心寻求心决定心初是眼识二是意识决定心后方有染净此后乃有等流眼识善不善转而彼不由自分别乃至此意不趣余境经尔所时眼意二识或善或染相续即转如眼识生乃至意识应知亦尔第三又云意识任运散乱缘不串习境无欲等生尔时意识名率尔堕心广说如彼及五心章二字等相者如显扬论第十二说有字非名即字界阿阿等声无所诠故有名非句谓一字名及二字等所成之名但诠自性非差别者二字等名诠差别者即名为句如说色常色无常等有云依梵本语一字无诠二字已去方有诠表故无一字所成之名若依彼说今依唐言故有一字所成名也然勘诸文有一字名阿之言无处处说故问如以一字诠苦空等既诠差别何故一字名不得名句答言若合自性差别即能于其自性之上知差别故可得名句不言自性但说苦等不知何法是其苦等未诠差别但为名也此即句必有名名必有字字不必有名名不必有句。

　　然此三法各有多种且于字中一字名字二字名字身所言身者有其三义谓体义依义及积聚义今此名身取第三义二字已去所共成者有积聚故若依前二一字名等亦有体义及依义故故俱舍云云何名等身谓相等总说婆沙亦云问身者是何义答是二名聚集义故知身者是聚集义如说字身名句亦尔唯正理师约体以释故正理论七十六云即三自性名之为身自性身名差别故三与声义极相邻杂为境生觉别相难知故说身言显别有体解云此正理师为简境别故约体性以释身名非成身名由此三体故约体释不离前非三字多字身四字名四字多字身五字名五字多字身然三字已去皆名多字身为显差别须约数辨下名等相亦准此知。

　　于其名中亦有多种有一字所成名二字三字四字五字所成名三字已去亦得说为多字所成名然欲别者应言三字多字所成名四字多字所成名五字多字所成名等一字所成名中复有多若一个一字所成但得名一字所成名二个一字所成名一字所成名名身三个一字所成名一字所成名三名多名身四个一字所成名一字所成名四名多名身五个一字所成名一字所成名五名多名身二字所成名中亦如是说一个二字所成但名二字所成名二个二字所成名二字所成名名身三个二字所成名二字所成名三名多名身四个二字所成名二字所成名四名多名身五个二字所成名二字所成名五字多名身三字所成亦同此说一个名三字所成名二个名三字所成名名身三个名三字所成名三名多名身四个名三字所成名四名多名身五个名三字所成名五名多名身四字所成五字所成作法皆同不能繁述然于句中辨差别者准名字说义亦无违。

　　三聚集义者如圣教说诸恶者莫作诸善者奉行善调伏自心是诸佛圣教四句之中且约初句以明聚集如言诸时余恶等宗并在未来唯有一字及依一字所成之名如是二相于闻教者识心上现此即一字成名之义然有一字不成名者非此所谓。

　　次言恶时余者等字并在未来其前诸字虽入过去然由前念熏习力故仍于此念闻恶字时心上显现是故即有二个一字一个字身二个一字所成之名一个一字所成名名身一个二字所成之名合有七相又言者时余莫等字亦在未来其前二字虽入过去还由前念熏习力故至于后念闻者字时自心上现遂有三个一字二个字身一谓诸恶二谓恶者二二合说下应准知不可隔越故无诸者合名字身隔越合者无所诠故字及字身虽不能诠若隔越者即不能诠与名等为依止故一个三字多字身三个一字所成之名二个一字所成名名身如前字身二二合说一个一字所成名三名多名身二个二字所成之名亦二二合准前作法一个二字所成名名身一个三字所成之名合十六相闻者字时心上显现。

　　复言莫时有四个一字三个字身亦二二合准前应知二个三字多字身三三合说更可除初及后一字一个四字多字身四个一字所成之名三个一字所成名名身谓二二合说二个一字所成名三名多名身谓三三合说更可除其初后一字一个一字所成名四名多名身三个二字所成之名谓二二合说二个二字所成名名身一个二字所成名三名多名身二个三字所成名亦更可除初后一字如前理说一个三字所成名名身一个四字所成之名合此相于莫字时自心上现。

　　又言作时有五个一字四个字身谓二二合说三个三字多字身二个四字多字身一个五字多字身至此总说字及字身并多字身合十五相五个一字所成之名四个一字所成名名身谓二二合说三个一字所成名三名多名身谓三三合说二个一字所成名四名多名身更可除其初后一字一个一字所成名五名多名身四个二字所成名谓二二合说三个二字所成名名身二个二字所成名三名多名身一个二字所成名四名多名身三个三字所成之名谓三三合说二个三字所成名名身一个三字所成名三名多名身二个四字所成名更可除其初后一字一个四字所成名名身一个五字所成之名。

　　至此总说名及名身并多名身有三十五并前字等总说合有五十法相又当句五字圆满诠差别故复有一句及以五字各别音声并前五十合五十六圣教之相于作字时闻者识上聚集显现若其一颂乃至一部字及名句随应缘者聚集显现理即无边如是且约能诠说之若亦说彼所诠之义随其名句所诠自性及以差别如理应思是故大乘虽无过未由前所说诸恶等字熏本识已至后后字从本识生于心上现乃至末后闻作字时由熏习力前已灭字皆五识上聚集显现故闻法者聚集解生。

　　若尔如何涅槃二十九云如人诵书所诵字句不得一时前不至中中不至后人之与字及以心想俱念念灭以久修故而得通利答彼约现行灭已无体故云所诵前不至中中不至后今由熏习后念种生故与彼经不相违也若萨婆多说恶字时诸字已灭乃至作字前字已灭次第而生不俱起故既无薰习后不现前故彼能诠教不成立亦非由前字等势力末后字等能生显名过去无体又无熏习由何势力末后之字生显名等又如一名念声发既不聚集如何发生不可一名分分生故亦应言如待过去诸表刹那末后刹那能生无表如是由前刹那势力于末后念能生显名无体无熏如前有失又应但闻最后念声于所诠义即能解了若言由语生久久生名句方能显义过失亦同以诸念文不可集故况名等假生显不成故唯大乘教义成立。

　　问如前所说声字名等于率尔等五心之中何心具足聚集显现答于此义中相传多释一云说诸字时初领受声率尔耳识及此同时率尔意识并此刹那寻求之心唯有诸字声相显现所以者何名等非是五识境故五俱率尔是现量故不缘名等故无余相若寻求心寻前率尔所缘境界亦不缘彼字之与名虽此三心所变声上皆有字名如生等相而不缘故不说聚集至决定心即有三相谓声名字然有说之初闻诸字无决定心所以者何诸字所因谓一切恶恶字未生未决定知诸字所目故于诸字无决定心。

　　今依前说初言诸字以目一切何要说恶方是所诠又若诸字要诠恶者未说恶时即应诸字无所成名既有许名明知诸字以目一切故应说有决定心。

　　至言恶时率尔身识同时意识及寻求心唯得恶声准前可知决定心生有九相现谓字及字身名及名身有其七相并二字声合有九相于决定心聚集显现至说者时率尔耳识同时意识及寻求心唯得者声准前可知决定心生字及字身并多字身名及名身并多名身有十六相及三字声总十九相于决定心聚集显现至说莫时率尔耳识同时意识并寻求心亦唯得声准前应知决定心生字及字身并多字身名及身并多名身合三十相及四字声合三十四于决定心聚集显现有云莫字但有二心未决定知莫何所莫为莫作耶为莫断耶故无决定此准前理决定非无虽未能知莫之所莫然已了知莫者勿也故于莫字亦有三心说作字时率尔耳识同时意寻求心唯得声相亦准前知决定生已字及字身并多字名及名身并多名身有五相五字圆满更有一句并五字声总说合有五十六相于作字时决定心上方得具足聚集显现此后乃有染净等流然聚集相与决定心更无增减决定所缘已圆满故此即总显所缘聚集若所经心极略说者凡二十心方得具定谓于五字各有四心即率尔耳识同时意识寻求决定若并末后染净等流有二十二然相具足唯二十心第三十心已具足故又解但别经十五心即得具足何者其闻五字率尔耳识虽同缘然所缘者非是故体非名身等义为境故故除耳识五率尔心若不尔者应约耳识以明聚集既不如是故别除之若意必与耳识同闻何不许耳识心者意亦以与本识同闻此中如何不说本识由彼非己名等为境又声名等亦无聚集故不说者耳例应然若余法师于诸莫字既无决定即十三心个既不依故说十五。

　　第二说云率尔耳识同时意识不缘名等义如前说寻求已去即非现量由斯亦得缘名字等又决定心于寻求心所缘境中而得决定若寻求心不缘名字何故后心乃于名字得决定耶故寻求心必缘名等此五寻求次第得前决定心境所得多少一准前说若依此释更除五心但经十心即得具足聚集显现谓于五字各有二故又解虽寻求得缘名等然寻求已必起决定由是于前四字之上各有三心至第五字寻求心中方得具足故此说者经十四心不尔岂于四字之上皆无决定瑜伽论说若不散乱必定意识决定心生故。

　　第三解云耳识率尔唯得声相率尔意识亦缘名等若不尔者寻何等名由此道理说诸字时率尔耳识唯得诸声余非境故同时意识有三种相谓声名字。

　　然此说中有其二解云五字率尔五字之心各得三相如说恶时不缘前诸声及名字广说乃至说作字时不缘诸等声及名字所以者何五识同时率尔随心皆是现量许缘者岂散心现量得缘过去故定不缘但得三相至寻求心其前诸等声及名字随其所应方得聚集第五寻求乃得圆满二云率尔之心亦得缘前已灭之字声及名等若依此释即率尔心随其所应缘前诸等声名字等于第五字率尔心上方得具足聚集显现。

　　问同缘率尔既名现量如何说得缘过去境有人解云容非现故得缘无失今解不然同缘率尔说非现量违教理故若现量者如何得缘答彼诸字等虽已过去然熏习力于后后字率尔之心聚集显现然此所现与彼过去相状相似是彼类故说缘过去理实所缘并皆现在故率尔心虽许缘前诸声名等仍名现量如说念缘曾受境生五识虽不缘曾受境所缘现境是彼类故说缘曾受与念相应念意亦尔。

　　问若如是何得有心缘过去境亲所缘缘皆现在故答虽亲所缘并皆现在疏所缘缘若久灭者名过去境若其散心缘久灭者必假分别故非现量若非亦灭无分别缘亦可得说名现量也。

　　问因明说离教分别方是现量如何因缘率尔之心说缘名等答缘名等依缘取境分别转故即非现量率尔之心虽缘名等不分别故名现量也由此得作四句分别有缘名不分别如前因缘及诸定心有分别不缘名如第七识未转依时有分别亦缘名如第六识寻求心等缘声名等而分别者有俱非如五八识等四句之中初后现量中二非也又解论说闻者识上聚集但不约声解聚集相名句文三离声无体如何声外别明聚集又若名等有别相者应有别体既无别体别相亦无故但应说前已灭声于后识上聚集显现已为教体然声聚集亦不如前于一一字皆有多念如何五字声相唯五故于诸字有多念声前熏后生在心上现如是一句相即无边由声短长不应定数虽知名等无别体性由假实异非即声故既说法词境有差别如何聚集唯许说声闻如何但言闻者识上声等聚集以为教体何不说言见者识上色等相现为佛身耶答影略言之何要具责依此唯有自受用身与所化为胜增上于自识上佛影现前故经说云诸佛正遍知海从心相生是故汝等心相佛时是心即是三十二相八十随形好是心是佛是心作佛华严十二及三十八大般若经第四百卷贤护经等皆同此说若尔契经说西方等国立清净佛身微妙教令想念此云何通答犹诸有情不了唯识常行秽行不修净因故大悲尊随凡所解别指方所令其系心渐断秽因分修净行次第修学其相若成即令了达唯识无境故欲修习应依圣言先随一方取相观察如自意乐相现分明无别境生名为善相相既成已观察唯心如梦所缘皆自心变前如境相随自想生后观唯心易了知故了既唯识外境无审谛思惟遣除所取次于识相作意思惟以空除之名遣能取故此成者随愿法生诸佛威神无能遮止此即取相之心作唯识等加行其唯识等观所取相心空若不系念随方唯识等观难立如但竖其外境心空之理令乖学者于中应善观察若尔罪者终时念佛相未成就不了唯心能所取空岂自观察如何经说亦得往生解云修心定生净土不言得生佛国要须一切观成故彼经言不惶念佛但称名号亦得往生广如念佛三摩地章具分别之不能繁述。

　　问影略言如何不说见者识相以为二身影知教体在闻者识答此不应通不离难故教为生解欲令闻者了达唯识故说识现唯识方成身出佛体若言识变敬心不生故不说变方生敬仰上来总是龙军论师佛地一师无性等说二者护法亲光等说一切如来皆说名等本愿成佛以教逗机令所化生得安乐故故佛地论第一卷云有义闻者善根本愿增上缘力如来识上文义相生此文义相是佛利他善根所起名为佛说解云彼论意说众生本愿愿闻佛说如来识上文义相生是故世尊实说文义二十论云展轮增上力二识成决定谓余相续识差别故令余相续差别识上展转互为增上缘故十地亦云说者听者俱以二事而得究竟一者声二善字又般若论世亲说云如经言如来无所说法者此义云何有一法唯独如来说余佛不说故又瑜伽论第六十四卷引升摄波叶喻经云佛取树叶以问阿难比其林叶所有多少复告阿难我未所说乃有尔所已所说者如手中叶涅槃第十三迦叶亦引此事以难世尊若言四谛摄法皆尽何故昔言多所未说又解深密及金光明如来转三种法轮所以如来教传法者经首皆置我闻等言故不可云佛无言说若尔如何前师所引诸圣教文皆云不说答此依别意作如是言实非如来绝无言说何者一依诸佛自性法身故言不说法身如来无言说故二依诸佛自受用身故云不说唯佛所知非余境故三约诸佛所说无异故云不说佛不说异诸佛法故四佛不说堕字文法故云不说佛知诸法离文字故五约圆成真如之理故云不说真如理中无言说故六约依他缘生之法故云不说缘生虚幻非实说故七约遍计所执自性故云不说妄情计度性都无故八佛所说非闻者识亲所缘缘故云不说亲所闻者自所变故以此八门释佛经中不说法言摄义皆尽法身如来不说法者如金刚般若及涅槃经第十四等自受佛不说法者既诸解境义准知故无异说故名不说者如般若论及涅槃经三十九等不说堕文字法名不说者如楞伽经第八卷等约圆成中名不说者如大般若三百六十四及五百七十一等约依他起名不说者如涅槃经第十四卷及无垢称第一卷等约所执性名不说者如涅槃经第二十六及般若等处处皆说约非亲闻名不说者诸经所说唯识皆是此即如来由知想力于一名中说无量义故言不说自有多端未可随闻即执为定。

　　问若言佛说何成唯识答谓佛所说但为疏质非闻者识亲所缘缘于自识上文义相生是内所虑名亲所取故云佛说不违唯识音声及以名等即以此义诸圣教言闻者所缘有亲疏别所言疏者有其二种一谓佛二谓闻者自第八识佛声同处所变声等亲亦有二一谓闻者与质同处自意识变声及名等二谓耳识所变音声。

　　问但以诸佛菩萨声闻所说等为疏所缘自耳意变为亲所缘不违佛说唯识亦成何假闻者本识所变答如论第二护法正义阿赖耶识于他有情亦变似彼扶根依处不尔便无受用他义然不变他眼等五根解云自识不许依他根故于他根自不变眼等诸识缘他起故必变似他扶根准此即知闻声教时自身本识于他声处亦变似彼不尔便无闻他声义故疏所缘有其二种然今教体约能说者唯取本识所变等不取说者耳识等变影像声等无实用故但为自境非生他解又解由在所变影像亦有实用前三智品能现佛身说法等故故约能说除佛余人唯取本质以之为教佛所说者通质及影虽有说言他用变化用前三智击镜智起依击发缘三智现今以义通不依彼说因位第八不缘心等果位自在即能遍缘故知因位七识所变虽无实用果位变色实用非无如第十卷自当分别若约能听唯意识所变影像声等为体不取本识耳识所变所以者何本识所变但为疏质非亲能生自意故。

　　问教为生解唯取影像器为受用应非本质答器通身及心受用故有碍方得为心依故通取质及影像为身受用故须本质复为识用故须影像教但取生意识心亲能生者唯影像故聚集教唯在意识由此本识及耳识境无聚集故皆非教体又非名等义为境故。

　　问既约能听唯取意识影像声等以为教体意识取境质通自他如何亦以说要他声处自本识受教义方成答前约五识故作是言。

　　问耳识所现既非教体意识明了取现五尘必假五识五识不缘意不明了故说必藉本说所变又解且依亲生闻教意识故说教体非余识生若依具缘通取本识及以耳识所变之声义实遍也总而言之虽有说听亲疏不同然正教体唯取诸佛菩萨所说清净界平等流故圣教既然佛报化身应知亦尔谓庄严论摄大乘等皆云平等及成事智如次能现受用变化二佛身故又华严经梵网经等说卢舍那佛在莲华藏世界海中说心地故亦说变为千亿佛故故他受用及变化身非无如来利他无漏善根所起清净色身经说众生心所现者就其亲缘密意趣说谓本性境虽非心生影像所缘皆自意起为令观察所取唯心说外境无皆从识变由此密意总说唯心不言唯心教无外境故随法相本质虽非无行者修心要总观唯识如论法性虽有空不空行者修空必总观非有密意唯识理在斯焉甚深空门由兹更显问答解释已说如前不尔教体及报化身皆成有漏或染无记此即护法亲光等说。

　　又解无性且约亲缘说自心现以为教体非无佛等所说本教故无性论第四卷云十地经于彼经中宣说菩萨十种地义此即安立十地行相名句文身识所变现聚集为体谓彼圣者金刚藏识所变影像为增上缘闻者身中识上影现似彼法门如是展转传来于今说名为教又第五卷说四清净名圆成实彼第四净云谓诸大乘妙正法教由此法教清净缘故非遍计所执自性最清净界等流性故非依他起自性若非佛说如何等流又彼论云受用变化即是后得智之差别故知佛身亦化所变说自心现亦依亲言。

　　问既言佛说佛无熏习如何识上聚集显现答由佛世尊具陀罗尼于一念中解一切法是故念念聚集解生刹那遍知一切法故问既言佛说三身之中何身所说答法身无言如前已说既尔楞伽第八卷说如何会通彼云法佛说法者内证圣行境界故解云彼约为境发生证智生解义同故名为说非言说说故不相违有古说云此由报化皆依法身二身说法归于本故名法身说若尔二身说一切法如何但言内证行智境由此定非应如前说自受用身既非余境界境周圆不假言说故以名等令物生解唯他受用及变化身然此二身依楞伽经复有差别彼云应佛说法者谓以神力现众法门能令对者随根得益化佛说法者说施等行令生修学解云此即应身多以神力现不思议解脱法门令大根者闻见如来神通境行念慧增长如华严经有多文说即由神力现众法门能生他解名为说法非唯现此寂莫无言卢舍耶佛说心地故化佛所化根钝难调一一别说诸对治门于所修行方能悟解故言化佛说施等行故维摩诘答香积世界诸菩萨曰此土众生刚强难化故佛为说苦切之言此是地狱是此饿鬼此是畜生乃至以难化之人心如猿猴故以若干种法制御其心乃可调伏上来至此总是第二相性差别门。

　　第三摄境随心门者清辨说云谓一切法真性皆无但随妄情色等是有故声名等体即妄心非离妄心有别性故如护法等遍计所执据理实无随情名有离情无体可说即心故大般若第五百九十五云菩萨摩诃萨如实通达一切诸法颠倒所起虚妄心现本性空寂分别者云世俗谛中妄情之境有色心等差别不同依胜义谛真智所缘一切皆唯本净心性及声名等即净心本性净心之所起故此师意说真如之理随虚妄缘起色心等诸有为法以相从性体即真如故说声等即生净心护法等云是识所缘皆识所现不离识故说识名体不言识外更无别法但亲所缘是识现故若唯一识宁有十方凡圣尊卑因果等异谁为谁说何法何求故厚严经伽陀中说心意识所缘皆非离自性故我说一切唯有识无余深密等经成证非一故诸圣教若依根本能说法者即以无漏心等为体若取于末能闻教者有漏无漏识心为体后得无漏亦闻法故简异清辨如前宗说又亦不可说缘心生即真如性清辨已说是外道我名想别故又诸外道说自在天大梵时方本际自然虚空我等是一是常能生诸法尔说真如随妄缘合起色心等与彼何殊又数论师三德性随我思缘起造诸法所成大等相虽有异后转变时还归自性故说大等皆无灭坏今说真如起色心等息妄归真还即真性然说性常色等生灭此乃所立劣数论宗故灭学徒不应依止然说诸法皆唯妄心又言一切即真如性初依所执后约圆成是密意言非显了说明空加行显示涅槃妄识真心教意如是。

　　第四心境有异门者清辨等说义应思择护法等云声及名等虽识所生论其自性体非即识能所缘等有差别故既说听言正能生解则以声等为其教体第五摄假随实门者一切假法无别自性但随别义施设建立故云所依实法为性如瓶盆等四尘为体如不害等即无嗔等诸不相应色心差别即以所依实法为体名等既假离声体无故一切教但声体故对法论第一卷说成所引声者谓诸圣所说声不说名等名成所引然有古德说云名等随实以想为性想能施设名味句故随实者以想为体此由不了由想能取境分齐相随相施设种种名言所起名言但依声假立若随实者体即声乃随根本以想为体若如摄论名有二种一言说名二思惟名然思惟名可想为体想能施设立名胜故。

　　第六假实不同门者名等离声虽无别体然假实异亦不即声蕴处界门各别摄故故名句文及所依声假实四法以之为体。

　　第七蕴等三科门者此三科法如余处辨今于此。

　　明依处且五蕴中依第一摄相归性体既知真如即非蕴摄真如无为非积聚故若依第二相性差别能别生解既声名等故体即是识蕴此中识言亦摄心所若随能变四蕴所收若依第四心境有异同前第二色行蕴也依其第五摄假随实名等无别体即色蕴若依第六假实不同同第二四色行蕴摄处界门者摄相归性法处法界相性差别声处声界法处法界摄境随心且约心王意处意界及意识界心境有异声处声界法处法界摄假随实声处声界假实不同同心境别。

　　第八五法三性门者先明三性后明五法三性之中所执性无不别相摄依他圆成各有二种依他二者有漏无漏圆成二者常与无常有漏诸法唯依他起诸常住者皆是圆成空等说常依真性故无漏有为通二性摄藉众缘生名依他起清净离倒亦圆成实故摄论云若说四清净是圆成实故约二性以明教时其前第一摄相归性体既真如圆成实余之五门并通二性若有漏者唯依他起若无漏者亦圆成实其五法者相名分别正智如如摄相归性体唯如如余之五门依诸圣教义即不定若依瑜伽七十二等无漏五门皆正智摄彼说一切无漏有为皆正智故若有漏者摄境随心即是分别除之四门既取能诠皆名中摄若兼取所诠亦相中收故下第八释彼论云彼说有漏心心所法变似所诠说名为相似能诠现施设为名能变心等立为分别无漏心等离戏论故但总名正智不说能所诠若依中边第二卷说无漏五门亦名正智其有漏者摄境随心亦名分别余之四门皆相中收故下论云彼说有漏心及心所相分名相余名分别若依楞伽第七卷说无漏同前有漏五门皆名分别故下论云彼说有漏心及心所相见分等总名分别虚妄分别为自性故若依世亲摄大乘论第五卷说无漏同前有漏五门皆名中摄故下论云彼说有漏心心所法相见分等由名势力成所遍计故说为名虽诸圣教相摄不同初所说者实为显了故下论云诸圣教中所说五事文虽有异而义无违然初所说不相杂乱。

　　第九漏无漏门者摄相归性体唯无漏真如无为非有漏故余之五门通漏无漏且性相别体既四法若依本教佛所说者声名文句皆是无漏集论等云十八界中十五有漏名句文三自性无记者依随转门二乘等说今依大乘佛所说法声名句文真善无漏佛地第六此论第十皆云十八通无漏故别有释如论应知十地亦云说者听者俱以二事而得究竟一者声二善字金刚般若天亲论云汝法是无记而我法是记是故一法宝胜无量珍宝十地菩萨二乘说法声名句文即唯有漏等三性唯无记摄异熟识所变现故虽不同识性是异熟然随见分无记性同约能说者非影像故显扬等说随能发心色声二种虽通善恶但由假说实非善恶今论实性故不相违若能听者识上所现且说意识影像相教随能变心通漏无漏一切二乘七地已前无漏后得八地已去识所变者唯善无漏是无漏心影像相故故第十云无漏识上所变现者同能变识俱善无漏纯善无漏因缘所生是道谛摄非苦集故异生二乘七地已前有漏之心所变现者皆有漏故第十云有漏识上所变现者同能变识皆是有漏纯从有漏因缘所生是苦集摄非灭道故于有漏中三性义者有人解云声唯善能听教者善心起故名等无记论说名等唯无记故第十亦云善等识相不必皆同三性因缘杂引生故故能变识虽是善性所变之相通善无记即自问言名等依声声既是善如何名等唯无记耶解云声是语业随能发心即成善等名等非业复非心发故虽依声仍是无记引婆沙云名句文三唯无记性非造业故思起故今解若其许声通三性者名等依声非唯无记名等若别体亦应殊体既不殊如何性异又若性别有别种不若言别种即违论说假法如无非因缘故若不别熏无别种子善声生时如何得有无记名等不可善种生无记故若言对法说无记者应十五界不通无漏既说随转门无记应知亦尔又若说声名为语业随能发心成善等者此亦不然语业是表影像相声无表示故不可名表若本质声非善心起设意引生但假名善本识所变唯无记故故许声善即非表业若是表者必无记性如何乃将大乘所说同萨婆多以为正义故知名等随所依声善等性同无别性故故能听者影像相教声若是善名等倒同集论等说自性无记依随转门非大乘义。

　　问本质之声唯无记性影像与质种子性同许作因缘能生本故此即五境性唯无记如何名等随声说善答今因此总分别之谓一切相无本质者与见性同三性所摄由见引生分别强故此或有说与见同种或虽同性种子各别但由引力与见性同若有本质或异或同何者若缘自身蕴处界法相分与质善等性同熏种为因生质影故若缘他身蕴处界法与见同性自身相种不可为因生他身故又若不尔二乘无学缘他染法与质性同应熏染种离欲圣者缘欲染法质影同性应熏欲染然于他身自识变者所变影像亦质同性彼扶根尘影种生故然缘自身所变影像有分别此同外器言五识末那相唯无记所熏成种能生质影种子无别性必同故其第六识若五同缘是现量者亦同于质唯无记性若是比量及独头生分别行施相见同性所熏成种唯能生影由斯影像色等五尘许通三性名等随实非唯无记今详此义理未必然意识相分所熏成种作十八界名言种子如何但与五同缘是现量者相分为因能生本质说同性耶。

　　问若不许尔如何名等说随所依通三性摄答但不许声有三性别名句文三性无记不遮声名唯无记摄又解缘过未等相与见同说通善等前以说故故说名等随声性别意识所变许杖自杖他质者与见性同如前说故虽意与五心俱同缘声境质各别故耳识闻声杖自质起意识同取缘他质生同处二质前已说故故意识相性与见同名等随声说名善等虽作是解理实难知如何同缘所杖各别此亦无失根识境同所取尚异根取本质识缘影像二识同境何妨质殊虽有说言五识所变皆有实用根取识变说名同境五识设然意识质异亦无过失行宽遍故总是第九漏无漏门。

　　第十起系宽狭门者初起次系后明宽狭依萨婆多五地起第二定上虽无寻伺借下寻伺而起彼故依经部宗亦五地起然于五地自有语因彼寻伺通九地故四空无色虽有语因彼不发语许色无故其大众部一说部说出世部鸡胤四部同说色无色界既具六识故六根境九地皆具由此名等通九地起然于语因未见有说义离诸识亦通九地寻伺多随五识有故今同大乘古德有说同大众等涅槃经等说无色界亦色非色又彼经云有色无色非二乘等所知境界故无粗色名为无色细色非无故有名等余经亦说无色有情从佛菩萨而受化故依今说者无色色无同有部等唯有四蕴业色无故圣言有者依定果说故起名等准下五地三定借下寻伺生故。

　　次明系者通诸地系如其业诸部不同若萨婆多通五地计如其语业自有二说一云总论声处随身亦通五地二云随语上三定无二说虽殊已后为正由心力生身力劣故依经部宗语通五地能发诸因诸地有故大众部等遍通九地前说无色具根境故大乘诸声许通五地随能变心非寻伺故论其名等诸部之殊萨婆多宗有其二说一云随身通五地系二云随语唯初二地故婆沙云有说名随语地系彼作是说生欲界者若作欲界语身语及名皆是欲界所说义或三界系或不系若作初定语彼欲界身语名初定义如前说生初定者作初定语身语及名皆是初定义如前说若作欲界语彼初定身语名欲界义如前说生上三定者作欲界语彼三定身语名欲界义如前说若作初定语彼三定身初定语名义如前说。

　　问若尔上三定有名不有说无有说有而不可说评曰宁说无不应说有而不可说已无用故有说名随补特伽罗地系谓名与身同在一地余义如前问若尔者无色界有名不有说无有说有而不可说有而不可说评曰宁说无不应说有而不别说已无用故如名文句亦尔问三界所系如论评家随语随身二说何正解云随语系胜以语起声生显名故如善等性能起心故三界系亦随能发若尔何故俱舍论说法无碍解通五地耶解云据能缘心说通五地理实名等随语二地若尔彼说词无碍解何唯二地非五地耶解云以缘言词难故唯缘自地又解法无碍解通五地者此乃是彼随身系义或准彼文随身为正然依前解理即为胜若经部宗名等即声随语随身皆通五地彼说语因通五地故大众部等通九地系随身随语义皆通故若大乘宗名等虽假依声立故唯可随身通五地系有实用声本议变故本识所变必影像同地故系等同质种故。

　　后宽狭者萨婆多宗经界处门义宽名狭十七界全一界少分十一处全一处少分四蕴全一蕴少分摄彼义故一界一蕴少分摄彼名故又彼名等及义此即能诠唯名句等若论所诠通一切法如所能缘能缘唯心等所缘通一切若依诠门名宽义狭如医方说于一一法各有千名世尊又于一义之中以多名说故名等宽评曰如是说者前说为善名等设多法摄狭故经部大乘虽未见文可作三释一云名之与义宽狭相似所以者何具摄持者于一名中说无量义又于一义说无量名故义齐无有宽狭二名宽义狭名于诸方不定同故色等法义即可同故三云义宽名狭蕴处界中义摄宽故又名即义故义宽名狭总虽十门辨于体性应知后四即是义门。

　　○第八显其所依者初显依藏次明依教后辨依乘初依藏者所立法藏诸教不同依涅槃经佛所说法真实不虚外道所说悉皆妄语佛所说者有字有义外道所说有字无义佛所说教皆顺法印外道所说违三法印故以佛教对外道言总立一藏名正法藏机义相应非颠倒故外道所说义不相应其理颠倒皆非正故又诸论说佛教根本依净法界大定智悲所流出故故无差别摄立一藏又瑜伽等诸论皆说有其二藏一谓声闻二谓菩萨由独觉教少于声闻从多为藏名声闻藏。

　　又解独觉之人初发心时亦依声故从声入道名声闻故法华云若有众生内有智性从佛世尊闻法信受殷勤精进自然慧乐独善寂深知诸法因缘是名辟支佛乘又普曜经及阿阇世王经等说三藏一谓声闻二谓独觉三谓菩萨前以独觉无多别教又从声入摄在声闻故但说二今据机行及果有殊故别开三不相违也又圣教别说有三一素怛揽藏二毗奈耶三阿毗达摩藏如三次第诠定戒慧有差别故又总诠三成立定戒及慧别故又解三藏皆成三学从多分说如次成之又诸圣教说有六藏菩萨声闻各具三故故法华云不得亲近小乘三藏学者独觉教少无别戒律故无三藏可分成九或可说九普曜经中说约三机别说成三此各有三故总说九然无圣教不可即依且约自乘略明增减诸余门义如三藏章此论即是正法藏摄二藏之中菩萨藏收诠上乘故非声闻藏依普曜经亦菩萨藏素怛揽等对法藏收研覆推究诸法相故六藏之内菩萨藏中对法摄。

　　次依教者十二分教义说如章若依本教十分所收本事唯诠弟子往事本性但说佛过去生故非本事本生所摄依末教者唯论义收余十一分独佛所说论义一经通门人故。

　　后依乘者诸圣教中建立增减及古诸德多说不同有说一乘如法华等故往经云十方佛土中唯有一乘法无二亦无三诸大乘经处处皆有然于此义学者相传有其二解一云由佛方便说有诸乘究竟皆归无上大乘余乘即是一乘方便故说二乘即是佛乘无有二乘名究竟者故胜鬘云声闻缘觉乘皆入大乘大乘者即是佛乘是故三乘即是一乘乃至广说又法华经云我于余国作佛更有异名是人虽生灭度之想入涅槃而于彼土求佛智慧得闻是经智度论云有净妙净土出过三界诸阿罗汉当生其中又涅槃经云善男子随小王之住处名曰小城转轮圣王所住之处名为大城声闻缘觉八万六万四万二万一万住处名为涅槃非大涅槃无上法王圣王住处乃得名为大般涅槃第十一复云须陀洹人人天七反永尽诸苦入于涅槃是人未来过八万劫便当得成阿耨菩提乃至辟支佛人烦恼无余入于涅槃是人未来过十千劫便当得成阿耨菩提以此故知无有二乘自果究意毕竟灭者二乘尚然岂有一类无种性者名人天乘此但钝根未堪入圣佛为彼说浅近之行令离恶道上生人天谓五戒等名人天乘故涅槃云一切众生悉有心者皆得成就阿耨菩提二云理实非无五乘差别各于自乘证果究竟彼诸圣教说一佛乘约别意言非实唯一故摄大乘论第十卷本云为引摄一类及任持所余由不定种姓诸佛说一乘法无我解脱等故性不同得二意乐化究竟说一乘如彼论中一一广说由十因故佛说一乘法华论说声闻有四一者寂相二回向菩提心亦名退菩提心三者应化四增上慢世尊唯为第二第三授菩提记不尔便违涅槃经大般若经无上依经菩萨善戒经解深密经楞伽经称赞大乘功德等亦违瑜伽显扬对法庄严摄论法华论等故涅槃言我于一时说一乘一道一行一缘说须陀洹乃至阿罗汉皆得佛道我诸弟子不解我意于大众中唱如是言如来说须陀洹乃至阿罗汉皆得佛道若皆作佛即解佛意何故称为不解佛意故性相言如今所说广引理教如乘章说。

　　有无闻说横计度云经自说言十方佛土中唯有一乘法无二亦无三故知三乘皆非究竟破三别归一究竟乘故华严经第八卷云一切世界诸群生鲜有欲求声闻道求缘觉者转复少求大乘者甚希有求大乘者犹为易能信是法甚为难说言求大乘者犹为易能信是法甚为难故知别于大乘之外有难信者名为一乘又二十九云若众生下劣其心厌没者示以声闻道令出于众苦若复有众生诸根少明利乐于因缘法为说辟支佛若人根明利饶益于众生有大慈悲心为说菩萨道若有无上心决定乐大事为示于佛乘说无量佛法既言有大慈悲心为说菩萨道故知即是三乘内大乘有无上心者说无量佛法故知三外别有一乘此所立者但随自性所引教文谬解非正所言无二亦无三者义应说言无第二第三必三乘中独觉为第二声闻为第三为引不定任持所余方便说无第二第三亦非真实令无二乘何故大乘说是所破。

　　经又说言尚无二乘何况有三者二谓第二三谓第三非经总说二乘三乘名二三也故经自言唯此一事实余二则非真终不以少乘济度于众生若破三乘三外有一何故但言余二非真不以小济亦应说言余三即非真不以三乘济又亦应言世间无有三乘人得灭度唯一佛乘得灭度耳为止息故说三涅槃何故但言无有二乘为息说二经既但云余二非真不以小济无有二乘为息说二明知大乘非所破也又先说三今但云一数无三故破三无爽非总破别显有又一大等是相待名形二形小名一大故既无二无小一大亦无如长短等学者共知虽无一大之名非无一大行果是故一乘大乘行等非所破也。

　　若言破三三中之大即火宅内所许牛车后出门外总与牛车若破先牛别与后牛二牛何别又三中大即显顿悟既言无大会令入一岂令顿悟成渐悟耶又大乘一乘发心修行及以得果有何差别而言舍大别取一乘耶法华说新发意菩萨疑网皆已除者显未闻经将退大意既闻经已大心坚牢非前学大乘今求一乘也退菩提心有其二种一者已退如舍利弗等二者将退如此新发意由闻经已前熏发心后意坚牢法华论说退菩提心应知即是将退已退由前理教彼所成立三乘之外别有一乘但随妄情全无由据。

　　若言由华严说求大乘者犹为易能信是法甚为难即显三外别有一乘是究竟乘名难信者次下经言况能受持正忆念如说修行真实解此即难信犹为易能受持等更复难应须别立第五乘等然彼经缘求大乘者虽初发起大菩提心已过二乘言甚希有信是法者显闻大乘而不诽谤过初发心言甚为难次复受持复难信法次复修行更难受持最后实解复修行等展转文量后胜于前非显信法过初发心即于所信别立乘也不尔受持既过信法修行实解展转过前如是皆应别立乘故彼文中一显初发心二显生信三显受持四如说行五能作证谓由菩萨行有浅深信法等难发心等易非后难者即别立乘不尔十地施等相望后胜于前皆应别立乘者发心因行殊得果别形对于余别立乘故一切菩萨起二利心行二利行得二利果义既是同不应别立然唯约行别别立乘随行有多亦无过失故庄严经第六十云或有一世界闻说一乘名或二三四五乃至无量乘智慧行有异解脱无差别。

　　若言迂回入大位者名为大乘若直往者所行大位名为一乘此亦非理广智名大遮余说一非是一大体性不定法华经说唯有一乘本为二乘岂由直往名尚未了义安在焉故胜鬘云声闻缘觉乘皆入大乘大乘者即是佛乘见故三乘即是一乘又彼所引二十九文推其意由亦未为证彼经意说若有慈悲心欲饶益众生为说菩萨道增长慈悲故菩萨道者即是四摄四无量等若有无上心决定求作佛为说佛功德增长欣乐故佛功德者即是十力四无畏等前为增长救众生心后为增长求菩提意岂复别说有一乘也由此应知摄大乘为引摄一类及任持所余等故佛密意唯说一乘尚非实无二乘究竟何有佛乘非究竟耶故华严终二十七初第二地中劝诸菩萨令住十善道何以故由是十善道与智慧和合修行若必劣弱乐少功德厌畏三界大悲心薄从他闻法至声闻乘若行是十善道不从他闻自然得智能具足而能除入众因缘法至辟支佛乘若行是十善道清净具足其心广大无量无边于众生中起大悲心有方便力志愿坚固不舍一切众生求佛一智慧净菩萨诸地净诸波罗蜜入深广大行则能得佛十力四无所畏四无碍智大悲乃至具足一切种智集诸佛法此即显示由十善道具得三乘若别有一何故不说岂彼非由十善道得法华第二火宅品中说诸有情三乘根异大集第一说所化殊亦同义严不能广引然彼说者不自知非遂改佛经随自愚意花严经六十卷或十二十八及第六十并大集经第一卷后四处经文皆有改处披捡之者应细寻之所改经文不能具述广以旧本而比审思三外一乘无有非直解行不殊大乘即是一乘亦微三阶无别。

　　有依前义解释一大行殊有已此途广谈三一阶别行殊即显一大不同阶别复一言三乘异此等虽有相似之文然己义观多非文意岂得依彼顿陈常途不顺圣言随异妄说一一度破如别抄中前来总是唯说一乘。

　　有说二乘一菩萨乘二声闻乘说二所由同前二藏此又说名大小二乘声闻独觉机行及果皆非广大同狭劣故合名小乘菩萨之人若根若行及所得果皆广大故名为大乘或说三乘同普曜经说三藏意不别开出不定性者究竟亦唯三乘中摄所得之果不越三故又不别说人天乘者同是浅近非究竟运有漏之果非可乐故有说四乘三乘之中别开不定由随缘转果不定故如大般若有多教说又胜鬘经亦说四乘前四中除不定性所得之果不过三故人天为一故成四种无种姓中殊胜生故行能广运恶道苦故人天合者由机行果同浅近故有说五乘定不定性别说为四并合人天故总称五如称赞大乘功德经及楞伽经第八卷说又瑜伽等亦说五乘别说人天已之为二受果报类有差别故合不定姓不越三故何故不开有性为四无性为二说六乘者诸教共说五种性故设云六者义亦无违然未见文故但说五不说七等无别类故略明增减解义如章。

　　若辨所依此论即是一乘所摄说有二乘非究竟故二乘之内菩萨乘收四乘五乘俱是第一前来第八辨所依也。

　　○第九辨教得名如别抄说。

　　○第十判释文义至文当知。

　　上来多依诸德传授设有少别义或可观鉴者睹之请详其致。

　　唯识论料简下(终)
