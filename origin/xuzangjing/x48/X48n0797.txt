卍新纂续藏经第 48 册 No. 0797 中边分别论疏


　　No. 797

　　中边疏卷三

　　○对治品者。研习三十七品之道。随其所对。□□□□□□□显是义故。名对治品。此中先明其义。然后消文。□菩提分义略有六门。一者列名。二者释义。三出体性。四显明位地。五说次第。六辨诸门。

　　初列名者。何等名为三十七种菩提分法。谓四念住。四正断。四神足。五根。五力。七觉支。八支圣道。

　　四念住者。一身念住。二受念住。三心念住。四法念住。四正断者。一于已生恶不善法。为令断故。生欲䇿励。发勤精进。䇿心持心正断。二于未生恶不善法。为不生故。生欲策励。乃至持心正断。三于未生善法。为令生故。生欲䇿励。乃至持心正断。四于已生善法。为欲令住。令不忘失。令修圆满。令倍修。令增长。令广大。生欲䇿励。乃至持心正断。四神足者。一欲三摩地断行成成就神足。二勤三摩地断行成就神足。三心三摩地断行成就神足。四观三摩地断行成就神足。五根者。一信根。二精进根。三念根。四定根。五慧根。五力者。信力乃至慧力七觉支者。一念觉支。二择法觉支。三精进觉支。四喜觉支。五安觉支。六定觉支。七舍觉支。八支圣道者。一正见。二正思惟。三正语。四正业。五正命。六正精进。七正念。八正定。

　　第二释义。所谓于身与念相应住修身观。是身念住。乃至于法皆如是说。云何为念。谓依身增上受持正法。思惟法义。修习作证。于文义于修作证中。心无忘失故。云何为观。谓依身增上。闻思修慧。由此慧故。于一切身一切相中。正观察正推求。随观随觉故。云何修观。或者随身。或言修身。言随身者。随本质身。观影像身。名随身观。如对法说。云何于身随身观。谓分别别影像身。□□□身平等。随观于身境。随观身相似性故。名于身随身观。由随观察影像身门。审谛观察本质身故。言修观者。是修环义。谓非直观相身而已。于中复观真如身故。如菩萨地决择中说。云何菩萨于身住修身观。谓于相身。修环观真如身故。云何念住。为守护念。为于境无染。为安住所缘故。为守护念者。说言先守护念。若常委念为于境无染者。谓如说言。念守护心行来等住不住。取其相不取随好。广说乃至。守护意根修律仪。为安住所缘者。谓如说言。于四所缘。安住其念。由此三相。善住其念。故名念住。亦名念处。处犹住义。如智度说。念随顺智。缘中正住。是名念处。总而言之。若于此念住。若由此念住。皆名念住。于此念住者。谓所缘念住。由此念住者。谓若慧若念。摄持于定。是自性念住。所余相应。诸心心法。是相应念住。此如闻所成地中说。是名略说念住义也。

　　次明四正断义者。云何已生恶不善法。谓能起恶行。欲界烦恼及随烦恼。粗缠所摄。名为已生。为令断故者。谓修对治。令微薄故。生欲者。谓起证断乐欲故。䇿励者。谓不忍受恶。及归趣断故。发勤精进者。谓多种坚固。修彼对治故。此上三句。显不定地中。闻思两慧。下品对治䇿心者。谓修彼对治。修慧现行。若心沉没。烦恼染污。䇿心令举故。持心者。谓即此对治现行之时。若心浮举。烦恼染污。持心令下故。云何未生恶不善法。谓增盛随眠所摄。能起粗缠之因。名为未生。为不生故者。为令粗缠。不现行故生欲者。谓起为证不现行。欲䇿励者。谓由不忘住。为令不现行善住念故。此下四句如前所说。云何未生善法。谓闻思修所生三慧。由无过故。名为善法。所未得者。名为未生。令生故生欲者。谓起证得欲。䇿励者。谓求彼摄受正方便故。发正起勤者。谓长时殷重。多坚修习。此上三句。显得不定地。闻思两慧。所摄善法。䇿心持心者。为得修慧故。余如前说。云何已生善法。谓已得故。为念住者谓闻慧。令不忘者谓思慧。令修满者谓修慧。此上三句。显唯守护。已所得善令倍修令增长令广大者。如其次第。不唯于彼生知足故。生欲等句。皆如前说。此义广如显扬论说。言正断者。亦名正勤。勤是体名。断是业称。智度论云。破诸耶法。正道中行故。名正勤行。言断者。知瑜伽说。初名律仪断。第二名断断。由于已生恶不善法。应修律仪。令其断灭。不应忍受故。名律仪断。于未生恶。令不现行。为令彼不现前断为故断。名为断断。三者名修断。四名防护断。由于善法。数修数习。先所未得能定现前。能有所断。故名修断。由于已得诸善法中。远离放逸。修习圆满。防护已生。能有所断故。名防护断。总而言之。为欲显示于黑白品舍取事中。增上意乐圆满。及加行圆满。是故宣说四种正断。当知此中由生欲故。意乐圆满。由自䇿励。乃至持心故。加行圆满。上来所说。出瑜伽论。是名略说正断也。

　　四神足义者。云何名为欲勤心观知足四种。有其二义。或于一人具此四法。或于别人。随一增上。如瑜伽论九十八卷云。复次由四种力。持心令定。是故建立四种神足。云何为四。一净意乐力。二勤务力。三心喜乐力。四正智力。当知此中由第一力。于三摩地。发生乐欲。为证得故。修习勤务。由第二力。最初住心。令其安定。由第三力。已住定心。无复散动。不令于我。更复飘转。由第四力。观察等持。所治烦恼。于断未断。如实了知。又于等持入住出相。能善了别。如是复于奢摩他等所有诸相。若于止观诸随烦恼。及彼对治等。皆如实知。乐等持者。于等持中。但有尔所等持作事。除此更无若过若增。此文显示于一行者具四种力。成就等持。是故建立四种神足。云何别人随一增上。如显扬论说。欲增上故得三摩地者。如有行者。先世修习上品善根。于大师所。或于有智同梵行处。生信生欲。听闻正法。如所信乐。闻正法已。展转证得心一境性。由此欲故。三摩地成就。言成就者。谓于此中。而得自在。第二勤增上故得三摩地者。如有行者。依于教授及教诫法。或在空闲。或在林树。或止静室。于如是处。长时勇猛。纯熟炽然。正勤证得心住一境性。由正勤故。三摩地成就。第三心增上故得三摩地者。如有行者。先已修习奢摩他行。由此因缘。思惟内法。速疾证得心住一境性。由修心故。三摩地成就。第四观增上故得三摩地者。如有行者。多闻闻持。其闻积集。独处乐静。即于彼法。以慧简择。极细简择。遍觉观察。由此证得心住一境性。由观察故。三摩地成就。此文显示依四行者。随一增上。成就等持。是故建立四种神足。四中皆言断行成就者。八种断行。后当广说。言神足者。从喻立名。如瑜伽说。如有足者。能往能还。腾跃勇健。能得世间殊胜之法。世殊胜法。说名为神。彼能到此。故名神足。如是若有欲等诸法。有三摩地。圆满成办。有所堪能。获得不动。能往能还。腾跃勇健。能得能证出世胜法。由出世法。最胜自在。是最胜神。彼能证此。故名神足。此亦名如意足。足是满足。足于如意。名如意足。又是脚足。有所至故。如智度说。问四正勤时。心小乱故。以定摄心。故如意足。譬如美食。少盐则无味。得盐则味足如意。又如人有二足。复得好马好车。如意所至。行者如是。得四念处实智慧四正勤中正精进。由精进故。智慧增多。定力少弱。得四种定。以定心故。智定力等。所愿皆得。故名如意足。是名略说神足义。

　　五根义者。增上义是根义。谓于能生出世间法。是信等行为增上故。又复前前望后后法。于能生起为增上故。乃至慧根唯望出世。是名略说五根义也。

　　五力义者。难伏义是力义。谓若天魔。若诸沙门。若婆罗门。若余世间。无有如法引夺者。诸烦恼经亦不能屈。故名难伏。由此诸力。具大威势。摧伏一切魔军势力。能证一切诸漏永尽。是故名力。是名略说五力义也。此根力义。依瑜伽说。

　　七觉支义者。诸已证入正性离生补特伽罗。如实觉慧。用此为支。故名觉支。亦名觉分。分之言因。能得觉果。故名觉分。如智度说。无学实慧。此七事能到。故名为分。是名略说觉支义也。

　　八支圣道义者。诸圣有学已见迹者。由八支摄行迹正道。能无余断一切烦恼。能于解脱究竟作证。是故名为八支圣道。亦名正道。智度论云。欲入涅槃无为城故。行是诸法。是时名正道。是名略说正道义也。问如是七法。莫非是正。何故勤道。偏得正名。答如智度说。四种精进。心勇发动。畏错误故。名为正勤。又行道时。畏堕耶道。故言正道。于中差别亦当后说。是名略说八道支义也。

　　第三明体性者。用合建立。有三十七。论其体性。不出十法。谓戒思受念定慧勤信安舍。此中戒者。谓表无表色法所摄。余九皆是心法所摄。于中思受遍行中二。念定慧者别境中三。勤信安舍在善大地。依此十法立三十七。开戒为三。正语业命。思数立一。谓正思惟。受亦立一。谓喜觉支。开念立四。谓念根念力念觉正念。开定立八。谓四如意足。定根定力。定觉正定。慧亦立八。谓四念住。慧根慧力。择法觉支。及与正见。勤亦立八。谓四正断。精进根力。精进觉支。及正精进。信中立二。信根信力。安舍各一。谓安觉支及舍觉支。总而言之。有其五类。一者开八有三。谓定慧勤。二者开四有一。谓念。三者开三有一。谓戒。四者开二有一。谓信。五者唯一有四。思受安舍。第一类内有二十四。后四类中。总有十三。都合则有三十七也。所以开合有不第者。良由定慧与勤。进修力长。故开为八。思受安舍助道势短。故各立一。合信等法力在其中。故随阶降立四三二。是故体性唯有十法。如智度论云。三十七品。十法为本。乃至广说故。

　　第四明阶位者。论其行实。皆通诸位。如瑜伽说。又由身受心法。增上所生善有漏无漏道。皆名念住。又后文言。略说一切人圣道支。二处所摄。一者世间。二出世间。其世间者。三漏四取。所随缚故。不能尽苦。是善性故。能往善趣。出世间者。与彼相违。能尽众苦。初后二法既如是说。中间五法当知亦尔。约行虽通。依位别立。是义云何。大分其地。判为二位。谓前五法在凡夫位。后之二法立圣位中。凡位五法。立有二义。依毗昙说。四念处观在𤏙法前。其四正勤在于𤏙法。四如意足在于顶法。五根在于忍法。五力在世第一法。若依此论。前之三四在解脱分。次之二五在通达分。随宜施设。皆有道理。圣位二法。立有三义。一者如俱舍论述余义云。有余师说。不破次第。于见道中。修习觉分。于见道修道中。修圣道分故。第二义者。如智度说。修道用故名觉。见道用故名道。毗婆沙师亦同此说。如彼论云。道分见道。觉分修道。何故如是。道是知义。于见道中。知极速疾。觉是觉义。于修道中。有九种觉。数数觉故。随数次第。先七后八。第三义者。如此论说。觉分在见道。道支在修道。智度论中。亦有是说。如是三义皆有道理。随义建立。无不宜故。瑜伽论中通说三义。第六十二卷云。解了自性者。谓八支圣道。对治三种杂染故。建立三蕴。谓对治恶行杂染故。对治诸欲杂染故。对治诸见杂染故。此文当于初师所说。治诸见者在于见道。治诸欲者在修道故。第十八卷言。云何正直。谓彼生起。逆流正直。圣八支道。能断见断。所有烦恼。于逆流道。得预随顺。此文当于第二义也。第二十九卷云。彼于尔时。最初获得七觉支故。名初有觉。见圣谛迹已。永断灭见道所断一切烦恼。修除修道所断烦恼。此文当于第三义也。

　　第五明次第者。如智度说。问曰。应先说道。何以故行道然后得诸善法。譬如人先行道。然后得至处。今何以颠倒。先说念处。后说正道。答曰。不颠倒也。三十七品是初欲入道时。名因字。如行者至师所听道时。先用念持是法。是时名念处持。已从法中求果。故精进行。是时名正勤。多精进故。心散粗。摄心调柔。故名如意足。心调柔已。生五根。诸法实相。甚深难解。信根故能信。是名信根。不惜身命。一心求道理。是精进根。常念是道。不念余东事。是名念根。摄心在道。是名定根。观谛实相。是名慧根。五根增长。能遮烦恼。是名为力。得是力已。分别道法。有二分三。法三起三。法三下念在二处。如守门人。是名七觉分。得是法已。欲入涅槃无为城故。行是八法。是名为道故。又瑜伽说。当知此中于念住位。最初系心。置所缘境。次于所缘念安住。勤修正断。次得定已。后令此定善圆满故。于神足中。勤修加行。定圆满已。为令一切相。及粗重得离系故依信等根修加行。加行中。根是下品。力是上品。如是正修加行道已。次得觉支。通达实际。通达实际已。次修道支。渐渐乃至证得阿耨菩提。于一切鄣。皆得解脱。如是二论所说次第。皆约随数阶位门说。

　　第六辨诸门者。如是七法皆有五门。如对法说。复以一切菩提分法无有差别。皆由五门而得建立。谓所缘故。自体故。助伴故。修习故。修果故。

　　念处所缘者。谓身受心法即是四事。谓我所依事。我受用事。我自体事。我染净事。何故唯立此四境者。由颠倒觉。愚痴凡夫多分计我。依止有根身。受用苦乐故。取了境为相。由贪等染污。由信等清净。是故最初为正观察真实事相。故立此四。为所缘境。总说虽然。于中分别者。如是四事各有三种。一内。二外。三者内外。瑜伽论中略说六义。一者内自有情数色。为内身境。外非有情数色。为外身境。他有情数色为内外身境。缘此内身。起爱念法。名为内受。内心内法法外与内外亦如是说。二者根所摄。有执受色为内身。非根所摄。无执受色为外身。非根所摄。有执受色为内外身。缘此三种。起受心法。随其所应。即为三种。三者自内定地轻安俱色为内身。自内不定地粗重俱色为外身。若他轻安俱色粗重俱色为内外身。缘此三种。起受心法。即以为三。如前应知。乃至第六自身中。发毛爪齿等相为内身。他身发毛等相为外身。若内身变异不变异青瘀等相。及外身变异不变异青瘀等相。相似法性。平等法性。是为内外身。缘此三境。起受心法。随其所应即三。智度论中亦六义释内身。与前所说。大同小异。总观彼二为内外身。无别内外。前二不摄。如彼说言。复作是念。内观不得。外或有耶。外观亦复不得自念。我或错误。是故今当总观内外。观内观外。是为别相。一时俱观。是为总相。总观别观。了不可得。所观已竟。受心法中。内外等三。有同喻伽。亦有异说。异说云何。谓意识相应受是内受等。五识相应受是外受等。定心是内心。散心是外心等。除受余心数法是为内法。不相应行及无为法是为外法等。乃至广说。是为念处所缘境也。

　　第二念住自体者。此有二义。若对所治。以慧为体。由慧正治四颠倒故。若对所缘。慧念为体。慧与念俱住所缘故。智度论云。观身智慧。乃至观法智慧。是为自性念处。此对所治。显自性也。对治论云。念住自体者。谓慧及念。由佛经中。有于身等。随观言故。及有念住言故。如其次第。此对所缘。出自性也。

　　第三念住助伴者。与彼相应诸心法。及彼为首。所发果等。如对法说。念住助伴者。与彼相应心心法等。彼者谓彼念慧二法。智度论云。云何名共念处。观身为首。因缘生道。若有漏若无漏。是身念处。乃至观法皆如是说。又下文言。共念处中身口二业。是为色法。余残非色故。

　　第四念处修习者。略有二门。谓共修习。不共修习。共修习者。谓共小乘修于内身等修随身观。于外身等及内外身修随身观。谓观不净乃至无我。知是等名。共小乘修。不共修者。唯菩萨观。谓于身等除内外想。唯观身等。中道实相。如瑜伽说。是诸菩萨普于一切二乘理趣菩提分法。皆如实知。谓于声闻乘理趣及于大乘理趣。云何菩萨大乘理趣。菩提分法如实了知。谓诸菩萨能于其身。住修身观。不于其身。分别有性。亦不分别一切种类都无所有。又于其身。远离言说。自性法性如实了知。乃至广说。又言复次依空勤修念住菩萨。略于六种忘相缚中。令心解脱。何等为六。所谓于身乃至于法。发起内相。是初相缚。即于此中。发起外相。是第二缚。即于此中。起内外相。是第三缚。若于十方无量有情。愿令解脱。修习念住。此中诸相。是第四缚。若由此故。于身等境。修观而住。此中诸相。是第五缚。即于身等。修观住者。此中诸相。是第六缚。乃至广说。智度论云。菩萨摩诃萨四念处观者。观是内身无常。若如病如痈。灾聚败坏。不净充满。九孔流出。是为行厕。广说乃至。是身相不在内。不在外。不在中间。是身先际后际中际。皆不可得。但从诸法因缘和合生。是诸因缘作是身者。亦从虚妄颠倒故有。是因缘中无因缘相。是因缘生亦无生相。相如是思推。知于是身。从本以来无有生相。无生故无相。无相故无生。但诳凡夫。故名为身。菩萨如是观身实相。离诸染着。系念在身。住修身观。是名菩萨身念处观。观外身内外身亦如是。受心法等。乃至广说。

　　第五明念住修果者。如对法说。断四颠倒。趣入四谛。身等离系。是名修果断。断四倒者。谓四念住。随其次第。能断净乐常我四倒也。由身念住。趣入苦谛所有色身。皆行苦相粗重所显故。是故修观行时。能治此轻安。于身差别生故。由受念住趣入集谛。以乐等诸受。是和合爱等所依处故。由心念住。趣入灭谛。观离我识。当无所有。惧我断门。生涅槃怖。永远离故。由法念住。趣入道谛。为断所治法。为修能治法故。又此四种。如真次第。能证身受心法离系之果。由此修习。渐能远离身等粗重故。此明远离四缚粗重。言四缚者。一执受缚。二领受缚。三了别缚。四执着缚。由此四缚。缚于心王。谓心于身。由执受缚所缚。谓执受内身。与同安厄。由是不能离身患故。又心于受。由领受缚所缚。与受相应。随同苦乐。由是不能离受患故。心于诸尘。由了别缚所缚。攀缘六尘。无时安住。由是不离分别患故。心于诸或。由执着缚所缚与或相应。随着诸法。由是不离烦恼过故。如瑜伽说。当知心于身由执受缚所缚。于受由内领受缚所缚。于色等境界相。由了别缚所缚。即于所说身等诸法。由贪瞋等大小烦恼。执着缚所缚。对治如是四种缚故。立四念住。是明念处修习之果。念住五门。略说如是。

　　次明四正断中五门。

　　正断所缘者。谓已生未生所治能治法。初正断缘已生所治法为境。第二正断缘未生所治法为境。第三正断缘未生能治法为境。第四正断缘已生能治法为境。如经所说。应广配释。

　　正断自体者。谓于四境所起精进。

　　正断助伴者。谓彼相应心心法等。

　　正断修习者。谓如经说。生欲䇿励。发起正勤。䇿心持心。此中诸句。显修正勤及所依止。所依止者。谓欲以欲为先。发精进故。正勤者。谓䇿励等。于止举舍相作意等中。若于止等相作意。不頋恋所缘境界。纯修习对治。尔时名䇿励。为欲损减沉没掉举。发起正勤。所以者何。若沉没随烦恼生时。为损减彼故。以净妙等作意。䇿练其心。若掉举等随烦恼生时。即以内证略摄门。制持其心。尔时名为发起正勤。即为显此损减沉掉。善巧方便。故次说言䇿心持心。又有别义。如前释义门中说也。

　　正勤修果者。谓尽弃于一切所治。于能对治。若得若证。如其次第。配属应知。正断五门略说如是。

　　次明四神足中五门。

　　神足所缘者。谓已成满定所住事。此复云何。由已成满三摩地力。发起种种神变等事。是所缘境。

　　神足自体者。谓三摩地。

　　神足助伴者。谓欲勤心观。及彼相应心心法等。

　　神足修习者。谓数修习八种断行。谓欲精进信安正念正知思舍。如是八种略摄为四。谓加行摄受继属对治。言加行者。谓欲精进信。欲为精进依。信为欲因。所以者何。由欲求故。为得此义。发勤精进。如是欲求。不离信受。有体等故。摄受者谓轻安。由此轻安。摄益身心故。继属者。谓正念正知。由不忘所缘。安心一境故。若有放逸生。如实了知故。对治者。谓思舍。䇿心持心。二加行力。已生沉掉。能远离故。又能引发离隐烦恼。止等相故。复次欲勤心观修有二种。谓兼因缘聚散远离修。不劣不散。彼二所依随顺修。此中显示欲等。远聚散及因缘等。二种修义。聚因缘者。谓远离毗钵舍那故。由懈怠所生沉没。散因缘者。谓远离不净相故。由掉动门所生。高举聚者。谓由惛沉睡眠门。于内踧踖。散者。谓由随顺净妙相门。于外驰散。不劣随顺修者。谓依观察相。观察诸法。不散随顺修者。谓依不净相。观察发毛等事。彼二所依随顺修者。谓修光明相依。如是次第。薄伽梵说。我之欲乐。无有下劣。亦无高举。于内不聚。于外不散。有后前想及上下想。开发其心。远离缠缚。与光明俱。自修其心。当令我心无诸闇蔽。上来说出对法论。此中依观察相。观察诸法者。是显彼经有前后想开发其心也。依不净相观察发等者。是显彼经及上下想远离缠缚也。何等名为后前上下。如瑜伽论第二十八卷云。修奢摩他时。修习心品上下想。修毗钵舍那时。修习观品前后想。上下想者。谓观察此身。如其所住。如其所愿。上从顶上。下至足下。种种杂类不净充满。谓此身中所有种种发毛爪齿。如前广说。前后想者。谓如有一。于所观相。殷重恳到。善取善思。善了善达。谓住观于坐。坐观于卧。或在后行。观察前行。谓若说言住观于坐。此则显示以现在作意。观察未来所知诸行。所以者何。现在作意位已现生故。说名为住。未来成所知位未现生故。临欲起故。说名为坐。若复说言坐观于卧。此则显示以现在作意。观察过去所知诸行。所以者何。现在作意位临欲灭故。说名为坐。过去所知位已谢灭故。说名为卧。若复说言。或在后行。观察前行。此则显示以现在作意。观察无间灭现行作意。所以者何。若已生故。无间谢灭。所取作意。说名前行。若此无间新生能取作意。取前无间已谢灭者。说名后行。当知此中为修止观。修二品胜光明想。是名想修故。余句相属准之可知。是名神足修习之相。

　　神足修果者。谓已善修治三摩地故。随所欲证所通达法。即能随心通达变现。又于别别处所法中。证得堪能。自在作用。如所愿乐。能辨种种神通等事。又能引发胜品功德。神足五门略说如是。

　　次明五根五门差别。

　　五根所缘者。若约共行缘四圣谛。若约不共行缘非安立谛。

　　五根自体者。谓信勤念定慧。

　　五根助伴者。谓彼相应心心法等。

　　五根修习者。谓信根于诸谛起忍可行修。精进根为觉悟故起精进行修。念根起不忘失行修。定根起心一境性行修。慧根起简择行修。智度论云。信根者。信一切法。从因缘生。颠倒妄见。不在过去。不在未来。不在现在。信诸法空。无相无作。不生不灭。而信持戒禅定智慧解脱解脱知见等法。乃至慧根者。于诸法实相。和入无碍无难。于世间无忧。于涅槃无喜。得自在智慧。故名慧根。是名五根修习略相。

　　五根修果者。谓能速发谛现观。由此增上力。不久能生见道故。又能修治𤏙顶。引发忍世第一法。即现此身已。入顺决择分位故。五根五门略说如是。

　　次明五力五门差别。

　　前之四门与根相似。唯修习果。少有差别。谓能损减不信等鄣。不可屈伏。胜过于前。五力五门略说如是。

　　次明七觉支五门相。

　　觉支所缘者。若就二乘安立谛门。所显人空。若就菩萨安立非安立谛门中。人法二空以为境界。

　　觉支自体者。谓念择法精进喜安定舍。如是七法是觉支体。又此七法三品所摄。如瑜伽说。三觉支奢摩他品摄三觉支。毗钵舍那品摄一觉支。通二品摄。是故说名七种觉支。谓择法精进喜。此三观品所摄。安定舍此三止品所摄。念觉支一种俱品所摄。说名所行。智度论云。念觉支在二处。能集善法。能遮恶法。如守门人。有利者令入。无益者除却。若心没时念三法起。若止散时念三法摄故。

　　觉支助伴者。谓彼相应心心法等。

　　觉支修习者。有共不共。共修相者。如对法说。依远离无欲寂灭回向弃舍。修念觉支。乃至舍觉支。如是四句。随其次第。显示缘谛修习觉支。所以者何。若缘苦谛。为苦恼时。于苦境界求远离故。名依止远离。若缘爱相为苦集时。于此境界。必求离欲。故名依止离欲。若缘苦灭。为苦灭时。于此境界。必求作证。故名依止。寂静弃舍者。谓起苦灭行。由此势力。弃舍苦故。于此境界。必求修习故。名回向弃舍。是名共修。不共修者。如智度说。于一切法。不忆不念。是名念觉分。一切法中求索善法不善法无记法。皆不可得。是名择法觉分。不入三界。破坏诸界相。是名精进觉分。于一切作法。不生着乐。忧喜相增故。是名喜觉分。于一切法中除心缘。不可得故。名除觉分。者一切法常定相。不乱不定是名定觉分。于一切法不着不依止。亦不见是舍心。是名舍觉分。又观实相智慧中生喜。是名真喜。得是真喜。先除身喜。次除心喜。然后除一切法相得快乐。遍身心中。是为除觉分。既得喜除舍诸观行。所谓无常苦空等观。有无非有非无等观。何以故。无戏论是实相。若不行舍。便有诸诤。若以有为实。以无为虚。若以无为实。则以有为虚。若以非有非无为实。则以有无为虚。于实爱着。于虚憎恚。生忧喜处。云何不舍。得如是喜。除舍七觉分具足满。此中除者。即是轻安。能除粗重。故名为除。是为略说觉分修相。

　　觉支修果者。谓见道所断烦恼永□。□其不共觉分果者。生在佛家离五怖畏。得百法明门。动百佛世界等。广说如经也。觉支五门略说如是。

　　次明八圣道支五门。

　　八圣道所缘者。谓即此后时四圣谛如实性。及与一切尽所有性。如所有性。皆是修道位所缘故。

　　八圣道自体者。正见正思惟正语正业正命正精进正念正定。知是八法是道支体。又此八法三蕴所摄。如瑜伽说。此中正见正思惟正精进。慧蕴所摄。正语正业正命。戒蕴所摄。正念正定。定蕴所摄故。何故觉支三品所摄。说此道支三蕴摄者。为显见道止观双运。异方便道不得双故。为显修道。修此三蕴。能得无学位解脱蕴。及与解脱知见蕰故。

　　道支助伴者。谓彼相应心心法等。

　　道支修习者。若其共行如觉支说。不共行者如智度说。菩萨于诸法。空无所得。住如是正见中观正思惟相。知一切思惟皆是邪。乃至思惟涅槃。思惟诸佛。皆亦知是。以何故。断一切思惟分别。是名正思惟。住如是正思惟中。不见是正是耶。过诸思惟分别。是为正思惟。一切思惟分别皆悉平等。平等故心不着。如是等名为正思惟。乃至广说。

　　道支修果者。谓分别海示他。令信烦恼鄣净。随烦恼鄣净。最胜功德鄣净。能得无量殊胜功德故。是为略说道支五门。菩提分义略说如是。

　　次消其文。文中在先释论发起。于中二句。初句总发。下句别起。此论中初说者。谓此品初说四念处也。

　　偈中合有十二颂半。于中有二。前十一颂。别明对治。后一颂半。总说对治。前十一中文□有六。一初一颂明四念处。二次一颂明四正勤。三三颂半明如意足。四有二颂总明根力。五一颂半明七觉分。六有二颂明八圣道。

　　初一颂明四念处中。上半别显。下半总明。然立四念处。略有三意。一为治四倒故。二为脱四缚故。三为入四谛故。三种差别如前已说。今于此中。说第三义。言粗行者。是身念处。所有色身。粗重所随。远离轻安。是行苦相。是故观身从入苦谛。言贪因者。显受念处。□种受起六贪爱。贪爱招集三有苦聚。所以观此。能入□谛。言种或者。显心念处。心持种子。作诸法本。我是□□。怖畏断灭。如实观心。趣入灭谛故。不迷故者。显法念处。诸法品类。染净差别。无明不了。覆鄣明慧。不迷法相。顺入道谛故。下半中。言为入四谛故者。总显所为。修四念处观者。总明能修。

　　释中有二。先释上半。后释下半。初中即释粗行中。先略释文。后重分别。初言由身故粗行得显者。如对法说。所有色身皆行苦相。粗重所显故。是故修观行时。能治此轻安。于身差别生故。今言粗行得显者。粗重行苦得显现也。此身以下重显前义。言粗大者是行苦相者。大之言重。谓粗重是行苦相也。余文可见。是故以下总释下半。

　　次修正勤。一者发起下文。此下第二明四正勤。

　　颂中有二。上半胜前以发于后。下半系前乘显正勤。如前所说。法念处中。已知染法是非助道。又知净法是彼对治。故言已知乃至对治。如上染法。已生者灭。未生不起。为上净法。未生令生。生者增长。故言为上二种故。修习四正勤也。

　　释中有二。先释上半。为灭离下。次释下半。文相可知。

　　此□□三明如意足。有三颂半。即为三段。初句出体。次句释名。后有三颂。明修习相。初言随事住于彼者。前修正勤。灭恶生善。随是无鄣。有助之事。故得住心于一境性。心所缘境不出二种。谓散粗境及静虑境。舍此散粗境。住彼静虑境。以之故言住于彼也。是明心住于一境性止。为四如意足体性。随四增上而得定故。次言为成就所说者。是第二释如意足义成就。是如意义。所须是其足义。如意所欲。无不成就。即是六通自在之义。如是六通。名须四足。如有所至。必须两足。故以所须。释其足义。举果曰因。名如意足也。此下三颂。明修习相。于中有二。初之二句举数总标。下二颂半随次别解。总标中亦有二。初句标所修行舍失。下句标所。

　　释中有二。初释上半。后释下半。初中亦二。别释。总明。别释之中。先释初句。于中亦二。正释。重显。正释中言为离□□正勤已者。举所随事。以释事字。次言心者。无彰有。助者。牒能随心。次释随字。故得住者。释住于彼也。此心以下重显前义。言此心住有四能者。成此心住有四胜能。谓欲增上及勤心观。如是四能作。但随事能成心住。一一皆随圣言师教。乃得成就心一境性。故言一随教得成就。如瑜伽论第九十八卷云。若有苾刍。依净意乐及猛利欲。为欲证得最胜通慧。从诸如来及佛弟子。殷重恭敬。听闻正法。从闻无间。渐次证得胜三摩地。是名欲增上三摩地。复有苾刍。如所闻法。如所得法。起大功用。发大精进。或正为他宣说开示。或以胜妙意词读诵。从此无间。渐次因缘能随获得胜三摩地。是名勤增上三摩地。复有苾刍。于诸贤善三摩地相。善取思惟。观青瘀等。乃至骨锁以为边际。由此所缘。次第生起胜三摩地。是名心增上三摩地。复有苾刍。如所闻法。如所得法。独处空闲。思惟筹量。审谛观察。由此因缘。渐次生起胜三摩地。是名观增上三摩地。乃至广说。如是四人皆随闻法成就胜定。故言随教得成就也。从此以下释第二句。于中有二。初言随教得成就者。说名四如意足者。将欲释义。举体显名也。一切以下正释其名。一切所求义成就者。正释颂中为成就也。言因缘者。是释所须。下言故者。诸所求义。如意成就之所法因。故说此定。名如意足也。别释二句。竟在于前。此中以下总显其义。于中二句。初句重显如意足体。下句结明。次第说意。初言心住名三摩提者。此云等持。欲明心住者。九种中唯取第九等持之住。以为四如意足之体。何等名为九种心住。一者内住。二者等住。三者安住。四者近住。五者调顺。六者寂静。七者最极寂静。八者专住一趣。九者等持。数修数习数多修习为因缘故。得无加行无功用住。任运转道。故名等持。等持正是三摩地也。前八种住后当更说。言应知者。劝知如是等持义也。是故以下第二结明。由前八种心住位中。依四正勤。勤修习已。乃得第九三摩地住。故正勤后说如意足也。随事以下次释下半。言随事随教住者者。是牒上说如意足体。依内勤事。及外圣教。随此因缘。得成心住。故言随事随教住也。内外因缘已如前说。以何方便得成此住者。为灭五失。以修八行。为其资根。得至心住。故言为灭乃至应知。此意明其得四定时。必须如是八种资粮乃得成就彼三摩地。依对法论。应作是说。若依瑜伽。更作异释。何者修如意足。有其二重。前依欲等四增上力。随其所应。得三摩地。唯灭现缠。未断随眠。彼人后时。欲断随眠。更进修习八种断行。乃得成就最胜等持。合说如是。前后二位。建立四种神足体性。是故今言随事随教住者者是牒前位。得定四人为灭以下。明彼四人随其所应后时修习八种断行。通而言之。此八种行亦在前位。但彼位中唯伏现缠。是故不立断行之名。于后位中能断随眠。是故此中方立断行。如彼论云。四三摩地增上力故。已远诸缠。后为永害诸随眠故。及为修集能对治彼诸善法故。便更生起欲乐䇿励。彼于如是正修习时。有八断行。为欲永害诸随眠故。为三摩地得圆满故。差别而转。此中欲者。即是彼欲。此中䇿励。即彼精进。此中信者。即彼信。此中安念正知思舍。即彼方便。如是此中若先欲等四三摩地。若今所说八种断行。于为永断所有随眠。圆满成办三摩地时。一切总名欲三摩地断行成就神足。乃至观三摩地断行成就神足。乃至广说。言此中欲者。彼是彼欲。乃至即彼方便者。是明彼先修四定时。亦有如是八种行相。以彼四人修习定时。无有不依此欲精进。及信方便而得定者。彼时合说名四。瑜伽论中。不名八种断行。虽彼不立断行之名。而其行相此彼不异。故言此等即彼等也。又虽四人皆有欲等。而随偏增。说四差别。非谓欲增上者。都无精进等行。乃至观增上者。都无欲等行也。

　　且止乘论。还释本文。何者以下生起后文。从此以下有二颂半。依前总标。次第别显。谓初一颂明五种失。后一颂半颂八断行。初中有二。三句别显。一句总结。其五失相。释中分明。释中次第释五种失。第一中言没懒恶处者。着散乱处不起精进也。第二中言不忆不持者。不忆教言。不持教旨也。第三中言忧喜为体者。下劣是忧。忧其难进。沉为事用。掉起是喜。喜小所得。浮为事用。此二相待互遍为鄣。是故合立为一过失。如合断常为一边见也。第四过者。沉时修观。浮时修止。而不随时作意修治。故不作意为过失也。第五过者。沉浮灭时。即应任舍。若沉灭后犹作离意。则还起浮。若浮息后犹作止意。亦还入沉。故无二时作意为鄣也。为灭以下明能治行。亦先发起。于中三句。初句总摽立八种定。次句别显立前四意。复有以下正发下文。

　　颂中有二。初之二句明前四行。次之一颂显后四行。用初四行总治一鄣。所以然者。诸鄣之中。懈怠无首。除遣为难。故须欲勤能所相依及与信猗因果相助。依此四力。乃能摧伏。其后四过。已失上首。鄣力微劣。随一能除。言依处者。是第一欲。及能依者。第二正勤。先深欲乐寂静功德。依此发起勤精进故。此因缘者。依处之因。是第三信。□决定信。起欲乐故。言及果者。能依之果。是第四猗。正勤为因。得猗果故。

　　释中次第。释此四种。第四中言若作正勤得所求禅定故者。得禅定时。粗重息灭。于此即得身心轻安。轻安曰猗。适悦为相。故约得定。以显猗果。余四以下明后四行。亦先发起。于中先即举数列名。灭余以下对过明。次颂中四句。随显四相。初言缘境界不迷者。即是正念对治忘教。次言高下能觉知者。是正智对第三过。觉知沉浮。浮高沉下随至觉知也。灭彼心功用者。是明作意。为灭沉浮。用心作意。随起对治。此中作意。正是思数。推发止观。故名作意。非遍行内作意数也。寂静时放舍者。是明舍相。沉浮灭时任放而舍也。

　　释中即四。第四中言起放舍心放流相续者。欲明舍位有初中后。如对法论说。舍者依止正勤无贪瞋痴。与杂染住相违。心平等性。心正直性。心无功用住性为体。不容杂染所依为业。心平等性等者。谓以初中后位辨舍差别。所以者何。由舍与心相应。离沉没等。不平等性故。最初证得心平等性。由心平等。远离加行。自然相续故。次后证得心正直性。由心正直。于诸杂染。无□□故。最后证得心无功用住性。今言起舍心者。是总标句。次言放者。显初位中心平等性。初始放舍不平等故。次言流者。显第二位心正直性。从平等流四正直故。言相续者。是显第三无功用住由无功用得久住故。

　　四如意下。大分第四。总明根力。亦先发起。文相可知。

　　颂中中有二。前一颂半正明行相。后之二句属当阶位。初中有三。一颂明根。一句明力。后之一句明五次第。初中亦二。在前一句显根起因。下之三句正明根相。初言已下解脱种者。五根位在通达分中。故先已下解脱分种。望出离果。所修善根。与解脱果。作初种子。故言已下解脱种子。何等善法为其体者。有师说云。七方便中。前三方便。是解脱分。以𤏙等四心是通达分。故知前三属解脱分。或有说者。闻思二慧。施戒三业。为解脱分。如优婆塞戒经说云。解脱分体者。所谓身口意业。从方便得。方便有二。一者耳闻。二者思惟。复有三种。一者施。二者持戒。三者多闻。毗婆沙中亦同此说。是身口意。意业偏多。唯是意地。不通五识。是方便得。亦是生得。是闻思慧。非是修慧。以何事种如此善根。或以布施持戒多闻。以此回向解脱涅槃。永离生死。若有如是勇猛心者。是则能种。若不如是。虽多布施。终身持戒。广习多闻。亦不能种。论说如是。若言前三方便是解脱分者。亭心念处。皆通三慧。何故说言非是修慧。又婆沙云。解脱分善有远有近。近者所谓前身种。此身成就。来身解脱。远者曾种迳那由他受身。不能生远分善。优婆塞经亦同此说。然利根声闻独觉菩萨。皆于㝡后一身之中。修七方便。乘得解脱。若亭心观总别念处。是为解脱分善根者。则于一身下种得脱。何得说言迳三身体。故知前三方便善者。属通达分。方便所摄。如说中阴。识支方便。故属识支。此亦如是。或有说者。施戒多闻及二方便。皆是解脱分善根体。然解脱分善有其三品。中下二品闻思为体。有可退义。其上品者。修慧为体。乘入通达分。无可退义。前说经论。且约初种。唯显中下二品善根。如对法论云。从下中品解脱分善。有可退义。唯退现行。非退习气故。又此论中约四正勤四如意是以说下解脱分种子。故知此分亦通修慧门。若此善根亦通修慧。何以取别二分异相。答信增上时立解脱分。慧增上时立决择分。如对法论云。于谛增上法。净信胜解相。是顺解脱分。即于此法。谛察法忍相。是顺决择分。如其次第。信增上故慧增上。且止傍论。还释本文。此下三句别显五根。欲增上者。是信根相。若信增上。必有欲乐故。事增上者。精进根相。灭恶生善。为事能故。境界不迷没者。是念根相。念增上者。不迷失故。言不散者。是定根相。及思择者。是慧相根。

　　释中有三。先释根义。次释初一句。后释下三句。初言此中增上。次第五处流者。第二句中。增上之言。通流五处。以增上义。是根义故。为修以下释初一句。为修四勤故者。是举正勤。兼取念处。心已随教得住者。是牒四如意足。心信言因此心已下解脱分种子者。是明三四为解脱分。依此文知。如是三四位在四善根之前也。一欲以下别释五根。文显可知。

　　颂中一句。第二明力。即就五法以说力者。由胜进时。能损惑故。故言说力。损惑故也。下之一句明五次第。前前为因。后后是果。故初说信乃至后慧。故言前因后是果也。

　　释中即二。释初句中亦有三句。初牒五根。次正释文。若五以下重显根后说力之意。谓若五法始成立时。黑白间赴。未名为力。若不信等。非助或法。不能鄣时。乃名五力。故说根力随有次第也。云何以下次释下句。于中亦三。初以征问。次牒偈答。云何如是以下因问别显。相生次第。文相可知。

　　上来明其行相已竟。若人以下属当阶位。亦先发起。于中二句。初句对前以分后位。此明五根在解脱分后。次句就后别问所在。此问通达分在根在力。

　　颂中二句正答。此问𤏙等四位是通达分。于中前二立根。后二说力。故言二二通达分五根及五力也。此中略明四善根义。欲显此义。四门分别。一名。二体。三相。四位。初释名者。𤏙顶二名。从喻为目。其后二者。当法立名。谓初定心。审观圣谛。与真现观。仿佛相似。如攒火时。初生𤏙气。与火热触。始有相似。故从此喻。名为𤏙法。欲令行者。勤修不息如攒火者。无暂息故。如智度说。如是观谛信。谓涅槃道。心住快乐。似如无漏。是名𤏙法。如人攒火。得有𤏙气。必圣得火故。言顶法者。是㝡上义。修习五根。至最上品。如人首顶。身中㝡上。故从此喻。名为顶法。如彼五力上品。就法名世第一。今此五根上品。从喻名为顶法。虽有亲疏。齐显上义。如对法说。由彼顶法。展转增进。居上位故。又复顶者。是处中义。何者𤏙法以前。罪增福微。修行不易。如似上山。忍法以后。罪微福增。修行不难。如从山下。此二中间。罪福亭等。如至山顶。已上未下。故从此喻。名为顶法。如智度说。𤏙法增进。罪福亭等。故名顶法。如人上山至顶。两边道里俱等故。或有说者。明进退际。如是等义如常说也。顺谛忍法。世第一法。亦如是常说。寻之可知。第二出体者。前二善根。五根为体。后二善根。五力为体。若取㝡胜定慧为体。论其助伴。通余心法。如对法说。𤏙法者。谓各别内证。于诸谛中。明得三摩地钵罗若。及彼相应等法。乃至世第一法者。谓各别内证。于诸谛中。无间心三摩地钵罗若。及彼相应等法。从此无间。必起㝡初出世道故。第三辨相者。依攒火喻。辨相若别。如瑜伽说。譬如有人。欲以其火作火所作。为求火故。下安干木。上施攒燧。精勤策励。勇猛攒求。于下木上。㝡初生𤏙。次𤏙增长。热气上冲。次倍增盛。其烟遂发。次无焰火。欻然流出。火出无间。发生猛焰。猛焰生已。便能造作火所作事。如下木上。初所生𤏙。其𤏙善根。当知亦尔。烧诸烦恼。无漏法火。生前相故。如𤏙增长。热气上冲。其顶善根。当知亦尔。如次烟发。其顺谛忍。当知亦尔。如无烟火。欻然流出。世第一法当知亦尔。如火无间发生猛焰。世第一法所摄五力。无间所生。出世无漏圣法。当知亦尔故。第四明阶位者。如一道章已广分别。故今此中不重出也。四善根义略说如是。释中有二。初正释文。后重分别。重分别中即有二句。初句顺明。后句反显。若人已下解脱分种。则次四位得决择分。若人未下解脱分种。是则不如此决择力。是谓顺明反显意也。

　　次说以下明七觉分。亦先发起。

　　颂中六句。约五义说。言依分者。初念觉分。觉所依故。自体分者。择法觉分。觉自性故。出离分者。精进觉分。能摧觉慧。令出鄣故。功德分者。是喜觉分。由觉实相。生欢喜故。三种灭或分者。谓猗定舍。由灭或鄣。助成觉故。后之二句显三差别。对法论云。念者是所依支。由系念故。令诸善法皆不忘失。择法者是自体支。是觉自相故。精进者。是出离支。由此势力。能到所到故。喜者是利益支。由此势力。身调适故。安定舍者。是不染污支。由此不染污故。依此不染污故。体是不染污故。如其次第。由安故不染污。由此能除粗重过故。依定故不染污。依止于定得转依故。舍是不染污体。永除贪忧。不染污位。为自性故。

　　释中有四。初明觉位。次释名义。三正释文。四问发起。初明位者。见道位中。始觉道理故。立觉分也。第二之中。先释觉名。无分别如如智是名觉者。若约二乘。无四倒分别之如如智。就菩萨无一切分别之如如智。次释分义。同事法明是名分义者。于转凡事成圣法中。同为一趣。相助而成故。此七以下正释本文。云何以下征问发起。

　　颂中二句明三差别。言因缘者。灭或因缘。此猗觉分。即是轻安。与粗重因。正相反故。言依处者。灭或依处。是之觉分依于理定得转依故。自性故者。是舍觉分。舍离或鄣之自性故。故言说者。由此三种灭或义成。故说三种为灭或分也。

　　释中次第释此三义。释初中。言或鄣为重行住因者。显所对因。种子粗重。名为或鄣。故言或鄣重。即此粗重为现行或。而作因缘。故言为行住因。此中为字应在重下也。言此猗与粗重因对治故者。猗是轻安。反对粗重。是故能为灭或因也。余文可知。

　　次说以下明八正道。亦先发起。

　　颂中有二。前之一颂正约四义明立八意。其次一颂约后二义显六差别。初中言分决者。即是正见。谓后得智于所得分决了知故。又复分明决了先所证故。及令至者。正思正语。思是意业。语是口业。由此二种正业。令他至正道故。令他信三种者。亦是正语。及与正业正命。言正业者。即是身业。此身口业。大分有二。若从无嗔无痴而起。立为正语及与正业。若依无贪善根所起。别名正命。反耶命故。如智度说。离五耶命故名正命。何等为五。一者若行者为利养故。诈现奇特。二者为利养故。自说功德。三者为利养故。占相吉凶。而为人说。四者为利养故。高声现威。令人畏惊。五者为利养故。称说所得供养。以动人心。耶因缘活命故。名为耶命也。对治不助法者。即是正勤正念正定。以此三种治三鄣故。由此四义立八道分。故言说道有八分也。此八种中正语一种。通有二能。故尔处说。其余不尔。故随一也。

　　释中有二。先明位地。修道位中显立道分者。于修道中。有后得智。世间正见分决义故。正释文中。释前三义。释初义中即有四句。初言见道分决分是正见者。牒偈属当。后得正见。缘自见道。决定分别。知其分齐。故言见道分决分也。第二句言此见世间正见者。正出体相。第三句言出世正见后得者。对因分别。因此以下是第四句释分决义。自所得道者。是牒所知见道。言及果者。谓见或断所得无为。于此道果随所得分。决了分别。故说正见为分决也。令他以下释令至义。能令他知及得者。依内正思发起正语。故能令他知其有道。及能令他随行得道。故说此二为令至也。令他信下释第三义。举数列名。发起下文。

　　颂中二句。显三差别见者。由正说故。表内正见。故从所表名为见也。或者正业知之正命。由此三行。令他起信。故言应知令他信也。对法论说。正语正业正命。是令他信支。如其次第。令他于证理者。决定信者。见于正命清净性故。所以者何。由正语故。随自所证。菩能问答。论议决择。由此了知有见清净。由正业故。往来进止。正行具足。由此了知有戒清净。由正命故。如法乞求。佛所听许。衣钵资具。由此了知有命清净也。

　　释中有二。初言令他信分者三处者。是释下句。依正以下释上三义。初中言有智者。正释颂中所表见也。正依业下释次戒义。依正命下释知足义。此中三句。初言他得信轻财知足者。是略表句。于非法物。无知重心。故言轻财。于如法物。不过量取。故名知足。第二句者重显上义。如法行见衣服等四。是释轻财。如量行见衣服等四。是释知足。四二命缘者。衣服饮食卧具医药也。故令以下第三结句。烦恼以下明第四义。举数列名。发起下文。

　　颂中二句显三差别。言大或者。根本烦恼。正勤所治。及小惑者。是随烦恼。正念所治。自在鄣者。是六通鄣。正定所治。下言对治者。对上三鄣。总显三治。对法说云。正精进者。是净烦恼鄣支。由此永断一切结故。正念者是净随烦恼鄣支。由此不忘失。正止举相等。永不容受泛掉等随烦恼故。正定者。能净最胜功德鄣支。由此引发神通等无量胜功德故。

　　释中有二。初释三鄣。第一以下对鄣明治。第一中言非助烦恼有三种者。明此三种皆是烦恼六通等鄣。婆沙论中有三师说。有说无知。有说不得。有说于定不得自在。如是三说。皆有道理。今此论中。且说初义。是无知故。说名烦恼。修断烦恼名大惑者。见道所断亦是大惑。今说道分所对治故。但说修断贪瞋等耳。第二第三文显可知。第一烦恼以下第二对鄣明治。次第说三。文相可见。

　　于此品内。有二段中。别明对治。竟在于前。此下第二总说对治。于中有二。前之一颂约位分别。其后二句对人分别。

　　就第一中。此修习下发起下文。

　　颂中有二。初之三句别显三位。下之一句举数总结。初中言随不倒有倒者。谓凡夫位。若约二乘。从亭心观。至世第一法。若就菩萨。十信以上尽十回向。随顺见道。故随不倒。未离见或。故言有倒。随颠倒不倒者。谓有学位。若约二乘。苦忍以去。乃至金刚。若就菩萨。初地以上乃至等觉。或种未尽。故随颠倒。得无分别。故言不倒。无倒无随倒者。谓阿罗汉及如来地。见或已离。故言无倒。修或永尽。故无随倒。下句总结。文相可知。

　　释中有二。先释下句。何者以下释上三句。如次第下属当三位。随文可知。

　　菩萨以下对人分别。亦先发起。

　　颂中二句。明三差别。言境界者。谓所缘境。及思惟者。谓所修行。言至得者。谓所得果。于此三中。大小不同。故言有差别也。

　　释中即三。初中言自相续身等念处是其境界者。实论二乘。亦离外身。及内外身。然其但缘自世界内。不能普缘他方世界。为显其狭。故说自身等也。第二中言菩萨无生得道理者。以其不取生灭等相。得理原故。名得道理。第三中言为灭离身诸法者。为灭身等。得寂静处。是明二乘。唯为自身。住于寂静。以为至得。菩萨不为灭离故修者。简异二乘。常在生死。度群生故。非不为灭离者。简异凡夫。于内心中。离诸鄣故。但为至得无住处涅槃者。离凡夫执。不住流转。异二乘着。不住寂静。是名无住处涅槃也。修习以下结前起后也。

　　○修住品者。修是前说。道品之行住。是依行建立之位。行人所住。故名目住。此中正显依修立住。是故名为修住品也。

　　此品之中。有三颂半。于中有二。前之三颂。别明位相。后二句约人总结。初中亦二。二颂一句依修行立四位差别。后之三句约法界明三位不同。初中有三。在前一句举数总标。次七句三字别显四位。最后二字是总结也。初总标。言修住有四种。谓下所说有十八位。安立之意。唯有四种。故言有四。何等为四。一者前之七种。立共通位。共通三乘故。次有二种。立不共位。不共二处故。其次六种立前后位。前后立六故。最后三种。立同时位。同时说三故。为显道品修行有共不共。故立前二。为显因行果德有渐有顿。故立后二。是谓安立四种位意。文中即四。初之二句立共通位。次有一句立不共位。其次三句立前后位。后一句余。立同时位。初共位中。即立七位因者。第一因位修住。谓三乘种性。前取无始。后除发心。于其中间。唯有因性。未得行果。故名因位。入者。第二入位修住。谓三乘人随其种性。已能趣入初发心故。行者第三行位修住。谓三乘人发心以后。及乃至世第一法以还。随其方便。修如行故。至得者。第四果位修住。谓三乘人入见道位。方始至得出世果故。有住第五。谓三乘人在修道位。未至所望。作功用故。无作第六。谓三乘人至无学位。已果所得。息作用故。意者。第七胜德位修。住得六道随意转故。此位通前学无学也。

　　第二段中略立二位。言有上者。地前菩萨依不共行。已趣二乘。一切位地。对彼二乘。无增上德。显此菩萨有增上行。故名有上。然此上行未是究竟。其胜行有上可修。故名有上。依此二义。立有上位。何故但立地前位者。为显菩萨在凡位时已超二乘圣果位故。言无上者。是如来地。对诸菩萨。虽过二乘。而未究竟。有上可修。故立如来。为无上位。究竟圆满。更无上故。又此佛果最极上位。能于我慢习气永尽。故于上相。都无所在。以之故名为无上位。如经颂曰。上相无所有故。号为无上。依此二义。名无上位。立有上者。为异二乘。立无上者。为简菩萨。由此二义。立不共位也。

　　第三段中。安立六位愿乐位者。谓在地前四十心位。愿证一道。业修万行故。言入位者。初地菩萨已入见道。生佛家故。言出位者。谓次六地渐增修道。出诸鄣故。受记位者。谓第八地决定无退。受佛记故。说者位者是第九地。得无碍辨。善说法故。灌顶位者。是第十地。菩萨行满。受佛位故。记十方佛所放光明。入菩萨顶以授佛位。事同于王受位之时。取四海水。灌其顶故。此六位者。显位阶降有前后也。

　　第四段中安立三位。言至位者。果地法身。从自往来。到至得故。功德位者。是受用身。依万行功受万德故。住事位事者。是变化身。遍十方界。化八相故。此三住者。显果差别。无前后也。言已说者。第三总结也。

　　释中有三。一者举数总标。二者牒数别解。于中次第。释十八位。第七中言胜德位者。是释颂中意字。由有胜德。得如意故。第八中言过声闻等位者。是约有增上行之义。释有上名。未入初地菩萨有约有其上可进之义。释有上名也。释无上中。唯约一义。释无上也。此余释文。准前可解。一切以下第三总结。即释颂中已说文也。

　　此下第二明法界位。初句总标。下即别显。真如法界。自性无染。但依客尘。以显三位。故言法界复有三也。言不净者。在凡夫位。于诸或种。无所断故。不净净者。有觉圣位。修或未尽。见或尽故。言清净者。在无觉位。见修二或究竟灭故。如次第者。是总结也。

　　释中即二。先释初句。不净以下释次二句。前四位中约初共位。释三差别。为显法界。普通三乘。是故不就余门说也。

　　于此品内有二段中。别明位相。竟在于前。此下半颂。约人总结。此中安立人者。随此位别安立别人。应知如道理者。劝知顺理安立人也。

　　释中有二。先即总释。此中以下别显立相。言自性中住者。依第一位以显初人。此人已入住者。是显第二位中立人。如是等者。例显后位诸余人也。修位已说。何者得果者。结前生后也。

　　○得果品者。依前修住。显得果相。是故名为得果品也。

　　于此品内。有二颂半。分作二段。二颂一句别显果相。最后一句说已总结。初中亦二。前之一颂。对因以明五果不同。后一颂一句约位以显十果差别。此中在前略明其义。五果之义三句分别。初列名字。次明体相。其第三者。对因分别。列名字者。依瑜伽说。一异熟果。二等流果。三离系果。四士用果。五增上果。此就通门。染净杂说。今此论说。一名报果是异熟果。二增上果不异彼名。三随流果是等流果。四功用果是士用果。五相离果是离系果。此约别门。唯说善果。故随善起。次第而说。何者。宿世善业所感报果。作善法器。故在初说。依此报果增上力故。得发善根。是增上果始起以后。由先世习爱乐胜善。是等流果。由此现在爱乐功力。善根圆满。是功用果。圆满修故。能离诸鄣。是故第五立相离果。第二出体相者。如菩萨地力种性品说云。诸不善法。于诸恶趣受异熟果。善有漏法。于诸善趣受异熟果。是名异熟果。习不善。故乐住不善法。不善法增修习善。故乐住善法。善法增长。或似先业。后果随转。是名等流果。八支圣道灭诸烦恼。名离系果。若诸异生以世间道灭诸烦恼。不究竟故。非离系果。诸有一类。于现法中。依正随一工巧业处。起士夫用。所谓农作商贾事工。出书算数占卜等事。由此成办诸稼穑等财利等果。是名士用果。若眼识等是眼根等增上果。众生等果。是名士用果。若眼识等。是眼根身分不坏不散。是命根增上果。二十二根各各能起自增上果。当知一切名增上果。此中言或似先业后果随转者。如因煞生。受于恶趣异熟果已。后生人趣。受短命果。由盗物故。堕恶趣已。后生人中。受贫穷果。诸如是等。等流果摄。余文分明。寻之可知。五果体相。略明如是。第三封因分别者。谓对十因。显其差别。异熟果是引发因。增上果中望心心法。是同事因。得善不善是引发因。得等流果是生起因。得士用果是引发因。得离系果是引发因。此余诸因所得之果。多分入于增上果摄。如瑜伽论。思所成决择中说。又先所住诸业烦恼。于三界中异熟果熟。此异熟果因业烦恼。引发因故。名有因法。又六识身以从眼色。乃至意法为增上缘。同事因故。名有因法。又不善法。由近恶友。闻非正法。不正思惟。引发因故。名有因法。与此相违三种引发因。起一切善法。当知亦尔。即此诸因。皆由各别增上果故。名有果法。若善不善无记诸法所有种子。未被损害。彼一切法皆是能生生起因故。名有因法。此生起因皆由各别等流果故。名有果法。又染污住生耶精进。无果劬劳。生忧苦住。不染污住。生正精进。有果劬劳。生喜乐住。彼由引发因故。名有因法。即彼因法皆由各别士用果故。名有果法。又世间道。趣于离欲及出世法。圣道所摄。能证涅槃。彼由引发因故。名有因法。即出世道。由离系增上果故。名有果法。谓由究竟离系果故。若世间道非由究竟离系果故。此所引文随义类取。未必一一如彼次第。五果之相略说如是。

　　次正消文。初中言器果者。是果报果。宿习善根所得果报。顺修善行。为受道器。故名器果。此果报果通善恶道。今明顺果。故取善道。言报果者。是增上果。谓胜善根。由器报力。增上所起。从因立名。名为报果。次言此是增上果者。恐滥初果。依本名别。此增上果通一切法。今就善法立此果故。唯取器报增上所起也。言爱果者。是随流果。由其先世。长习善根。后随彼流。爱乐善法故。此随流果。普通三性。今明修果。唯取善法也。言增长者。是功用果。由现在世勤功用力。善根增长。得圆满故。清净果者。是相离果。由行圆满。出离鄣故。言次第者。立此器等五果前后。依报果等。五果次第。由是相依。生起次第也。

　　释中有二。初释五果。此立以下释次第也。器果中。言果报者。是出器体。与善相应者。是释器义。第二中言器果增上故者。举能起缘。即是报也。善根最上品者。显一所起善。正出果体也。第三中言宿世数习故者。是举前因。爱乐善法者。正出果体也。第四第五。文显可知。此立以下释次第言。亦可知也。

　　此下第二约位显十。于中前四是略说果。其后六者。是广说果。开前四果。分别六故。又前四果是上上果。望下下因。立上上果故。其后六果。是随顺果。二二相顺。立三双故。初中言上上果者。是第一果。实是通名。但从最初。以立通名。其后三中更立别目。此第一果在入行位。入为因上。行为入上。望下为果。名上上果。因位修住唯是种性。未发修行。故不立果。言初果者。是第二果。在至得位。始得出世。故名初果。言数习者。是第三果。在有作位。加行功进修。名数习果。究竟果者。是第四果。在无住位。是无学果。故名究竟。此下三句明后六果。言随顺者。是前四中。初上上果。此果正是见道方便。随顺彼故。名随顺果。此中三双。皆是随顺。但从最初受此通名也。言对治者。是前四中第二初果。顺前方便。始得见道。永断前时所伏或种。是故名为对治果也。言相离者。前四之中。后之二果。学无学道相离诸鄣。须发胜德。故名相离。言胜德者。即彼位中六神通等。顺修彼离鄣。成此胜德。是故此二亦随顺也。上来诸果约共位立。此下二果在不共位。言有上者。在菩萨地。是约第三前后位说。言无上者。谓如来地。是约第四同时位说。有上无上亦相随顺故。此三双名随顺果也。此下一句第二总结。

　　释中有二。一者正释本文。二者总集分别。初中亦二。先即总标。后随文释。此中亦二。先释十果。后释结句。初中亦二。先正释文。次分别义。释文中。言从自性发心者。从下自性。得上发心也。乃至修行者。从下发心乃至其上修行。此显上上果体相也。应知后后次第者。此以后后释上上义。谓发心位是自性后。其修行位是发心后。约此后后立上上果。自性非后。故不立果也。释次三果。文相可知。释随顺中。言为因缘故者。是释随顺义。即第一果与第二果。作因缘故。名为随顺。言应知上果者。是出体也。释对治中。言是灭道者。出其体相。断灭之道。故名灭道。言因此得初果者。因此随顺。得见道果。是对前果。显随顺义。言此中初道名对治果者。是举果体。以富其名也。释相离中。言相离果者。是牒其名。言数习果圆满果者。是出其体。谓前四中。后二为体。圆满即是究竟义故。言为远离或鄣故者。释相离义。言如次第有学无学诸圣人果者。此是约人显其果位也。释次三果。文相可知。如是以下重分别义。言如是四果者。一者第四名究竟果。二者第七名相离果。三者第八名胜位果。四者第十名无上果。此四种果皆显圆满果位差别。故言为分别圆满果故也。准此而论其余六果。为分别因。而不说者。非令同故。非令同者。四果等显一位之果。六果随显别位因故。为略说下释其结句。言为略说如是多者。是正释文。或五或十。故言多也。言若广说则无量者。是显结意。谓结句言略说意者。为显广说有无量果也。

　　上来第一正释文竟。此下第二总集分别。于中有二。初正集义。后结究竟。初中有三。先集对治。次集修位。后集得果。初中亦二。总标。别集。别集之中。对上品说。列十二修。觉悟修者。是四念处。体是智慧。离无明故。摄论说此名显示修。除无明闇。显了境故。令薄修者。是四正勤。勤修二善。薄二恶故。彼论名为损灭修也。熟治修者。四如意足。体是静虑。成就治道故。彼论名为治成修也。上事者修。即是五根。为起上位。五力事能故。彼论名为后行修也。密合修者。即是五力。行与理合。能胜烦恼故。言智到境一家故者。释密合义。彼论名为相应修也。上品修者。是七觉分。始入出世上于世间故。彼论名为胜智修也。胜品修者。是八圣道。进入修道。胜于上品故。彼论名为上上修也。初发修者。是凡夫位。如前颂言。随不倒有倒故。彼论名为初际修也。中行修者。有学圣位。如前颂言。随颠倒不倒故。彼论名为中际修也。最后修者。无学圣位。如前颂言。无倒无随倒故。彼论名为后际修也。有上修者。是二乘修。无上修者。是菩萨修。如前颂言。境界及思惟至得有差别故。境界无胜以下。举彼三义。释无上也。言无集者。菩萨思惟。破折诸相行无所得。故言无集。对二乘思集取苦无常等相也。

　　此下第二集修住义。于中亦二。总标别明。略举五位。集诸修住。第一中言应成修住者。是牒其名。此人住自性中者。举人属位。即是前名。因住修住。虽未成就。有应成性故。名应成也。第二中言作事修住者。是牒其名。后发心乃至修行者。属当其位。即是前名入位行位也。第三中言名最净位者。先牒前位。谓前第四名至得位。至得之名。同法身位。是故名为最净位。次言最净位者。是立其名。欲显此位。非体最净。但名最净故。名为最净住也。第四中言有庄严位住者。是立其名。遍满十地故者。释庄严义。于十他中。十种法界。及十度等。有为无为。功德遍满。是故名为有庄严位修住。第五中言无上位住者。是立其名。义已显前。故不更说。以此五位。总摄上说。十八种位。及次所说法界三位。随其所应。相摄应知。

　　此下第三集。其果义。于中亦二。总标别集。别集之中。明六种果。先列其名。后辨其相。一摄持果者集。前五果。彼报果等五果之中。摄一切果。无不尽故。又器果等五果之内尽摄。次说十种果故。以是二义。名摄持果。二最胜果者。集彼十果。就彼普摄五果之内。简取最胜。立此十果。是故名为最胜果也。其次二果重显五果。后之二果重显十果。三数习果者。显五果中初果报果。数习善根。所得报故。四上上引出果者。显五果内后之四果。于报果上。出增上果。乃至功用果上引出相离果故。五略果者。显十果内在前四果。六广果者。显十果中后之六果。略广之义。如前已说。此中以下次第显相。言摄持果者是五种果者。是显初果。义如前说。言余果是五种果别异者。显最胜果。后说十果。名为余果。五果之中。最其殊胜故。言是五果之别果也。言宿世所集故名果报果者。是显数习果。五果之初也。言上上引出故有四种果者。是上上引出果。即是五中后四也。言若略说上上果有四种者。是显略果。即是十中在前四果。约通义故。说上上果有四种也。言若广说随顺果有六者。是显广果。即是十中后六种果。亦就通义。故言随顺果有六也。是四种果分别广说故者。释广果名。就前四果。分别说六。故后六种名广果也。

　　中边以下。总结究竟。言此处有四者。总相而言。对治修住得果三品。合为一处。以依行立位。就位立果。文势相乘。无隔绝故。故释论主合此三品。一处集义。由是义故。至于此处。则有四处。一相。二鄣。三真实。其第四者。谓行住果。以之故言。此处有四。第四处内别有三义。随别立品。故言三品也。

　　中边疏卷第三
