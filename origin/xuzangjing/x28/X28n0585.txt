卍新纂续藏经第 28 册 No. 0585 法华经三大部读教记


　　No. 585-A

　　记读教。自以记遗忘。非谓传乎人也。嘉定初。在佛陇。方草创。已有传之者矣。东山南湖。传之者又多。晚在天竺。随讲修饰。于经疏重言诸师异同则删去。学者有请锓木。以正旧传。何如。曰可传乎。

　　宝祐四年春甲子天台晦岩法照

　　No. 585

　　　　法华三大部读教记

　　法华三大部读教记目录妙玄时教说五章议经体论第一卷普门子序章疏题玄文四序玄句听次甘露门待绝二妙莲华三喻附法观法华教主华严三照梵王见净不定教第二卷秘密教十二部经通别申论开权三经通别当分跨节三法通局第三卷十二因缘七种二谛三法解源翻宗立识教证别教接俗减缘行起修遮照第四卷十身舍那支佛借别名通如佛六种性三种意生身三藏菩萨断惑第五卷十种境界大师位次六重本迹本迹比决四佛迹因四佛成道寂光有相偏圆权实三不退第六卷教体大小乘印二空别教纵横忏重三藏教名性相二宗乞乳第七卷提谓经六因四缘楞伽制肉双游华严教主涅槃五味通别五时方等授记十行横学文句第八卷释文句二字六难能开佛慧记释委释等科寄行约教观心引证三宝第九卷结益三分所闻法体三疑结集法藏心王境观第十卷声闻无生镜体半头天眼第十一卷传衣别教房宿三种佛界三界天主无量义经四伏难方便品题五浊体相第十二卷知法常无性佛种从缘起索车身子六心退四种缘集五人得菩提第十三卷齐探上下五分结无住本性类二种第十四卷舍利法华分身三变土田龙女成佛寿量四句品信开合六根盈缩文殊位次止观止观悬叙纲领定境说不思议境第十五卷祖承鹤林传观无情佛性置毒起教观第十六卷灯炷六即四种三昧事理二观三止名含中别教闻中第十七卷戒体别教修中所观阴境第十八卷能观十乘三千三境生生三无为家家般般圆断得得诸部第十九卷光明定题事理二定信相位次三种忏法观心观佛安养教主定散二善第二十卷通相三观料拣三土即寂光四土净秽四外二境见见遣非习气随缘八相尘沙

　　法华三大部读教记目录(终)

　　妙玄(一)

　　时教图

　　<PIC>X28000201.gif</PIC>

　　时教说

　　时教者圣人之所以开后学也众生无始背觉合尘吾佛哀而拯之甚闲而不乱故寝大施小弹斥淘汰终归开显而能事毕矣夫逗机设教莫越乎化仪诠理化物莫越乎化法化法所诠莫越乎真中二理真中二理莫越乎如来藏心此理此心一而二二而一也去佛既远不有智者正出世之经为人道立教则光明种子或几乎息矣舍时教无以传圣人心学者当自时教始。

　　五章议

　　夫两种五章皆果佛之法约教则约如来设教被机之相约行则约佛自行所得之法不作此解何分在缠能诠之名哉然则明佛自行所得之法意令学者闻名识体依体明宗宗成有用起教分别亦若是而已矣是则初心之人便得果佛五章作自己受用而佛世尊只先得我之五章者也问签(五)(十六)言体宗用足者境体也行宗也智用也又云境即是体是法身智行是宗是用何耶曰境智行三对体宗用则宗对般若是智妙用对解脱是行妙取三德义便故若宗是因果以对行妙行始为因行终为果亦便也用是智用化物必智导含识对智妙亦便故知各从其义耳问凡释首题须立五章何故戒疏但三涅槃二十五耶曰菩萨戒经既行部外又非一经之总目乃是什师诵出一品二卷中偏节戒法一卷别行于世称菩萨戒经若一经之目应云梵网若一品之目应云心地经品之目须论五章戒本别行节者私安故不用也若涅槃者以顺经文说三一圆融一摄一切故也如经云解脱之法亦非涅槃如来之身亦非涅槃摩诃般若亦非涅槃以此而知只是依经文圆诠三德故立二十五章虽诸经义具而无显文故不立也。

　　经体论

　　法华经体唯一实相盖大雄氏自行究尽化他开显之法点世相为常住即妄念以成真不顺迷情独取悟理实一部之指归众义之都会也然一实相无空假中之异故妙玄通释标体则曰正指实相别释显体则曰即一实相印推原经文则曰诸法实相也唯佛究尽法体本融依正色心莫不全是但此体上具德而有三名当处绝待之谓中当处立法之谓假当处亡泯之谓空故引寿量非如非异双照如异与二论四句皆显三谛经曰如是相等三转读之即三谛也记主云当知如是相等即是转释诸法实相又此三谛以圆融故互具成九故释签简曰空假即中中为经体中即空假亦指于中夫即一而论三圆具而成九故虽作圆具九三说只可作一实相着是知三法乃是体上之具德九法又是三法之圆融皆转释一实相之义且非正显经体正显经体只一实相云尔又应须知就经体言一切诸法此体收尽而此体外更无一法若有一法在此体外名魔事也妙经玄签经体之意备求其说惟四明尊者得之言经体则曰心路绝处如彼圆伊当上一点绝思绝议非用非宗也言体德则曰而其性融一不定一如伊一点点不孤然故直法身非法身法身必具般若解脱也言互具则曰彼之四句不出三谛以圆融故三谛各三也若全此一实相经体而起经宗或起经用但名体宗用三义成合矣若全体礼体底体达而起宗本宗要宗助或起本用当用自在用义成离矣又何起修离合之辨哉余故曰经体明即具法相论离合。

　　读教记卷第一

　　天台沙门　法照

　　普门子序

　　普门子序私科为三初四教下叹教在人二惟三下传弘著述三普下谦己记时著述又二初广叙传弘二间者下的美著述又二初著述之艰二且法下签访之美。

　　章疏题

　　净名玄一此经理致深远言旨渊玄若但依文帖释恐止事数而已一教宗极终自难量犹须略忖幽微显不思议旨趣今辄于文前撰五重玄义。

　　签(一)(二)玄悟法华圆意者五义释经统收五味故名为玄妙记(八)(廿九)略举经题玄收一部。

　　妙宗(上)(二)五重玄义本是经中所诠观法大师预取解释经题。

　　别行玄记(上)(一)言玄义者能释之义门也玄者幽微难见之称义者深有所以也斯盖大师以三昧力彻法性际深见今品人法之意也应知名等五义皆悉幽微七方便人智莫能见。

　　光明句记(二)(二十)玄义者文选云睿哲玄览注云玄通也谓离文通示其义故曰玄义。

　　玄之一字四明妙宗别行记约所释得名与净名玄同光明记约能释得名与荆溪合然准妙宗之文则览所释为能释也文句二字当亦然故妙乐云文谓文字一部始终句谓句逗义通长短则一部文字始终句逗指经明矣光明记踵此说但就能释而言谦辞耳问诸部题名曰玄义曰文句曰疏者何曰精微云疏是通名玄句是别目如妙玄文句等从别单题若净名玄疏别行义疏等乃通别双题或单从通名则观经疏等是也。

　　指归钞(一)(一)云一家言教解题与释文各部者则名有玄义文句之异其合为一部者则总题曰疏如净名疏观经疏之例也(文)涅槃称疏此乃新意非旧题名问法华疏题名文句与教体三假文身句身同异云何北峰师曰体相是同用与少异同称文句属三假中二体相同也故妙乐释文句二字牒唯识文而例同之用与异者此是题名彼是教体一不同也题属一经彼通诸教二不同也题就色立教体通声三不同也问妙乐云此亦不论色行等体亦之一字对何文下耶曰唯识云文即是字句诠差别俱舍云牟尼说法蕴数有八十千彼体语或名是色行蕴摄今题云文句非但不可唯识一实三假亦不同于俱舍摄色行体也编次玄句疏于后。解题&nbsp;法华玄义&nbsp;释文&nbsp;法华文句&nbsp;题文&nbsp;观经疏&nbsp;光明玄义&nbsp;光明文句&nbsp;&nbsp;观音玄义&nbsp;观音义疏&nbsp;三请观音疏&nbsp;净名玄义&nbsp;净名疏&nbsp;&nbsp;涅槃玄&nbsp;涅槃疏&nbsp;菩萨戒疏&nbsp;

　　光明记(一)(一)文句者文即经文句谓章句亦句逗也即以章句节其经文令其诠旨各有分齐故荆溪云以由释题大义委悉故至经文但粗分章段题云文句良由于此然立此二字盖谦辞耳若观释经大义非少。

　　新记云文句二字是经文经句大师消文节句揽所释为能释。

　　玄文四序

　　北峰曰玄文四序一总序既是章安私记缘起理合居初二序王大师将释五重玄义先以一序序经首题王起众文之始三私序王大师虽序经始末且从其义章安从说故复重释四玄文本序正序玄文此四序安布次第也窃详章安总序与私序王则大师说玄时未有也大师将说五重玄义先览五义别为序王以释经名令知经名通冠本迹次作本序正序玄文章安私序乃因大师序王但序经题义含五章未明经文亦具五章故重作私序而释成之惟总序缘起乃最后作也问别行经序为是谈玄之序为是别时讲经之序若云经序何云正序玄文若云序玄何云别行经序曰荆溪两云正序玄文的是玄序而名经序者对玄文本序得名也荆溪因见玄文自有本序又见章安释云盖序王者序经玄意故科此别释经名为别行经序行训作也问序王与本序显释五章之名荆溪何云似但释名而已曰记主见大师于经字前着荡化等语故知似但释名尔却科荡化为探取经旨旧云别行与本序则能释所释异一章五章异。

　　玄句听次

　　玄序云昔于建业始听经文次在江陵奉蒙玄义。

　　妙乐(一)江陵禀受玄旨建业方听经文。

　　妙乐引证一遍记难如玄序云云语虽倒置事则无殊盖作文法也近人以方训始草庵谓之文误者非。

　　甘露门

　　玄(一)(一)知甘露门之在兹。

　　签(一)(三)实相常住如天甘露是不死之药今释妙法能通实相故名为门。

　　句(一)(二)今明娑婆国土音声佛事则甘露门开记(一)(九)则甘露门开者则言乃表唯声益故实相为甘露诸教为其门门无开闭理非通塞此土入者不假余尘由之通理故曰门开。

　　问签文云妙法为能通门妙乐何云诸教为其门耶曰妙乐因释此土声教入道故云诸教为门签文释经首题故云妙法为门要知开显诸教即妙法也。

　　待绝二妙

　　玄(一)(一)所言妙者妙名不可思议也。

　　签(一)(三)初释妙者但举一不思议则已简于可思议也彼止观为成观故乃以相待为可思议粗唯一绝待为不思议妙今则不尔圆中约时待绝俱妙余味约部或妙或粗若前三教时之与部一向为粗至法华被开方称为妙止观相待义似于别故判为粗今此妙名兼于本迹彼文妙观独在于圆虽异而同细寻可了下文广释不俟多云。

　　辅行(三上)(二)今法华唯具二妙所谓待绝所言待者唯有待粗成妙更无待妙成粗若以迹望本亦可互形若以部望部一向唯妙今约法华迹理复置互形所以玄文待绝俱称为妙故以部教相望复有横竖望前四时名为竖待圆望三教名为横待此文既依法华经意而释名等大概准彼相待是粗义当待粗论妙绝待是妙义当开粗论妙此二亦名废粗开粗故法华中唯论二妙更无非待非绝之名彼为判教故待之与绝同称为妙今此相待则判为粗唯明绝观无部可待则无竖待无教可望名无横待故唯一绝以为能诠虽立相待以显绝待尚无于绝何待之有。

　　玄(二)(十二)若破粗显妙即用上相待妙若开粗显妙即用上绝待妙。

　　玄(二)(九)一相待二绝待此经唯论二妙更无非绝非待之文若更作者绝何惑显何理故不更论也。

　　签(二)(卅一)既云此经当知妙题兼此二义故使今释诸妙以二冠初故迹门十妙一一妙中开多科目无不二释言更无非待非绝等者理性实是非待非绝祇向待绝约理论二不同双非二边更有中道之理恐有人疑应更别有双非绝待之理故便释云文理俱无此待绝理已破无明已显中道故知双非无复所显故云破何惑等。

　　玄(二)(九)今待粗妙者待半字为粗明满字为妙亦是常无常大小相待为粗妙也净名云说法不有亦不无以因缘故诸法生即是明满字也始坐佛树力降魔得甘露灭觉道成即提昔之半待出于满也般若云于阎浮提见第二法轮转亦是对鹿苑为第一待般若为第二也涅槃云昔于波罗柰初转法轮今于尸城复转法轮众经皆共以鹿苑为半为小为粗待此明满大妙其义是同今法华明昔于波罗柰转四谛法轮五众之生灭今复转最妙无上之法轮此亦待鹿苑为粗法华为妙妙义皆同待粗亦等文义在此也(云云)二绝待明妙者为四一随情三假法起若入真谛待对即绝故身子云吾闻解脱之中无有言说此三藏经中绝待意也二若随理三假一切世间皆如幻化即事而真无有一事而非真者更待何物为不真耶望彼三藏绝还不绝即事而真乃是绝待此通教绝待也三别教若起望即真之绝还是世谛何者非大涅槃犹是生死世谛绝还有待若入别教中道待则绝矣四圆教若起说无分别法即边而中无非佛法亡泯清净岂更佛法待于佛法如来法界故出法界外无复有法可相形比待谁为粗形谁得妙无所可待亦无所绝不知何名强言为绝。

　　签(二)(卅一)初文意者今家即以三教为满故对三藏为半简之(云云)所以重叙前诸经者明今经相待不应对三教文亦且同诸教所待故亦指鹿苑而为所待结中意者一往以所待之粗对圆为能待之妙(云云)释绝待中为七(云云)初文约教显圆问若明绝待祇应但一何故开四以四相形与待何别答若相待中展转明妙前粗犹存今论绝待绝前诸粗无可形待又所以渐明四种绝者为知圆绝极妙无过前三被绝圆外无法细消文意各有深致(云云)意但且论展转相望以明诸绝显于圆教无复能绝(云云)次岂更下明绝待相状明法界体一无复形待待谁为粗等者明无能待能即是妙法外无法待谁粗妙无所可待等者明无所绝所即是粗法外无法故无所绝(云云)不可以相待示不可以绝待示待绝俱绝故名灭待灭绝。

　　玄(二)(十一)用是两妙妙上三法众生之法亦具二妙称之为妙佛法心法亦具二妙称之为妙。

　　签(二)(卅四)次二妙妙上三法者欲明三妙在于法华方得称妙故须二妙以妙三法故诸味中虽有圆融全无二妙三被妙已故三即妙故上文云此妙即法此法即妙故得三法皆具于十成三十妙良由于此问向释妙云待绝俱绝方名为绝今何以言待绝二耶答前明绝待故须俱绝今述经意故须双明经意虽双理无异趣以此俱绝对前称待所待未会会方名绝是故此部得二妙名。

　　签(六)(九)又若不论待无以明绝若明待已即指所待是于能绝亦绝方名为绝。

　　相待论判绝待论开即诸文判粗妙开粗妙也相待者待粗而论妙能待之义在于法华绝待者绝相待之粗妙而论妙亦绝能待之妙而论妙亦在法华旧谓相待是施权义非也。

　　莲华三喻

　　玄(一)(一)一为莲故华譬为实施权文云知第一寂灭以方便力故虽示种种道其实为佛乘二华敷譬开权莲现譬显实文云开方便门示真实相三华落譬废权莲成譬立实文云正直舍方便但说无上道。

　　签(一)(四)妙法不出权实故莲以譬实华以喻权(云云)若非莲华无以显于妙法故也(云云)为莲故华者约时且寄华严顿后而说顿中之别理实教权且置未论鹿苑施小方等般若已为开废而作方便如此说者且在于小若约教者通前四时三教皆权二乘唯在法华菩萨处处得入而今文引且从引小小难引故故寄说之(云云)次明开者指实为权权掩于实名方便门闭今指权为实于权见实名方便门开(云云)第三废者舍是废之别名开已俱实无权可论义当于废权转为实所废体亡(云云)若尔开废何别答约法乃开时即废约喻必义须先开若尔法喻差违何成喻法答据理似与喻有违据事似先开后废如先示方便即是真实既识实已永不用权若约理者开废俱时开时已废故也。

　　玄(一)(四)为莲故华华实具足可喻即实而权又华开莲现可喻即权而实又华落莲成莲成亦落可喻非权非实。

　　签(一)(十二)华实具足等者为莲故华华掩于实为实施权实在权内体复不异故云即实而权机熟须开开彼能覆情怖近果名之为覆袥彼近谓名之为开开何所开即彼能覆又华落莲成等者华落譬非权莲落譬非实开已即废时无异途开教行人理同一理故故实立已同冥三德故知三德不当权实。

　　玄(七)(六)复次为十妙故开出十粗如为莲故华意在于莲(云云)又华开莲现譬开十粗显十妙则无复十粗唯一大事不可思议境界乃至利益。

　　玄(五)(十六)昔权蕴实如华含莲开权显实如华开莲现离此华已无别更莲离此粗已无别更妙何须破粗往妙但开权位即显妙位也。

　　玄(一)(十一)问华以喻权权是小乘之法则不应破于草庵草庵既破何得以华喻权答小乘是化佗之权是故须破今明自行之权故以华喻耳。

　　签(一)(廿九)答小乘是化佗乃至喻耳者且约初说小隔于大是故云破以大破之故云须破自行即是体内之权故以华喻然化佗之权据佛本意并属自行又初约施权故属化佗今论开权故属自行施开被缘其理不二。

　　北峰曰莲华喻法约佛意说以喻一代施化之意如来为实施权意在于实如为莲故华华本含莲正喻同体但众生权中有实华含于莲是故开显令知据众生不知则不名莲华正是开草华为莲华但今莲华喻佛施化之意故不论草华也如玄(七)(廿六)一华生必有于莲为莲而华莲不可见此譬约实明权意在于实无能知者文云我意难可测无能发问者(文)既云意在于实而众生不知故须开也又复须知虽喻佛意无非妙法若从所喻权法当体但空但中不能即实亦可譬粗故云昔本隐实如华含莲又云为十妙故开出十粗如为莲故华等即此义也详玄签意小乘是化佗之权正如前玄多华一果等此约在昔当分喻桃李草华也今明自行之权故以莲华为喻然化他之权据佛本意并属自行此据佛意喻莲华也又云初约施权属化佗今论开权属自行此又约施权喻草华开权喻莲华是则施权隔实如草华故须破开权即实如莲华故须显今明开权即妙及以佛意故以莲华为喻也。

　　附法观

　　妙玄(一)(三)观心即闻即行起精进心故。

　　签(一)(九)观心者随闻一句摄事成理不待观境方名修观。

　　妙玄(一)(十一)六明观心者(云云)心如幻焰但有名字名之为心适言其有不见色质适言其无复起虑想不可以有无思度故故名心为妙妙心可轨称之为法心法非因非果能如理观即辨因果是名莲华由一心成观亦转教余心名之为经。

　　签(一)(卅一)由一心等者研一刹那既成观已即以此观复观后心后心成观所复成能后后相续名教余心经是被下之教故观下惑名经。

　　四明十义书破立甚精此乃妙玄一部观心式样十不二门指要钞广此说耳。

　　法华教主

　　妙玄(一)(五)今经体者体化他之权实即是自行之权实如垢衣内身实是长者。

　　签(一)(十四)初文即是开丈六垢衣垢衣正是示为小乘化他权实今开即是同体权实璎珞长者。

　　此章安师私谓经体开权之文四明妙宗立法华身是尊特佛引为诚证的示开权绝待妙故决了声闻法是诸经之王开粗即妙妙外无粗是故得云璎珞长者看解谤书净觉神智皆不及也。

　　华严三照

　　妙玄(一)(六)云何分别(云云)。

　　释签(一)(十六)初文五味者还约华严日照三譬开为五味问应还取涅槃本文何以却取华严文耶非但数不相当亦恐文意各别答涅槃五味转变而祇是一乳华严三照不同而祇是一日今演华严平地之譬以对涅槃后之三味数虽不等其义宛齐又涅槃以牛譬佛乳从牛出譬佛初说大乳出已后其味转变犹成分譬故此下文义立五味皆从牛出未若华严日譬于佛光譬说教日无缘慈非出而出众机所扣非照而照故使高山幽谷平地不同同禀教光终归等照故用两经二义相成。

　　别行疏(下)(十二)降神母胎即示两相。

　　记(下)(十四)问华严顿后方施小化譬如穷子急追不至徐语方来前顿后渐其义善成今那忽云降神母胎即示两相答诸文所论初顿次渐盖是化仪施设之语今此所说大小双应终归一乘方尽鉴机始末之事如方便品思无大机念欲息化诸佛劝谕方施小乘次文却云无量劫来赞涅槃法生死永尽我常是说是故思机然后施小此等之说皆是仪式不可据此以难今文预鉴群机原始要终度物之意也。

　　句(六)(十九)今明胜应应菩萨即卢舍那尊特身大机所扣者也劣应应小乘丈六弊衣小机所扣者也。

　　别行疏记(下)(十四)彼经预叙一代始终故立譬云犹如日出先照高山次照幽谷后照平地今家义开平地为三对于涅槃五种牛味高山大机能感顿教日光先照即有次第及不次第见佛性也若涅槃中譬从牛出乳次第五味则对一代五时教味次第相生。

　　孤山论衡记云华严有三照之说涅槃有五味之谈华严既居最初涅槃仍居最后乃始终之二义也。

　　疑者曰华严预叙一代则是预借法华莫不以法华为所施耶当知预叙之言乃是约佛意判释所以得云先照等也不可以化仪为妨。

　　梵王见净

　　妙玄(一)(六)见有净秽。

　　释签(一)(十七)见净如梵王见秽如身子。

　　净名经(上)(七)尔时螺髻梵王语舍利弗勿作是念谓此佛土以为不净所以者何我见释迦牟尼佛土清净譬如自在天宫舍利言我见此土丘陵坑坎荆棘沙砾土石诸山秽恶充满。

　　净名疏(三)(十二)垂裕记(四)(四)有前四种罪障者界内有为缘集障界内尘沙障界外尘沙障界外无明障而此四障障于四净故知身子具四种障身子虽除恶有为集然由有于净有为集不依佛慧故使于垢不能见净是故四净悉皆不见。

　　妙乐(二)(廿八)别译阿含第六广明诸梵来下第八第十一广明诸天赞佛诸天若来并同人形第四云梵王来礼佛佛入火光三昧不能得前因往瞿伽离门唤之瞿伽离问谁唤答梵王又问佛记汝得阿那含耶答如是又问阿那含名为不来汝何以来梵王言如是之人不应与语故知一同人法还有违情而诫伽离(云云)既为一代请法轮主请大则大请小则小。

　　梵王为一代请法之主故在大则大在小则小所以依佛慧见土清净也。

　　不定教

　　玄(一)(七)虽高山顿说不动寂场而游化鹿苑虽说四谛生灭而不妨不生不灭虽为菩萨说佛境界而有二乘智断虽五人证果不妨八万诸天获无生忍当知即顿而渐即渐而顿大经云或时说深或时说浅应问即遮应遮即问一时一说一念之中备有不定不同旧义专判一部味味中悉如此此乃显露不定。

　　签(一)(廿一)初文者此指华严不动不离而升而游者此指顿后渐初不动于顿而施渐化(云云)虽转四谛指鹿苑此指虽施渐化而不起于顿此二味既然诸味准此虽为菩萨指方等般若彼二时中俱有小果新得旧得如常所明虽五人证界不妨八万诸天获无生忍此重指渐初对般若说前文约法此中约人得果不同证法不定应引大论显密法轮义释此中意故大论六十五云于阎浮提见第二法轮转初转法轮八万诸天得无生忍陈如得初果今转法轮无量诸天得无生忍今转似初转问初转少今转多云何以大喻小而言似耶答诸佛有二种法轮一者显二者密初转声闻见八万及一人诸菩萨见无量阿僧祇人得二乘无量阿僧祇人得无生忍无量阿僧祇人发无上道心行六波罗蜜阿僧祇人得初地乃至十地一生补处坐道场是名为密故知初见八万一人属显露摄秘密者如次明之(云云)次引大经证中云或时说深或时说浅等名不定者以由彼此互相知故若秘密者即如下文互不相知是故名密不定与秘并皆不出同听异闻故名为即(云云)问此与方等恐畏欢喜等为有何别答不定遍前四味若直语方等但弹斥而已既以身土令物殊途正当不定(云云)言味味者乳中则约圆别相对以辨不定酪中教门虽无二别乃与八万对辨不定生熟二酥三四对辨其意可见。

　　按玄签文有二义自虽高下释相是约部竖明次味味下结是约教横辨或问净名佛以一音演说法众生随类各得解四教义引证显露定教四教仪引明不定教净名记云佛以一音等是秘密义如此不同者何曰经意多含遍证无碍只一梵音演说取共相见闻之义证定教取得益不同证不定教取如来神光遮覆彼彼互不相知明秘密。

　　读教记卷第一
卍新纂续藏经第 28 册 No. 0585 法华经三大部读教记


　　读教记卷第二

　　天台沙门　法照

　　妙玄(二)

　　秘密教

　　玄(一)(七)秘密不定其义不然如来于法得最自在若智若机若时若处三密四门无妨无碍此座说顿十方说渐说不定顿座不闻十方十方不闻顿座或十方说顿说不定此座说渐各各不相知闻于此是显于彼是密或为一人说顿或为多人说渐说不定或为一人说渐为多人说顿各各不相知互为显密或一座默十方说十方默一座说或俱默俱说各各不相知互为显密。

　　签(一)(廿二)若智若机等者智谓大圣权谋机谓不同次第不择时处身口意密随何四门无碍自在适时称会皆无虚设三正释相中且寄三法以出其相何者以此三法对秘密故则化仪四教文义整足任运摄得三藏等四于中复二先约三说相对次约说默相对初三说中二先约十方相对次或为下于一方中多人相对一方既尔十方亦然二文各先正释次各各下结次约说默相对中亦应具有十方及人二义不同无人相对者文略而言俱默俱说者理合如之前三法相对准此亦应云俱顿俱渐俱不定文无者亦略既云俱默俱说互不相知名之为密何妨俱顿互不相知各各下亦结也云互不相知者前文但云于此于彼者亦应互说举一以例验知不定与秘密但有互知与互不知以辨两异此中显露亦义通余七以秘密不出此七故也故前文云显露渐顿及显露不定故七并是显露意也。

　　签(一)(十七)问华严鹿苑大小永隔才说方等则同座并闻者何答若以秘密横被无时不遍若约横论竖则隐显在机。

　　签云五味则一道竖进味味皆有半满相成者彼南师偏用五味北师偏用半满今约五味半满相成而用则华严唯满不半乃至法华废半明满非五味各有半满也又云故至鹿苑方分显密者此叙小始人天不历华严故提谓犹属显露至鹿苑方分显密。

　　文句(一)(五)秘密者隐而不传。

　　妙记(一)(十七)秘密不传者降佛已还非所述故尚非阿难能受岂弘教者所量又阿难非不传秘赴机之密非所传耳故秘密所用全是显教是故传秘秪名传显。

　　妙玄(六)(十八)秘密既隐非世流布此置而不论签(七)(十)秘在大圣赴机今且置而不说若欲说之只名口密赴四机缘今其彼彼互不相知即是其意显秘虽异教不出四是故不论。

　　止观(一)(八)教是圣人被下之言圣能显秘两说凡人宣述只可传显不能传秘听者因何作观或得者六根净位能以一妙音遍满三千界随意悉能至则能传秘教。

　　辅行(一上)(卅三)正约化主论得不得密属圣人圣能双益今论凡师故阙于密故修观者无密益义故云听者因何作观次或得下义立于得位虽在凡凡师多种五品已下犹名不得六根净位虽无三轮口密之益能传妙音遍大千界不同佛化故云能传禀教之人仍无密益。

　　妙玄(十)(十五)涅槃云我初成佛恒沙菩萨来问是义如汝无异诸大乘经如此意义类例皆名顿教相也。

　　签(十)(十八)初成道者且借秘密助入此中明鹿苑初成亦有顿义况诸经耶。

　　玄(十)(廿三)大经云我坐道场菩提树下初成正觉(云云)此则通至于前。

　　止观(九)(廿八)又复我说初成道十方菩萨已问此义即涅槃中约十二因缘有秘密教。

　　辅行(九下)(十四)又复下引证秘密教(云云)故知渐初已有菩萨密闻斯义。

　　涅槃疏(四)(十)旧解坐道场亦曾问者或言是华严中问翻经不尽其文未来或言是偏方不定教文亦不来或言是秘密教非显露摄义皆不然今明道场乃是元初圆满始坐非方便道场第二卷云我已久于无量劫来久已成佛亦如法华成佛已来甚大久远昔诸菩萨曾问此义如今不异正对过去之问非一化之始不应据寂灭道场及偏方秘密。

　　涅槃经大师引用非一或证顿或证秘密或证涅槃遍前也。

　　十二部经

　　妙玄(一)(十七)复次一一教中各各有十二部经亦用悉檀起之若十因缘法所成众法乐闻正因缘世界事如来则为直说阴界入等假实之法是名修多罗或四五六七八九言偈重颂世界阴入等事是名祇夜或直记众生未来事乃至记鸽雀成佛等是名和伽罗那或孤起偈说世界阴入等事是名伽陀或无人问自说世界事是名优陀那或约世界不善事而结禁戒是名尼陀那或以譬喻说世界事是名阿波陀那或说本昔世界事是名伊帝目多伽或说本昔受生事是名阇陀伽或说世界广大事是名毗佛略或说世界未曾有事是名阿浮陀达磨或问难世界事是名优波提舍此是世界悉檀为悦众生故起十二部经。

　　妙玄(六)(十五)今依大智论标名者一修多罗此云法本亦云契经亦线经二祇夜此云重颂以偈颂修多罗也三和伽罗那此云授记四伽陀此云不重颂亦略言偈耳四句为颂如此间诗颂也五优陀那此云无问自说六尼陀那此云因缘七阿波陀那此云譬喻八伊帝目多伽此云如是语亦云本事九阇陀伽此云本生十毗佛略此云方广十一阿浮陀达磨此云未曾有十二优波提舍此云论义部者部别各有类从也经者外国云修多罗此云线经线能贯穿经能经纬言能持法如线如经(云云)二明分法大小者此经指九部为入大之本则九部是小三部是大盖别语耳通而为言小亦有记莂六道因果又阿含中亦授弥勒当作佛记岂非授记经亦有自唱善哉无问而说声闻经中以法空为大空故成论中云正欲明三藏中实义实义者空是阿毗昙所不申而成论申于空空即广经当知小乘通具十二部也(云云)有人言大乘九部除因缘譬喻论义大乘人根利不假此三斯亦别论通语大乘何得无此三经耶有经言小乘但让广经一部有十一部无方广者大乘说如来是常一切众生皆有佛性正理为方包富为广又理融无二亦名为等声闻中所无但十一部耳若言小乘定有九不应复有十一部既取十一亦通有十二为缘别说或让三或让一以判大小乘(云云)。

　　签(七)(九)将大小俱十二望大小各九各九是别各十二是通各九之中缘喻事三局在于小广问记三局在于大余之六部通于大小(云云)又有说者名十一部菩萨纯说大乘方等第十九云复有十一部经除毗佛略亦无如是甚深之义次明通别意者如上所说一往赴机据理应以通说为正。

　　修多罗名名该三藏如达磨郁多罗之论本亦名修多罗故又十二部中非局一部始终通名修多罗故止观所引若律若论共成妙解故指前六云修多罗。

　　通别申论

　　妙玄(一)(十九)天亲用两番四悉檀造地论通华严(云云)签(二)(六)地持释华严十地品此下一代四时皆有论申唯方等部未有别论可以唯识通用申之无性之文全同败种故也。

　　玄(四)(卅二)又十地论摄大乘论地持论十住毗婆沙论大智度论并释菩萨地位而多少出没不同(云云)签(五)(廿二)十地论唯释华严十地品摄大乘第七释第四因果胜相中亦但明欢喜等十地而已地持中明种性等六住。

　　玄(十)(十九)地论第七地云一念心具十波罗蜜签(十)(卅二)地论等者(云云)地持第七以十二住摄一切位。

　　此文在十地论第九卷第七远行地签中云地持者持字误。

　　净名玄(四)(十一)应有别申大集方等及此经论不来此士。

　　<PIC>X28001001.gif</PIC>

　　<PIC>X28001101.gif</PIC>

　　或问净名玄云如十地论别申华严经别圆两教签云十地论唯释华严十地品签文又云地持释华严十地品何耶一云传写之误应改持作论字二云文有兼正之殊若从正说地持论正是通申华严今云地持释华严十地品者此兼释十地品也兼正不同故得互举予尝于嘉定壬午五月既望亲捡大慈藏中地持与十地论乃持字之误当改为论不然则错认弥勒为天亲甚相辽也。

　　开权

　　经(总诸佛章方便品)舍利弗诸佛随宜说法意趣难解所以者何我以无量无数方便种种因缘譬喻言辞演说诸法。

　　疏(四)(九)从随宜所说下是开方便也(云云)初明佛道随三种机宜说方便故言随宜而佛意在实物不能解故言意趣难解也。

　　记(四)(卅二)初明佛道至难知也者施权意也以诸教中无施名故今欲明开故先叙所开即所施是故玄文云为实施权意在于实开权显实意在于权当知以实为权权名隐实开权显实实外无余潜之与显利在物情常住本源未尝增减故未开之前非但不说显实之名都无施权之语故说宜权之言即须显实故也。

　　句(四)(十六)以无量无数方便者明开权也是法皆为一佛乘故明显实也。

　　记(五)(八)然三世章显实皆云是法及释迦章如此两字并指权是实故云显实何者在昔施权尚无权名何况有实故今开权权即是实故云是法皆为佛乘故知述其施权意在开也。

　　经(方便品)诸佛所得法无量方便力而为众生说(云云)句(四)(廿二)诸佛所得法者修道得于诸权法也记(五)(十四)修道得于诸权法者自行因满所感权法正当自行体内权也即此法体亦不可说以方便故为众生说成化他权(云云)故知立一开权之言于今乃成二意一者胜昔所施二为显实之所不指所开无由说实况指权是权知非究竟既显实已权全是实玄(一)(廿二)九开权显实者一切诸法莫不皆妙一色一香无非中道众生情隔于妙耳大悲顺物不与世诤是故明诸权实不同(云云)今开方便门示真实相唯以一大事因缘但说无上道开佛知见悉使得入究竟实相除灭化城即是决粗皆至宝所即是入妙。

　　签(二)(九)初通明诸法本实次大悲下施权三今开下显实初文者法既本妙粗由物情故知但开其情理自复本(云云)正开中又二初约法通开明施化本意次除灭下寄二乘难开以明开相粗既即是妙化城即是宝所故也。

　　玄(十)(廿六)次从二以开二者元本是如来藏如来藏中备有半满不思议之二众生不解全生如乳又开出带半之满。

　　签(十)(廿九)本是如来藏者即是法华正体一实之理故名为藏实理之中备有同体权实之法名为半满众生不解是故开出带半之满(云云)此从不思议二开思议之二今合思议之二归于不思议二不思议二纯一醍醐。

　　句(三)(廿二)若依今经文未曾向人说如此事。

　　记(四)(七)言未曾说者通论教等前并未开别而论之教行理三前或已会若开人者前教所无故以前教所无而为品目故知非同体方便无以施开等也(此明可开之理)。

　　句(六)(十九)记(七)(十)跨节为同当分为异是则同为同体异为异体异约施权同约开显只一吏民义当两属(开已知同)。

　　止观(六)(廿八)辅行(六下)(十三)于实法界顶开同体权髻与实相明珠(从应而说)。

　　签(六)(末)开前诸粗应中亦约教道须开两教佛应。

　　北峰师曰须知开权正为机情的开异体若论佛意无非同体但今开显非为佛意正为机情良由如来藏中性具权实权实同体体元圆妙但由机缘不解是故如来方便顺机为实施权设教分齐藏通则唯诠偏真别教则次第断九机缘执之不能趣实不能即实名偏名粗异体权也至法华会机熟须开指其所执是我方便权说为实而施权即是实方知粗即是妙异即是同玄云元本是如来藏等也。

　　指南曰正论异体为所开也须知秘密藏中权实体一众生不了妄计遂生贪着小乘流浪五道欲使复性不免施权调熟机缘终令悟实故玄文一明诸法本实二大悲施权三开权显实究论开异体者顺机曾施故记主所谓若不先异何所论同良有以也。

　　草录曰考论法华正宗既开权已自妙为其佛已殷勤称叹方便三周正体(云云)不知本经指上所说此经开方便门的指佛以方便力示以三乘教此本经略开之正文也声闻言下近谓情尽功由于此经题妙法品目秘妙权皆已妙本无相违才涉即实已非开权若分权实异体论判(文)意为佛叹权已而开即开同体妙权况佛方便力岂异体耶决疑开法体辅正开体内权今以四义评之一不识化意若论佛意本无同异但由众生情隔于妙今若开权岂开佛意二不识自他且今开权为化他为自行若开化他岂非异耶故文句(三)(二十)三教若通若别当分皆是化他权实圆教若通若别当分皆是自行权实化他之三皆名为权自行皆名为实(文)此大师判权实文当思之三不识今昔所开属昔名异体今经能开名同体故玄云开昔之异显今之同正开异成同何将所执异体作能开同体耶四不识机情若开同者机情在何处知同耶若在无量义何故到略开斥作方便动执生疑若在五佛知同者正是开异成同何得直云同体耶。

　　三经通别

　　妙玄(二)(廿四)妙法莲华名异众典别也俱称为经通也立此二名凡约三意谓教行理从缘故教别从说故教通从能契故行别从所契故行通理从名故别名从理故通。

　　签(二)(十一)初文者虽在今经与他对辨不无通别若妙法莲华名之与义俱异他经经之一字名与他同义与他异今从名通故云通耳次立名意者以何缘故立此经名名既该乎一部一部意不逾三故名既通别不同三意亦随名通别故释此三意粗妙甄分教行理殊通别异辙(云云)一代圣教诸名之下无不具此教行理三无不以别而契于通无不以通而应于别故此三中通摄佛法故教则机应相对行则因果相对理则名实相对亦是事理相对若无此三双通别虚设。

　　玄(二)(廿四)今称妙法之经即是教之通别名赐诸子等一大车乘是宝乘直至道场即行之通别或言实相或言佛知见大乘家业一地实事宝所系珠平等大慧等即是理之通别。

　　签(二)(十二)今称等者妙法是别异余经故经即是通通名经故故知今经通别始自如是终乎而退莫非佛说俱是妙法从始至终咸别并通于此教通别中诠于行理通别故知本迹无非因果及名实故不可遍引故略示方隅粗引譬喻以示行之通别及方便中实相等为理通别譬喻中者诸子习因不同即是行别等赐大车直至道场即是行通大车是所乘通理道场是所契实相乃至大慧之名亦是名别一一别名咸从理立即是理通此是今经理之通别。

　　妙宗(上)(九)他释经题皆以经字为能诠教余字并是所诠之义作此分之甚违佛旨且人法譬皆是名字岂非能诠那得一向属所诠义经字不可一向属教如妙经云法华经藏深固幽远无人能到又云为佛护念植众德本入正定聚发救一切众生之心成就四法必得是经疏释此四是开示悟入佛之知见知见证理名为得经此二岂非以理为经金光明云十方诸佛常念是经岂令诸佛但念于教此例盖多不能备引故知诸师以能诠所诠释众经题失旨之甚今家皆用通别释题方无所失(云云)今解诸经通别二名俱是能诠俱是所诠良以通别各自具于教行理故勿谓二名但在于教须知通别自有教名行名理名如一别题佛说是教观即是行无量寿佛是理岂非别教别行别理以此三别对于经字即是通教通行通理(云云)彼释签中乃以因果判行通别须知其意非谓至果其行方通欲知意者据各修因名为行别约趣一果此别即通斯乃别时论通通时论别岂唯行尔教理亦然如以机应对教通别佛以一音演说法众生随类各得解各解则机别一音则应通各解不离一音一音不妨各解如金光明玄以能诠文字为教理以能诠所以为教别所以即是四悉檀也一一悉檀皆用文字一一文字不离悉檀如以名实对理通别多名不离一实一实不妨多名故三通别皆悉同时悉类乐中管色之韵约声则通约曲则别通别二用不相妨碍(又十一纸)五时之内一一经题皆具通别若不用此教行理判徒分通别全无所以也然无量行会一常乐四教四门同诠一理若专方等未堪此闻乃是预取法华之意跨节而谈于佛灭后解释诸经不约法华宁穷一化(云云)欲使行者即此一题就说解教起能观行见真佛理。

　　释签大车是所乘下通理二字宜削去或问诸文明人理教行今何缺一曰教行理三消释经题且论于法不论于人若以义求教行既以感应因果相对理亦应有又问诸文明教理智断行位因果今何缺五曰智断位因果并行中摄故不更明又问三经通别合五章否曰词异意同何者教即初后二章理即经体行即宗用行之进趣曰宗行之伏断曰用故大师云显体是理宗用是行也。

　　当分跨节

　　妙玄(一)(廿四)问教主不同设教亦异云何而言金口梵声名为教通答此有两义一当分二跨节当分者如三藏佛赴种种缘说种种教缘异故教别主一故教通依此教行有能契所契种种名理理无种种(云云)此则身口行理齐分而说不得作余解也通别圆等教行理当分亦尔斯义易解而理难融(云云)二跨节者何处别有四教主各各身各各口各各说只隐其无量功德庄严之身现为丈六紫金辉(云云)若开方便门示真实相即向身是圆常之身向法是圆法向行向理皆即真实如此通是一音之教而大小差别能契有长短所契唯一极种种名名一究竟唯一究竟应于众名作如此论教行理通别者相则难解理则易明(云云)。

　　签(二)(十二)问中所以但问教者教行理三展转互通教既居初但从教问余之二种凭教自显初广略二解泛通诸教是故通以一佛为通今即离为四佛不同佛佛自有诸门教别故云教主不同设教亦异云何下难者以前通途难今四别次答中意者即具富分跨节两义应知两义即与待绝二妙不殊又前二释亦具二义何者若依施权即当分义若据佛意即跨节义虽具二义不谭其意而以此意泛释复未甄衡二途其意似通而未灼然开显以是义故故须分于二义而答当分通于一代于今便成相待跨节唯在今经佛意非适今也(云云)次只隐下明当分意立当分者以施权竟权实相对故有四主各各不同故明意者无别当分只是隐实施权且云当分初至金辉现当分身也(云云)若开下正明跨节相(云云)三结意中历三意结初言通是一音之教而大小差别者今此是法华跨节一音不同小乘当分一音具如止观第一记故依婆沙但三藏佛一音耳准例通别皆应有当分一音前当分义中分四教主各有所说所行理体故义易解理无种种何故四教各有所诠所诠异故理不应异故云难融跨节义中不分四教各别诠理故云易明诸经所说因果各别今越彼别义唯论一理故相难解若二义相成则理相俱易若二义隔越则二俱难明是故二义相须当分乃成今经相待义边跨节乃成今经开权义边又若方等般若及华严等当分义者仍是施权若来至法华当分义边成判权实判已即废废已即开开废相即不可异时签(六)(七十三)跨节则诸教法门皆从圆生当分则各各自有无量法门生当教佛果。

　　文句(五)(三)转佛心中化他之法度入他心名转法轮。

　　妙乐(五)(卅二)转佛等者此有二义若约跨节通四如来诸法具足随扣而赴凡有所说无非化他对自证说若以圆自对三教他此即约法亦名为他今从当分约渐初说此佛内证故云心中证有权实权法利物故名为他。

　　问跨节唯在今经何故妙乐云若约跨节通四如来曰法华之前随机各说四教不同今以开权言之只一圆佛也看通字故四明别行玄记下云约跨节论只一圆佛被四种机说四教法。

　　三法通局

　　妙玄(二)(一)南岳师举三种谓众生法佛法心法(云云)今依三法更广分别若广众生法一往通论诸因果及一切法若广佛法此则据果若广心法此则据因。

　　签(二)(二十)次明大师依南岳意更广分别(云云)言若广众生法一往通论诸因果及一切法等者然众生义通故云通论若其通论义非究竟故云一往一往虽通二往则局不通于佛及唯在因佛法及心不云一往者佛法定在于果心法定在于因故此三法得名各别何者如众生身中佛法心法犹通因果况众生名通通凡通圣若佛身中众生心法亦定在果心法之中佛法众生法此二在因若尔何故经中三无差别答理体无差差约事用此义广明具如止观十法成乘中说即是心法及众生法彼佛法界亦兼于果而不专于果彼文寄果明理性故也。

　　指要(上)(五)应知心法就迷就事而辨故释签云众生法一往通因果二往唯局因佛法定在果心法定在因若约迷悟分之佛唯属悟二皆在迷复就迷中众生属他通一切故心法属己别指自心(云云)三法各具事理二造方无差别。

　　止观(五)(十)辅行(五中)(一)妙乐(四)(十五)续遗记下(四)。

　　三法得名各别众生法二往则局而不通于佛此对佛辨及唯在因此对心辨有云乃唯在因及字刀笔之误有云众生法及心法皆在因故云及夫法界之性无所而不遍无所而不在不在于佛则在众生不在众生则在于心是以得为三无差别故言妙也。

　　读教记卷第二
卍新纂续藏经第 28 册 No. 0585 法华经三大部读教记


　　读教记卷第三

　　天台沙门　法照

　　妙玄(三)

　　十二因缘

　　涅槃经(二十)(五)云无明有爱是二中间即是中道如是中道能破一切生死。

　　妙玄(二)(十五)十二因缘支二是过去则止常二是未来则止断现在则显中道推现三因则说未来二果推现在五果则说过去二因三世皆有十二支为推因果故作如是说。

　　签(三)(三)言中道者离断常耳(云云)次推三世中云三世皆有十二者推因知果等如今所说三世俱名因果而支数多少不同者具如俱舍云略果及略因由中可比二如止观第三记现在既望过未成十二当知过未亦自相望各有过未故各十二今且从现故但十二。

　　辅行(三下)(十四)俱舍云三烦恼二业七事亦名果略果及略因由中可比二从惑生惑业从业生于事从事事惑生有支理唯此初四句是以略摄广故论云应知缘起虽有十二而二三为性三谓惑业事二谓因果就中又二初两句正明相摄下两句释妨妨曰何故过未略而现在广释曰由中可以比知现在名中故也次从惑生惑谓爱生取从惑生业谓取生有及无明生行从业生事谓从行生识及有生生从事事惑生者谓从事生事即识生名色乃至生受从事生惑谓受生爱。

　　光句(中)(二十五)二乘虽复同观观法有异声闻观诸果总作一苦谛观观诸烦恼及业总作一集谛观又苦之与集总是现在所以名总相观缘觉观苦为七现在五未来二观集为五过去二现在三别观三世别开苦集故言缘觉别相观也。

　　记(四)(十六)初明声闻若望因缘乃以七支总为一苦仍以五支总为一集又复苦集不分过未总是现在以根钝故法相总略二明支佛开声闻总成别相现在五者谓识名色六入触受未来二者谓生老死别相苦也过去二者谓无明行现在三者谓爱取有别相集也又开三世不唯现在故云略果及略因由中可比二是则三世皆有十二以福资智故能别观。

　　光句(中)(三十)三世者过去二因破神常之见现在五果破神我之见现在三因未来二果破神断之见常途所用。

　　记(四)(二十三)初三世过去破神常者过去已灭故非常也现在破神我者五果皆五阴和合故无我也未来破神断者未来有果故非断灭皆言神者外执身神有断常等也此三世义世共传之故云常途所用。

　　十二因缘不出三世各有因果虽辅行引俱舍文有少不同于义已具故荆溪师云因缘之义佛法根本背邪向正之始入道修观之源故习佛法者不可全迷。

　　七种二谛

　　妙玄(二)(二十四)所言七种二谛者一者实有为俗实有灭为真二者幻有为俗即幻有空为真三者幻有为俗即幻有空不空共为真四者幻有为俗幻有即空不空一切法趣空不空为真五者幻有幻有即空皆名为俗不有不空为真六者幻有幻有即空皆名为俗不有不空一切法趣不有不空为真七者幻有幻有即空皆名为俗一切法趣有趣空趣不有不空为真。

　　释签(三)(十七)云云。

　　涅槃疏(九)(九)今明智者大师有七二谛名虽不同其义可会一生灭二无生三禅俗复真四禅俗禅中五复俗禅中六复俗复中七圆二谛若依法华玄文名相稍别义意必同读者应知。

　　指归钞(十一)(二十)别教中道在偏空外故受复真之名圆教达边即中故云禅也若法华玄通教二接并称复真乃是一往细分如今文也。妙玄&nbsp;藏&nbsp;&nbsp;生灭&nbsp;涅槃&nbsp;通&nbsp;&nbsp;无生&nbsp;别接通&nbsp;签即是含中真谛&nbsp;禅俗复真&nbsp;圆接通&nbsp;签亦是含中二谛&nbsp;禅俗禅中&nbsp;别&nbsp;签复俗单中&nbsp;复俗禅中&nbsp;圆接别&nbsp;签亦是复俗单中&nbsp;复俗复中&nbsp;圆&nbsp;签复俗复中&nbsp;圆二谛&nbsp;

　　三法解源

　　妙玄(二)(二十四)幻有空不空二谛者俗不异前真则三种不同一俗随三真即成三种二谛其相云何如大品明非漏非无漏初人谓非漏是非俗非无漏是遣着何者行人缘无漏生着如缘灭生使破其着心还入无漏此是一番二谛也次人闻非漏非无漏谓非二边别显中理中理为真又是一番二谛又人闻非有漏非无漏即知双非正显中道中道法界力用广大与虚空等一切法趣非有漏非无漏又是一番二谛也大经云声闻之人但见于空不见不空智者见空及与不空即是此意二乘谓着此空破着空故故言不空空着若破但是见空不见不空也利人谓不空是妙有故言不空利利人闻不空谓是如来藏一切法趣如来藏还约空不空即有三种二谛也复次约一切法趣非漏非无漏显三种异者初人闻一切法趣非漏非无漏者谓诸法不离空周行十方界还是瓶处如又人闻趣知此中理须一切行来趣发之又人闻一切趣即非漏非无漏具一切法也是故说此一俗随三真转或对单真或对复真或对不思议真。

　　签(三)(十九)次释接义者即含中入真也于中为三初以一法标次俗不下略以三法示三其相下辨相通寄三法以辨其相漏无漏本是通法为成接义故立双非空不空本是别法一切法趣本是圆法于一一法各有三人取解不同者良由机发故所闻不同又通教菩萨由根利钝发习不同故钝同二乘直至法华方乃被会利者尔前接入中道故使同观幻有之俗而契真各异所以别圆机发对钝住空致成三别是以释后二接须对通钝共成三人同闻异听故约漏等以示解源若得此意于一切法无碍自在(云云)初文者三人俱作双非之名而取解不等于中为三初依教立次初人下明行相三何者下重释非无漏是遣著者无漏无著由行者着心缘之今破其着心故名为非故云非无漏也如缘下引例释成复宗真谛离着云非还归无漏此初人意也即通钝根次人又人即利根二人也圆人亦云双非者带通方便是故尔耳次引大经空不空例漏无漏可以意知次言三人闻趣者初人云诸法不离空义当一切法趣空故引例云如瓶如等如即空也如瓶是空十方界空不异瓶空故十方空皆趣瓶空即通人也次人闻趣知此但中须修地前一切诸行来趣向后以发初地中道之理即别人也第三人闻即具一切名之为趣次结中言或对者三真是能对一俗是所对。

　　天台大师玄文三法解源分科示意云漏无漏本是通法为成接义故立双非又正释科云初依教立是知双非乃大师立也。

　　翻宗立识

　　摄大乘论上(曰字函陈译)诸佛世尊有十胜相所说无等过于余教十胜相者一应知依止胜相二应知胜相三应知入胜相四入因果胜相五入因果修差别胜相六于修差别依戒学胜相七此中依心学胜相八此中依慧学胜相九学果寂灭胜相十智差别胜相起信论疏(一)(末)梁朝真谛三藏就名翻为无没识今时奘法师就义翻为藏识藏是摄藏义无没是不失义义一名异也。

　　<PIC>X28001601.gif</PIC>

　　妙玄(二)(二十八)摄大乘明十胜相义咸谓深极使地论翻宗今试以十妙比之彼有所漏且用理妙比依止胜相明不思议因缘四句破执岂留黎耶庵摩罗为依止耶。

　　签(三)(二十七)言依止者谓所依也真谛所译则依庵摩罗后代诸译并依黎耶如其各计成自他性一论二译尚生二计况诸部耶论师以黎耶依持破于地论故云翻宗翻者改也令地论宗破归我摄宗次明今家斥中为八(云云)初如文次文者且以迹中十妙之初境妙少分比彼十胜相之初相全分于少分中尚有所漏四句之中但得自他一句而已故上斥云有所漏也况破则俱破立则俱立不同彼论唯计一句故今文云不思议因缘岂同论文黎耶摩罗自他因缘耶文虽双举计必偏执如新旧两译亦如地论南北二道还成性过各计不同今不思议离四性计岂同彼论各计不同耶。

　　玄(五)(二十八)若地人明阿黎耶是真常净识摄大乘人云是无记无明随眠之识亦云无没识九识乃名净识互诤(云云)。

　　四念处(三)(十)观此无明为从无明生为从法性生璎珞及地论皆解云从法性生摄论云从无明生依阿黎耶识起此识是无记如地有金土依染如土依净如金故言依他也黎耶识依业生故言依他也若他依者六识所起善恶业六识谢灭种子依黎耶摄持得生故名他依彼论偈云此识无始时一切所依止。

　　妙玄(九)(十)如地论有南北二道加复摄大乘兴各自谓真互相排斥。

　　签(九)(十八)如地论有南北二道者陈梁已前弘地论师二处不同相州北道计阿黎以为依持相州南道计于真如以为依持此二论师俱禀天亲而所计各异同于水火加复摄大乘兴亦计黎耶以助北道又摄大乘前后二译亦如地论二计不同旧译即立庵摩罗识唐三藏译但立第八。

　　文句(六)(三十)妙乐(七)(二十)北人者诸文所指多是相州北道地论师也古弘地论相州自分南北二道所计不同南计法性生一切法北计黎耶生一切法宗党既别释义不同岂地论令尔耶。

　　辅行(三上)(十)言三识者真谛三藏云阿陀那七识此云执我识此即惑性体是缘因阿赖耶八识此名藏识以能盛持种智不失体是无没无明无明之性性是了因庵摩罗九识名清净识即是正因唐三藏不许此识云第九乃是第八异名故新译摄论不存第九地论文中亦无第九但以第八对于正因第七对于了因第六对于缘因今依真谛仍合六七共为缘因以第六中是事善恶亦是惑性。

　　止观(五)(十四)地人云一切解惑真妄依持法性法性持真妄真妄依法性也摄大乘云法性不为惑所染不为真所净故法性非依持言依持者阿黎耶是也无没无明盛持一切种子。

　　辅行(五中)(九)寄二论破者论随教道顺物机缘恐迷者执权即成性过故寄破之令成圆极言无没无明者即阿黎耶识无始恒有故云无没没谓失没恒不失故不同俱生及现行等。

　　光明玄(八)云何三识识名为觉了是智慧之异名尔庵摩罗识是第九不动识若分别之即是佛识阿黎耶识即是第八无没识犹有随眠烦恼与无明合别而分之是菩萨识大论云在菩萨心名为般若即其义也阿陀那识是第七分别识诃恶生死欣羡涅槃别而分之是二乘识于佛即是方便智波浪是凡夫第六识。

　　舍遗(上)(二十四)释别名中存三梵语逐一释义即是翻名言第九等者出梁摄论真谛所译故辅行云(云云)若分别者为易解故以一念中所具之法教道权说分对诸位且立远近以第九识无染不动故当于佛第八属菩萨者以十地位六七二识以转成智正以赖耶三分为境虽是境界而即用此便为观智如初心人亦用现前第六王数而为境观故引大论在菩萨心名般若也第七名阿陀那者据真谛译若新经论皆云第七名为末那今依古译言诃恶生死等者以二乘人人执既亡见思所薰第六事识转成无漏既尘沙未破正住第七法执之中不了生死法空故有诃恶不了涅槃法空故有忻羡此识若于果佛位中却复用之而为权智以二乘法接引小根着弊垢衣执除粪器故知诸识破后自在为机载用也波浪等者第六识也楞严云陀那微细识习气成暴流而为波浪乃当凡夫心心数法也此约四人各对一识若就渐断分别四相粗必含细凡夫具四二乘具三已破第六故菩萨具二六七已转故佛唯有一第八至果已转故也。

　　六七八九识以真妄分之九识唯真八识通真妄七六唯妄因果言之六七八属因九识属果三惑对之六识见思七识尘沙八识无明九识是真如事业二识分之六识是事七八属业九非二识以三观对之七空八假九中以三因对之九正八了六七为缘辅行云今依真谛仍合六七为缘梁摄既立第八阿黎耶生一切法又立第九庵摩罗为真识唐三藏译但立第八不立第九乃云第九即第八之异名若南北弘地论师但立八识南道计真北道计妄真者谓真如生法妄者谓无明生法问玄云使地论翻宗为南地耶北地耶曰南北俱翻以由十胜相义深极故若尔何故签文谓之助北道耶曰此语其梁摄计八识生法与北地师同问唐摄八识真耶妄耶真则签云后代诸译并依黎耶妄则辅行明庵摩罗后云唐三藏不许此识但云第九是第八异名既云异名莫不八识亦是真耶曰唐摄八识是妄签云真谛所译则依庵摩罗又云唐三藏译但立第八又云唐三藏不许此识皆立识文也若尔何故签三云如新旧两译亦如地论南北二道还成性过各计不同签九云前后二译亦如地论宗计不同莫不唐摄同于南地论师计真耶曰此亦立识文也梁摄立第九识是真唐摄既云第九是第八异名则知是妄如此各计同彼地师非谓同彼各计八识为真妄生法也问依持依止同异云何曰依止从所依说签云依止者所依也依持从能依能生说止观(五)依持者黎耶是也无没无明盛持一切种子(云云)。

　　教证

　　妙玄(二)(二十九)地持明地相明义说相似法地实明义说真实法又教门方便即教道明义说所证法即证道明义今借用之诸佛法久后要当说真实即地实义道场所得法即证道明义是故妙也。

　　签(三)(二十七)初引文次正明今意初有两番意者前文约行次文约教初言地持明地相等者地相谓地前回向位中道观双流地相现前登地已去明真实法称为地实初地即是初住故也次文言又教门等者依教道义以四悉檀说登地法名为教道故知初地已上仍存教道若说十地已证之法即证道也凡释别义多用此意具如止观第三记次今意者借于此文证权实部法华已前如地相教道至法华经犹如地实及以证道说佛自证名为地实约佛自行故云证道。

　　释签(三)(二十)今文别教为游戏神通者以存教道让证属圆故也。

　　辅行(五)(二十三)前之两教教证俱权圆教教证俱皆是实此并易明但别教中教权证实意稍难晓人多迷之使此别教其义壅隔是故今家借用地论教证二道以消别门于中应须先知二意一者约行则地前为教登地为证何者地前仰信登地现前岂有亲证复存隔历二者约说为地前说始终属教何者如云真如为惑所覆或将十度以对十地互不相收或云须离二边修真如观或云等觉入重玄门或云五地习学世法或云八地入无功用等觉一位或有或无断十二品称为妙觉如是等例不可具述悉是权施为引下凡为入地方便入地自证权门自开故云初地即是初住入证道也又云初地不知二地菩萨举足下足若约理说名字观行尚自知圆岂有初地不知二地若云下位不测于上圆亦展转迭不相知何但别人教门方便今文非专判教优劣但存次第及不次第迷之尚宽若读玄文善须晓此教证二道则别门可消若依教修行弥须善识是故今文时时略用若不晓者初心明理两说不同若不识之措心无地如云初心知理即是或云理具万德待行或云解圆行须渐次或云理有不用诸法如此说者非别非圆非通非藏教相不说指与何耶。

　　妙玄(三)(十一)又别教四智三粗一妙圆教四智悉皆称妙何者地人云中道乃是果头能显初心学者仰信此理如藕丝悬山故说信行皆非圆意也故十信智为粗十住正修空傍修假中十行正修假傍修中十回向始正修中此中但理不具诸法是故皆粗登地智破无明见中道证则为妙。

　　签(四)(八)今依地人以存教道十地犹粗何况十信若且从登地而为证道故二粗二妙妙觉果头本是实人是故为妙又亦可妙觉是权故为粗十地是实故为妙故云中道乃是果头能显。

　　四教义(四)(二十四)故十地论师作教道证道二道明义或作地相地实二种明义正是为修别教方便事相之文也。

　　义例(五)如教证二道本在别教今则通用乃分两意约证约说。

　　按玄文教证二道盖借地持以显一实而记主用是以消别门粤有四种谓约行教道约行证道约说教道约说证道对当地位一如复宗但两证属实两教属权复宗未闻也辅行欲明教权证实则初地已上仍存教道已是别教一教俱权约说证道不须复说签文指云如止观第三记辅行指云若读玄文善须晓此教证二道盖彼此相显也若别教四智三粗一妙之文则妙觉智十信智三十心智俱为粗登地智破无明而为妙记主云今依地人以存教道十地犹粗则初地已上是约说教道故粗若约证道则从登地证道为妙又妙觉本是实人亦得为妙乃成二粗二妙矣然十地之与妙觉约教道说则为权约证道则为实北峰以约说证道只是权说不通于实欲附会释签四种作三种说恐亦未详义例两意非谓别教教证乃是对藏通教证俱权圆教教证俱实说耳故云准例用义如教证二道本在别教今则通用乃分两意约证约说三粗一妙文最难看。

　　别教接俗

　　释签类集引。

　　问别教接俗不接真何故签云复以圆中接于但中及诸文皆明接但中耶北峰曰诸文从别教教道而说故云但中乃是如来为地前人约教道说中在果头若约位行言之地前空假皆名为俗故云接俗不接真。

　　减缘行

　　妙玄(三)(八)忍法观者(止)是名上忍。

　　签(四)(三)次释法忍者(止)即初果也。

　　或问中忍缩观既有二十四周减行七周减缘四教义(二)何云中忍十番缩观耶曰此缘行总说即七周减缘并苦谛下三行共成十番也又问妙玄(八)(二十八)云三番缩观进成上忍者何曰以上下合为四谛而说既留苦谛但减集道灭三故云三番也有云三界有云三忍者非是又问释签前文并㭊玄皆云二行名中忍后文何云一行名中忍妙玄但作二心观于一行名中忍何耶曰二行言用观未减时一行言用观已减时已减二十四行复起刹那心修观则入上忍位矣又问中忍二刹那诸文有云三刹那者何曰望世第一刹那则上忍二中忍三也如㭊玄明之。

　　起修(寿安法师云修三性三修性对论三修九性九修性对论九六离四合约名义偏强若据法体离合自在)

　　妙玄(三)(二十四)此之妙行与前境智一而论三三而论一签(四)(十八)如此三德在一心中境即理性三德智即三德之解行即三德之观始从观行终至六根无非妙法(云云)一谓涅槃三谓三德境是法身智是般若行是解脱当知只一涅槃而论此三又境即理性三智即名字三行即观行相似三当知九只是三三只是一一尚无一岂有九三。

　　妙乐(五)(二十三)修性一合无复分张即是理性三因开发通名三性　句(三)(三十)。

　　妙乐(十)(五)故知诸文约修以说缘了各三或但论理性始终具三如云三道三德三佛性等具如修性不二门说。

　　签(四)(十八)一行一切行者须约六即以明三德今言行者多在住前三法妙显在于初住故也。

　　指要(末)一一具三开合无碍功成历位虽有浅深三九圆融未始差别。

　　光记(二)(二十八)若境智行对理性等住前三即此乃从强约修别对若论法体真位无缺。

　　拾遗(下)(十九)问法身如何更冥法性答此文既云果上三身与法性冥此乃修三冥于性三(云云)修极三身与性冥故故使三身各有三义斯由性三互具成九致令修三亦成九义显无别修故论二九二无二体只是一九九只是三三非定三三只是一举一不少言九不多修性圆妙其义如是。

　　拾遗(上)(二十二)此三涅槃约契理应机二种修义对于本净一性而说当知一性对修故合约性常开全修在性故性具三若全性三起契理修乃成三智若全性三起应机修乃成三脱(云云)。

　　妙宗(中)(九)应知体宗用三别明三法乃从一性起于二修体是法身所显性也宗是般若能显智也用是解脱所起力也。

　　北峰曰圆论修性须约全修在性故性中具三全性起修故修亦具三既全性起故修中缘了发性德行为彰妙智妙行显发本性但此三法一必具三三即是一故须约离合圆融而说方异别修虽约互具离明若克论法体只是以妙行助智显发本性也若玄签虽亦有当位高深而文义多从十妙生起而说则显离合唯局住前是知净觉孤山失究也且四明记文自具二意盖依荆溪签文而说既云须约六即又云多在住前与四明二意一也辅赞曰今禀圆顿者识本体礼具一切法由解此法解而行之名曰起修即是全体礼性起宗要修也若指修即性宗要即宗本宗本即体底体底即所穷所穷即体礼也若体礼性起自在用指修即性名为本用本用即体达体达即所依所依即体礼也故知自行因果之修化他能所之用皆依迷中体礼全具而起以即性故名为宗本体底本用体达此二贵极名为体礼也今评曰宗用即体即受性名体即宗用亦受修名此则可尔若体三宗三用三既从离说须互论相即若例于体宗用即体既宗名体底义当宗本用名体达义当本用若体即宗用应云体名宗本义当体底用名宗助义当当用体名本用义当体达宗名当用义当宗助如何直以体礼起宗要自在用耶若直以体礼起宗要自在用则但说合义全非体三宗三用三离义也若从离论从性起修应从修性三法本位而说如何从所即而说若从所即则三中只一中三空只一空三假只一假其三法离合从性起修何在耶又复体礼是佛极证法身何须更用起修且不知起修自是扶行别论生起之义也若然论其失者有三一弃果从因失今礼底达三皆从果释而弃佛祖果上之义却从因中迷法起修耶二弃离从合失体等各三既是离义如何弃离从合起修耶三弃本从即失他既谓体中三法皆在迷在性所以从性起修则应从性中三法本位而起乃是性中法身起修中法身性中二修起修中二修方合妙玄从性德之三法起名字之三法因名字之三法修观行之三法(五)(二十二)如何乃从性中二法即中即用中之一性起修此则弃二法本位从即中而起故云体礼起宗要等今问修中般若之体是了因否若是岂非从性般若起修般若是全性起修耶若不是则修性体别别修缘了是知广智之说非也。

　　遮照

　　妙玄(四)(八)道灭即苦集苦集即道灭若尔则四非四四既非四无量亦非无量无量既非无量则假非假假非假故则空非空何但即空非空亦即假非假双亡正入即寂照双流大品云一切种智即寂灭相种种行类相貌皆知名一切种智寂灭相即是双遮双亡行类相貌皆知即是双流双照无心亡照任运寂知故名不可思议即无作四谛慧。

　　签(五)(三)道灭下相即可知迷解在人体恒相即次释四者体既相即虽复名四体实非四故言四非四也圆融四谛只是一实于中二初正明四谛体即次四既非四无量下融通地前初如文次文者又二先融次结成三谛初文者收地前诸行无量亦非无量何但无量亦非无量则住中空亦非空次何但下结成三谛先结次引证初文者揽前二谛非二谛故成中道双亡双照即结成三谛也双非即亡空亡假故名为寂正入只是入中故云为照而亡而照故曰双流不同通教但空偏假立双流名与而言之四教俱有双流之位而行相各别次引大品文者先引次寂灭下释经意初文者即是三智显前亡照经文初总标一切种智即寂灭相从种种下论文释也名一切种智者结次从寂灭相去今文释经意也遮流约智用亡照约智体从无心下转释智体智体成就不须作意亡照而常任运而寂而知寂即是亡知即是照依次第义即在初地不次第义应明六即。

　　签(四)(十三)前约智体说今约智用说得此一番则识智体得名所从。

　　观经疏(四)此观成时证一心三智亦名一切种智寂灭相种种行类相貌皆知也寂灭相者是双亡之力种种相貌皆知者双照之力也。

　　妙宗(上)(二十八)不明智果观法无归故示观成惑灭理显豁然妙证三种智慧实在一心或具论三智或从胜说只但名为一切种智寂灭等者论自解释一切种智双寂二边无明之相双照二谛种种行类始自初心圆修三观妙观中道念念双亡而即二边念念双照一心三观法尔如然今入分真本智显发全由始行亡照之功。

　　不二门(五)故须初心而遮而照照故三千恒具遮故法尔空中终日双亡终日双照。

　　指要(下)遮照者空中名遮一相不立假观名照三千宛然复令三观俱亡三谛齐照乃亡前遮照照前遮照故各名双亡照同时故云终日此则同前即空假中无空假中也。

　　按罗什译摩诃般若经二十七卷九十品咸字函第二十三卷三慧品第七十须菩提言世尊云何名为一切种智佛言一相故名一切种智所谓一切法寂灭相复次诸法行类相貌名字显示说佛如实知以是故名一切种智大论八十四正字函引无一字差今签云种种下论文释也者论字误盖经自释也此约圣行竖论初地一切种智大师释经意智体智用相融相即即用之体故曰亡照即体之用故曰遮流非谓体外别有用也不可以前寂照双流及空假双流遮照等语为妨签四(十)(三)智体智用亦可例之摩诃即大品三慧即三智。

　　读教记卷第三
卍新纂续藏经第 28 册 No. 0585 法华经三大部读教记


　　读教记卷第四

　　天台沙门　法照

　　妙玄(四)

　　十身舍那

　　华严经(廿八卷)此菩萨知众生身国土身业报身声闻身独觉身菩萨身如来身智身法身虚空身此菩萨知众生心之所乐能于众生身作自己身亦作国土身乃至虚空身。

　　签(五)(六)八地说一切佛现身观莫舍忍门劝观常住入无功用心是菩萨现十种身(云云)以此验知是别教地相故至第八地始观十种身　玄(四)(九)。

　　妙记(二)(廿二)云何七地等者古人所判云七地恐起二乘心者此似通位是故难其不成别义难圆亦尔若言七地始入无功用道此是别教教道明义故不成圆　句(二)(十二)。

　　妙记(九)(廿五)问华严十身此但二三身数既少摄义不周是则此经身义不足答义有通别通义可尔别则不然彼通云身故云十身卢舍那也别释如来故不应云业报国土佛等若欲通收彼经十身应开为四则以化身收于业报智即报身虚空属法余皆应摄　句(九)(十八)。

　　十谏(一)若不现大便为尊特是则别圆之人见猿猴鹿马无非他受用报以皆中道感应故也。

　　解谤(九)若中道感应名尊特者名多在佛(云云)若现起九界差别之形未必显立尊特之号虽不立名非无其义如华严明十身舍那其业报身岂不收于猿猴鹿马耶既称舍那即净满义既净且满宁非尊特三身正义(二十)(四)尝捡华严新旧二本皆说第八地菩萨现十种身谓众生身(云云)经中并无十身舍那之称又于如来身上自具十身谓菩提身(云云)观师名此十身为法性身是则如来自具者方名十身舍那妙乐所指未详其意。

　　光明记(三)(卅三)。

　　此八地菩萨分证十界之体起十界之用故经曰此菩萨能以众生身作自己身签曰是菩萨现十种身记曰彼通云身故云十身卢舍那也然中道感应者理具三千能感理满三千能应故知感应不出三千三千诸法法法即性岂猿猴鹿马而不即耶八地菩萨果虽未满而能分起十身之应别圆行人依业识修中者方感此应也或问国土身既是依报且别教不谭无情佛性如何依报说法耶曰此约菩萨神力变现现身利益随机设化固非无情说法也。

　　支佛(辟支迦罗此云缘觉亦名独觉毕勤支底迦此云各各独行)

　　妙玄(四)(廿七)大论称独觉因缘觉若出无佛世自然悟道此即独觉若出佛世闻十二因缘法禀此得道故名因缘觉独觉生无佛世有小有大若本在学人今生佛后七生既满不受八生自然成道不名为佛亦非罗汉名小辟支迦罗论其道力不及舍利弗等大罗汉二者大辟支迦罗二百劫中作功德身得三十二相分或三十一三十二十九乃至一相福力增长智慧利于总相别相能知能入久修集定常乐独处故名大辟支迦罗也若就因缘论小大者亦应如是分别此人根利不须制果能断正使又加侵习譬如身壮直到所在不中止息故不制果。

　　文句(四)(七)问缘觉出无佛世云何三周得有缘觉答释论云缘觉独觉独觉出无佛世缘觉愿生佛世华严云菩萨下兜率放光照之觉即舍身不觉徙之大经云彗星中论云支佛出世佛法已灭此是独觉人也愿生佛世者先得初果十四生未满值佛即成罗汉不值佛即成独觉其既值佛亦不舍寿亦不被移愿见佛故二果三果例然又有部行缘觉在无佛世师徒训化也此应有二种佛去世后无文字众生根钝故支佛不说法此非部行也部行者能说法也又有变化缘觉宜应见者现缘觉身今三周之座有缘觉者其义可解。

　　妙乐(四)(廿九)答中引经云徙之者问此佛亦有闻法缘觉何不令其闻佛说法如方等般若中二乘之人耶答未断惑者可令闻法已断惑者自谓独觉以是应知世无二佛问缘觉在小住亦何妨答元为法灭无师独悟既有佛兴复不禀教去则不与禀教为妨是故不同方等元是禀教之人问徙向何处答向无佛兴处纵在此界亦是佛教所不及处如有德王兴岂彗星不没若尔其得神通岂不知耶答为护物机不护缘觉知亦无爽。

　　别行疏(十一)(十)支佛侵习为浅处通教正习尽为彼岸。

　　别行疏记(上)(十二)支佛修行不立分果深观缘起久种三多福慧既隆预侵二习虽未发真四流动名得浅处顿证极果名到彼岸通教正尽得浅习尽到岸。

　　三多谓供佛事善友佛所闻法也若同性经列支佛十地者(集解中引)盖从因行其位浅深从果则顿证支佛又仁王经列独觉众经又云五百独觉从佛闻法者便是缘觉也对声闻信行边说云独觉耳妙乐云支佛是法行人者一往且对声闻禀教所以支佛自思为法然支佛必自证(六)(廿八)然四明记文有二节初对消疏文二虽未下文外示义也。

　　借别名通

　　妙玄(四)(三十)二用别名名者即是取别教之名准望通教菩萨位也别名者即是十信三十心十地之名也铁轮位于通义即是干慧地伏忍也三十心即望性地柔顺忍也八人地见地即是初欢喜地得无生法忍也故大品云须陀洹若智若断皆是菩萨无生忍也薄地向果向即是离垢地果即是明地也故大品云斯陀含智断是菩萨无生法忍也离欲地向果向即焰地果即难胜地故大品云阿那含智断是菩萨无生法忍也已办地向果向是现前地果是远行地大品云阿罗汉智断是菩萨无生法忍辟支佛地即是第八不动地侵习气也大品云辟支佛地智断是菩萨无生法忍菩萨地即是善慧地十地当知如佛地佛地如前说。

　　签(五)(廿一)次简名别义通及为菩萨立忍名等具如止观第六说。妙玄小树位二初明三乘共十地二简名别义通二初就三乘共位中菩萨别立忍名而义通二用别教名名别义通

　　止观(六)(六)今言经借别义显通耳别见义长论三地四地通见义短不出入观然名可借别义必依通若作不出入观释者若言三地者据断见初言四地者据断见后皆不出入观例如第十六心或言是见道或言是思道。

　　辅行(六上)(七)今言下略示别见下略释然名下判断例如下引例此十六心同是一位尚判两道何妨断见二地不同问当通教中判断见位自分二地何须破他自立借别立断见位还同通教答祇缘同通故得名通通虽二地断时仍促三乘共故虽促复长是故须分三地四地或时借别别见更长仍有二意若约理说通至佛地若约教道云三四地虽二意各别见义并长以别长故故借教道用判两地断见无爽若依通义云不出观若依别义但云地地皆能破见以此为异以别长故故后两番通用四地皆断见位人多不见谓通义足何须借别此是大师通申经论有此判者属借别名名通位也何者若定属通不应地前而立伏位若定属别不应行向属四善根乃至四地共断见惑亦复如是故立此式示后学者使古今异说泠然可见。止观破思假明位二二初正释四初藏二通三别名名通家共位有三初破立二先借别教始终名通次单借别十地名通十地四借别名名通家菩萨位　此单约菩萨二兼申别圆

　　止观(连)言借别名名通位者外凡三贤是干慧地而名为十信内凡四善根是性地而名为十住十行十回向八人见地是须陀洹而名为初欢喜地也薄地是斯陀含斯陀含有向有果立向为离垢地立果为明地离欲地是阿那含阿那含有向有果立向为炎地立果为难胜地已办地是阿罗汉阿罗汉有向有果立向为现前地立果为远行地辟支佛位立为不动地菩萨地立为善慧地或以菩萨地后心为法云地或以佛地为法云地大品云十地菩萨为如佛得作此释也。

　　辅行(连)言借别下正明借位先借别教始终名通通教地前无位可论故借别教内外凡位但名通教初地二地通教地后亦无复位故但以别教法云佛地以名通教九地十地从容不定故有或言大品既云十地如佛当如即是别名名通。

　　止观(连)若借此别名判三人通位者则初地断见惑二地断欲界一两品思三地断六品思四地断七八品思五地断九品思六地断七十一品思七地断七十二品思八地已上侵习断无知等例前可知(云云)辅行(六上)(八)若借下次单借别十地名通十地则彼此地前通为伏惑通虽无位即未断惑不入地故。

　　止观(连)四借别名名通家菩萨位者干慧是外凡性地是内凡八人为初地十五心为二地十六心为三地此三地皆不出观而断见惑又四忍为初地四智为二地四比忍为三地四比智为四地此四地皆不出观而断见惑(云云)薄即五地断六品思离欲即六地断九品思已办即七地断色无色思尽支佛即八地乃至佛地断习无知例前。

　　辅行(连)四别名名通菩萨位者此单约菩萨故修观断见不定(云云)薄即去菩萨断思位。

　　四教义(三)(十二)二简名别义通者即为二意(云云)。

　　妙玄明通教位既自就当教别立忍名故又用别教名准望通教菩萨位也止观正为消通经论傍为破斥古师故三借也故知二文义意各别有以玄文用别教名同乎止观第三借者盖未深长思耳何者二文虽同为菩萨而止观明菩萨断惑玄文立菩萨忍名故不可雷同也或问初别为菩萨立忍名非借别者何故在拣名别义通科中说曰既别为菩萨立忍不通二乘故云名别义通非别教之别也。

　　如佛

　　妙玄(四)(三十)菩萨位者九地十地是则十地菩萨当知为如佛。

　　签(五)(二十)三是则下略释十地犹受菩萨之名复名为佛地者以佛地边有菩萨地名故知始终皆有菩萨位故云别为菩萨。

　　玄(四)(卅一)十地当知如佛地。

　　玄(二)(廿五)有菩萨初发心即坐道场为如佛。

　　签(三)(二十)若入圆教借使住前亦得通名坐道场也即是相似观行为如佛。

　　止观(三)(廿四)十地为如佛。

　　辅行(三上)(二十)言为如佛者此亦二义若别为菩萨立忍位者则第十佛地边有菩萨位故云如佛若被接者至此既破一品无明亦能八相如彼八相故云如佛止观(六)(六)大品云十地菩萨为如佛。

　　转行(六上)(八)大品既云十地如佛当知即是别名名通。

　　如佛之文四焉一就通当教菩萨别立忍名如佛玄云是则十地菩萨当知为如佛是也二用别教名名别义通如佛玄云十地当知如佛地止观云大品十地菩萨为如佛是也三被接如佛辅行云如彼佛地同得八相是也四发心如佛玄云菩萨初发心即坐道场为如佛是也然别立忍名如佛与别名名通如佛虽涉两文义则一。

　　六种性

　　菩萨璎珞本业经(上贤圣学观品第三念字函姚秦竺佛念译)佛子六种性者所谓习种性性种性道种性圣种性等觉性妙觉性(云云)。

　　菩萨地持经(初方便处种性品第一维字函北凉昙无谶译)云何为性略说有二种一者性种性二者习种性是菩萨六入殊胜展转相续无始法尔是名性种性若从先来修善所得是名习种性。

　　妙玄(四)(廿三)一约璎珞明位数者经有七位谓十信十住十行十回向十地等觉妙觉地也初十信心即是外凡亦是别教干慧地亦名伏忍位也十住即是习种性此去尽三十心皆解行位悉是别教内凡亦是性地亦名柔顺忍位约别教义推应如燸法也十行即是性种性别教义推应如顶法十回向道种性别教义推应如忍法世第一法问今明别教何用四善根名答别教十地既对四果今以方便拟四善根何咎又通教通于通别真似两解作此比决于义分明也十地即是圣种性此皆入别教四果圣位悉断无明别见思惑等觉位即是等觉性若望菩萨名等觉佛若望佛地名金刚心菩萨亦名无垢地菩萨也妙觉地即是妙觉性即是究竟佛菩提果大涅槃之果果也。

　　签(五)(廿五)如璎珞中明六种性兼于住前信位为七璎珞六位者十住习种性十行性种性十向道种性十地圣种性等觉性妙觉性应往四教本中寻。

　　四念处(三)(二)若璎珞明十信十住为习种性十行为道种性十回向为性种性十地圣种性等觉性妙觉性略则七位广说五十二位也。

　　戒疏(上)(八)性习二性若据位分习种在前性种在后若据行论性习同时故前后不定依体起用先明性种后明习种寻用取体先习后性与教证二道相似就位以论教道在前证道在后据行论之教证同时前后不定依体起用先证后教寻用取体先教后证也。

　　<PIC>X28002401.gif</PIC>

　　妙玄四念处四教仪戒疏并同唯四教义以性对住以习对行四念处以道对行以性对向四教仪以地等妙俱名圣种为异耳或问戒疏标六而释二者何曰性习之名不可一概今试言之标六则依璎珞以六位不出地前修习故释二乃据地持以登地证性故是知标六释二一举而两得矣以梵网结华严地持正宗之故宜用彼结摄璎珞也大师特会两处之文而言位行体用前后者盖有旨哉鉴堂曰六种约位二种约行性习即修性之义故有同时也但别人了真如为惑所覆还用随染觉性别修缘了以明同时此乃异体同时非圆教同体同时依体起用从性起修也寻用取体以修显性也教证约行亦尔北峰谓期心中道而修次第三观即从体起用前证后教义若修三观显中道即寻用取体前教后证义既云同时非大异也义例云部内唯有一文说之者指体相章得失科也以圆对别相显故。

　　三种意生身

　　大乘入楞伽经(第四卷无常品唐实叉难陀译七卷成文四字函)佛言大慧意成身有三种何者为三谓入三昧乐意成身觉法自性意成身种类俱生无作行意成身诸修行者入初地已渐次证得大慧云何入三昧乐意成身谓三四五地入于三昧离种种心寂然不动心海不起转识波浪了境心现皆无所有是名入三昧乐意成身云何觉法意成身谓八地中了法如幻皆无有相心转所依住如幻定及余三昧能现无量自在神通如华开敷速疾如意如幻如梦如影如像非造所造与造相似一切色相具足庄严普入佛刹了诸法性是名觉法自性意成身云何种类俱生无作行意成身谓了达诸佛自证法相是名种类俱生无作行意成身大慧三种身相当勤观察。

　　楞伽阿䟦多宝经(第三卷宋元嘉年求那跋陀罗译四卷成文身字函)佛告大慧有三种意生身云何为三所谓三昧乐正受意生身觉法自性性意生身种类俱生无作行意生身修行者了知初地上增进相得三种身(云云)(此下释义与前经同)。

　　胜鬘经(宋求那䟦陀罗译位字函)有二种死何等为二谓分段死不思议变易死分段死者谓虚伪众生不思议变易死者谓阿罗汉辟支佛大力菩萨意生身也。

　　妙玄(五)(一)宝性论云二乘于无漏界生三种意阴。

　　签(五)(廿四)言三种意阴者二乘在彼中三之一今通言之故云三种非谓二乘尽具三也言意阴者由意生阴名为意阴又作意生阴名为意阴又意即是阴名为意阴前之两释从因得名后之一释从果得名又虽名意阴亦可具五何者佛尚具足常色等五况复因人但小教中不云界外更有生处然不了教尚云灭心何况于色。

　　玄(六)(卅三)九番变易益者此是方便有余土人益也前八番中凡有四处或九处谓声闻缘觉通教菩萨别教三十心圆教似解止破见思未除无明无明润无漏受方便生(云云)胜鬘云三人生变易土谓大力罗汉辟支佛菩萨等楞伽云三种意生身者一安乐法意生身此欲拟二乘人入涅槃安乐意也二三昧意生身此拟通教出假化物用神通三昧意也三自性意生身此拟别教修中道自性意也通言意者安乐作空意三昧作假意自性作中意别圆似解犹未发真皆名作意。

　　签(七)(廿三)前八番中四处或九处者四处谓四教中各有断通惑者生于彼界言九处者三藏二人通教三人别教三人谓住行向圆教一人谓净六根(云云)胜鬘当知菩萨义兼三教楞伽三人义当四人俱生彼土。

　　净名疏(一)(八)一质一见谓罗汉支佛三种意生此五种人界内结尽同生有余所见无异(云云)二有余土往生者三藏二乘通教三乘别教十行圆信后心长别三界皆实往生故胜鬘云变易生死者二乘及大力菩萨三种意生身所不能断故生有余受法性身问何等是三种意生身答一三昧正受意生身恐是通教同入真空寂定之乐故涅槃云声闻定力多故不见佛性二觉法性意生身恐是别教菩萨虽证偏真而觉知有中道法性三无作意生身此恐是圆教菩萨观于中道无作四谛圆伏无明皆言意者未发真修犹是作意无明为缘无漏业为因即生彼土受法性身问如楞伽明三种意生悉在十地应生报土那云有余答曰约别十地判三意生即生报土约通十地判正与向解三教菩萨界内惑尽则同生有余意同。

　　垂裕(一)(廿一)今文既上云罗汉支佛下云三种意生即此三种并指通教菩萨也故知二乘收乎两教菩萨止在于通共为三乘三藏菩萨既同人天非今所论也(云云)别教十行等者荆溪云准理别教应云住向今不云者住以同于藏通五人十向修中虽亦同生有余之土非为正意故取克体但云十行而云圆信复云后心者七信已上亦可得生但是略耳(文)故胜下引证(云云)荆溪云释三意生皆云恐者尊重圣典兼示无执三种阶降经文义含为是何教三昧正受若约通教七地已上或至九地言自性者别住同通应取十行圆教既云伏于无明即知七信智(文云云)问意者楞伽意生既在十地合生实报何故向解胜鬘但指通人及地住已前生方便土耶。

　　止观(三)(廿一)三种意生身亦是五种意生身。

　　辅行(三下)(十五)楞伽大慧问佛何名意生佛言譬如意去速疾无碍名为意生此即从譬故彼生身譬如意去彼经两义而释通名初云如十万由旬外忆先所见念念相续疾至于彼次云如幻三昧力忆本愿故生诸圣中初云忆处次云忆愿二义并是意忆生故名为意生今山门家作意生故名为意生经即云忆忆即作意是故义同次第四卷释三别名初无常品云意生三种一入三昧(被接类节)今家玄文判楞伽意生之位以劣而摄于胜故指二乘等以摄通别若对别位未摄证道是故但从地前判位故知今判与经意同经文未摄别位为异言五种者约开合耳名唯有三义开成五于三昧正受开出三藏二乘于觉法中开出别教十行若作七种两教二乘名开为二别教十住义仍同于通教入空故下文云凡有多种若论九人生方便土则取圆教六根净位摄入三种意生身中亦应可解。

　　别行义疏(下)(十一)五种意生利钝之别赴此根性故示二身但说次第不次第两种大乘故不须余身余法化也。

　　别行疏记(下)(十二)方便两应但说次第不次第二种大乘五种意生其土禀教虽有利钝既皆禀大学佛智慧俱知佛身是大觉性能修中观伏无明者见相则胜若在二观未伏无明见相则劣相虽胜劣祗一尊特故非合身。

　　三种意生盖本楞伽大师所用者实宋译荆溪以唐译会释之其揆一也然只一三种意生而妙玄对前三教净名疏对后三教辅行对通十地及以别接三文进否不同何耶曰辅行别约经文而释妙玄净名疏通从文中意义而释何者辅行判三种约菩萨是通当教及别接人而斟酌经文若云别圆何故在八地普入佛刹出假利生若云通教何故有无作了佛别圆之名是故引经判为通教及以别接后即自出意云既云八地是觉法自性等乃至云故知今判与经意同经文未摄别位为异(文)准此则种类俱生了佛证法是别接通七地属空八地属假正是通教也妙玄以安乐法入空是三藏二三昧意能现神通出假是通教三自性意修中是别教此约名义通释若安乐作空意三昧作假意自性作中意是约观义通释故荆溪云玄文并云在前三教者以通诸教释义故也净名疏乃顺胜鬘经大力菩萨彼既约菩萨断惑生方便且三藏菩萨不断则不生一往看净名疏似指二乘及大力菩萨成三人是三种意生而下征释文中明判第二是别菩萨第三是圆菩萨准知第一亦别指通教菩萨同二乘入真空寂定也况妙玄引胜鬘云三人生变易土谓大力罗汉辟支佛菩萨等签云当知菩萨义兼三教(文)但胜鬘中只有三种通名故大师用楞伽三种别名释成之以楞伽三种不的判是何教故用对后三也或疑据何而明曰大师明引胜鬘三种后即问云何等是三意生乃引楞伽三名对后释之仍自问云如楞伽明三种意生悉在十地等是知若非释胜鬘意生但用楞伽意生者何特提云如楞伽耶况又显云三教菩萨界内惑尽验知拣去三藏明矣垂裕既云向解胜鬘但指通人及地住岂非大师判胜鬘后三菩萨耶名义师云玄文顺教旨也以作意名从偏立故净名亦顺教旨以界外土小未诠故辅行盖顺本经故也且二乘之人志存断惑经何得云意忆生耶曰忆生之言亦是譬喻况经正对菩萨说之往收二乘其义无爽又三四五地通惑未尽何得论生曰自二地来既是破惑入三昧乐至六七地必得往生以后兼前故通言耳。

　　三藏菩萨断惑

　　妙玄(五)(十一)三藏菩萨全不断惑(云云)若毗昙婆沙中明菩萨义龙树往往破之谓其失佛方便是故须破申佛方便是故须立此是龙树破立意。

　　四教义(三)(六)问曰声闻经何意不得论断结受生答曰三藏之教正化小乘傍化菩萨若说菩萨结尽受生二乘即疑若结尽而得受生者诸声闻人得罗汉果将不更受生耶是故不说菩萨断结受生也(云云)问曰智论何意从始至终一一弹破答曰龙树为欲申摩诃衍明菩萨所行之道以大破小皆可破也若就小乘明三藏宗途罗汉圣人之所撰集何容顿乖僻也大论(未捡)复次声闻人言菩萨不断结使乃至坐道场然后断者是为大错。

　　止观(三)(十六)三藏是方便之教但明二谛菩萨初心中心缘真伏于四住令烦恼脂消三阿僧祇修六度行使功德身肥百劫种相好获五神通得法眼照俗谛分别根性调熟众生而作佛事后心坐道场三十四心断见思惑尽。

　　辅行(三下)(一)初文是俗从后心下即是真也是故始终但有二谛(云云)见无常空狼令结使脂消而功德身肥。

　　别行玄(下)(三)但伏惑不断如无脂肥羊取世智为般若即此意也。

　　止观(六)(廿四)三藏菩萨虽复出假有漏神通非真起应世智分别非法眼明虽利众生而非成就虽作佛事非净佛土止是少分教化为益甚微。

　　辅行(三下)(四)大论云下地诸惑因时未断至树下时乃以九地九品思惑通名一九故云三藏菩萨同凡夫(云云)俱舍婆沙意云下八地惑初修禅时先已断竟唯非想地九品见思全在(云云)此与俱舍不同什公翻译及龙树意俱不应误不同意者今且以一意销通令二论理齐俱舍取修禅时已断惑竟不复更断智论依余部虽有漏断未名为断至菩提树但断非想八地俱得名为无漏但是从部得名不同故使二论用义不等。

　　文句(六)(廿七)阿含说五种佛子四果及辟支佛名佛真子菩萨不断结子义未成。

　　记(七)(十七)阿含至子义未成者既阿含中亦明不断结惑菩萨而大论斥权非谓全无论云迦旃延造者从所造论及所计者说岂以会二还归阿含法华准旧十二年前一何可笑。

　　北峰曰此文有三初既阿含下牒经判论二论云下约义释疑三岂以下因便斥谬初既阿含中佛亦明菩萨不断惑何独迦旃延而大论以大斥小非谓全无不断惑菩萨也非全无者约实斥则无约权立则有权实相对故曰非谓全无二既是佛说大论何云迦旃延耶释曰论云迦旃延造者从所造论及所计者说耳两个所字俱语词也三古师见经云汝等所行是菩萨道谓但开二乘成菩萨不分大小之殊如此则阿含既有菩萨会二乘为菩萨应还归阿含耶是则法华依旧只在十二年前不亦可笑乎。

　　读教记卷第四
卍新纂续藏经第 28 册 No. 0585 法华经三大部读教记


　　读教记卷第五

　　天台沙门　法照

　　妙玄(五)

　　十种境界

　　妙玄(五)(四)普贤观明无生忍前有十境界即此位也。

　　签(五)(廿八)普贤观云十境界等又云三昧力故六根渐净具如经说六根净已为诸如来摩头授记授记即是入初住也故知六根即是住前十信位也。

　　四教义(四)(二十)普贤观经明修大乘人未得无生忍前有十种证相此即是十信之位。

　　法华三昧仪(第五证相)上品慧根净相者行者亦于行坐诵念之中身心豁然清净入深禅定觉慧分明心不动摇于禅定中得见普贤菩萨释迦多宝分身世尊及十方佛得无阂大陀罗尼获六根清净普现色身开佛知见入菩萨位广说如普贤观经中。

　　十种境界者夷考经文自分十段一见神力化事结云见是事已二见化事变现结云行者见是事已三见普贤说法结云深解义趣四见东方佛结云见一佛已五见十方佛结云见诸佛已六见十方佛土结云既见十方佛已七见佛与地结云见是地已八见座上世尊结云见诸佛已九见释迦分身结云净眼根已十见多宝佛塔结云见多宝佛塔已过是则入无生忍位玄文谓之境界四教义三昧仪谓之证相名异义同慧觉谓初普贤化乘白象变现境界乃至第十见灵山席得中持门境界智涌谓初见普贤菩萨境界乃至第十见南方旃檀德佛境界草庵谓十方诸佛为一境界释迦二分身三多宝四及六根清净为十竹庵谓十信心为境界证悟云初标经云乐见普贤菩萨色身者一也乐见多宝佛塔者二也乐见释迦三也及分身诸佛者四也乐得六根清净者前别标四后总标六足成十也于四别中结其一曰是名始观普贤菩萨最初境界复于六中结其一曰是名眼根初境界相四别中普贤既名境界余多宝等岂更异途六中眼根复名境界余五可知次释云从不入三昧但诵持故(止)诸佛如来真实法子是普贤境界次从汝行大乘(止)坐狮子座是释迦境界次从净眼根已(止)见多宝佛塔是多宝境界四分身境界者应知普贤多宝释迦皆有分身佛但作一种境界标之若了一佛分身亦了各各分身故经文中标在三种之后云及分身诸佛者及字兼之佛言巧矣余六境界经文的然祖源记云一经前后二处摩头荆溪指后为入住也。

　　大师位次

　　妙玄(五)(八)若大乘忏悔发初随喜圆信之心获一旋陀罗尼已不可向人说虽种种分别亦不可解况后诸位二乘尚不闻其名岂凡人能说此语有意大师自说己证也。

　　签(五)(廿一)一旋陀罗尼者此经列三陀罗尼下文释云旋假入空名之为旋旋空入假名百千万亿中道实相名为法音今举三中之初以劣况胜故云一旋约位竖明虽在六根七信已前今通明之乃在初心次文中言此语有意者如智者大师初见南岳所证之法即此初陀罗尼也何由可向下类人说令他解己所证法耶此即章安述大师已证可知。

　　妙玄(五)(八)十信之位伏道转强发得似解破界内见思界内界外无知尘沙如经文云得三陀罗尼但名似道未是真道旋陀罗尼是旋假入真百千旋陀罗尼是旋真入俗法音方便正是伏道未得入中(云云)若入初住得真法音陀罗尼正破无明始名断道见佛性常住第一义理名圆教无生忍。

　　签(六)(一)陀罗尼此云总持此三各能总持诸法如云一空一切空等假中亦然故名为总疏云旋者转也转一切法皆悉入空言百千万亿者以从数故故名为假中道法音能作体内方便故也此三祇是一心三观持一切法通名总持此中即是相似三总持也(云云)若入初住得真法音者谓破无明证真法性。

　　止观(一)(二)安禅而化位居五品故经云施四百万亿那由佗国人一一皆与七宝又化令得六通不如初随喜人百千万倍况五品耶(云云)大经云是初依菩萨辅行(一上)(十四)安禅而化至五品等者此出临终行位也(云云)吾不领众必净六根以损己益佗但位居五品(云云)然大师生存常愿生兜率临终乃云观音来迎当知轨物随机顺缘设化不可一准故经云去引证大师五品功多(云云)初品最小其功尚多况第五品耶此证大师居第五品其德深也(云云)若准圆位五品六根并名初依未断无明名具烦恼亦得名为观行相似知秘密藏。

　　别传(三)思师叹曰非尔弗证非我莫识所入定者法华三昧前方便也所发持者初旋陀罗尼也(五品六根俱是圆方便位品对六根故名前也)。

　　妙玄(七)(四)能旋假入空即是下中上药草等益亦是小树益得百千旋陀罗尼即大树益得法音方便陀罗尼是相似实益若有须臾闻即得究竟三菩提即得真实益。

　　签(七)(廿七)言旋假入空即三草等益者五品为小草七信为中草上草亦在五品位中以同三藏未断惑故八信已上为小树十信伏无明为大树初住已上即实事益虽分七益位必在圆。

　　文句(十)(卅三)三昧与陀罗尼体一而用异寂用为三昧持用名陀罗尼又色身变现名三昧音声辩说名陀罗尼上品云初得一切色身三昧转身得一切语言陀罗尼当知音声犹是色法故言体一用异又舌根清净名陀罗尼余根清净名三昧都是六根清净法门耳。

　　妙乐(十)(卅五)上品云初得等者上药王品云过去名一切众生喜见菩萨于日月净明德佛法中得现一切色身三昧后重生其国于净德王家忽然化生白其父言我先已得解一切语言陀罗尼既云转身得一切语言即似转身方得若云我先已得即似指先所得色身三昧即此三昧亦名语言陀罗尼故云犹是色法犹是之言表与前同故此语言与色身但是身口之异岂可现身不能说法但从事别其理必同故作异名消文最便此则圆门三昧陀罗尼必是体同名异三昧从定陀罗尼从慧即不思议之定慧故得互用准下释中三轮具足又舌下判三昧与陀罗尼祇是真位六根耳。

　　文句(二)(十五)空观观心但有名字即闻持陀罗尼假观观心无量心心心数法皆是法门即行持陀罗尼中观观心心即实相即是义持陀罗尼。

　　法界次第(下)一闻持陀罗尼(亦曰名持)二分别陀罗尼(亦曰义持)三入音声陀罗尼(亦曰行持)。

　　净名疏(一)(卅三)(云云)。

　　或云大师正是五品即十信故得陀罗尼此又妨别传吾不领众必净六根以损己益佗但位居五品之文。

　　或问文句与法界次第对二持不同者何曰凡百对当随便取义不可一准法界次第取出假义故以义持对假是中道行故以行持对中文句取行持是行行边故对假义持是中道义故对中故知二文各有所以签云约位竖明虽在六根七信已前今通明之乃在初心且初心横通如何便证空持耶曰竖别约位也横通约观也断惑入位与空相应虽在七信观心豁解持因静发不隔初心。

　　六重本迹

　　妙玄(七)(七)。理事&nbsp;(观一切法空如实相但以因缘有从颠倒生)&nbsp;(安乐行)&nbsp;迹&nbsp;理教&nbsp;(是法不可示言辞相寂灭以方便力故为五比丘说)&nbsp;(方便品)&nbsp;迹&nbsp;教行&nbsp;(诸法从本来常自寂灭相佛子行道已来世得作佛)&nbsp;(方便品)&nbsp;迹&nbsp;体用&nbsp;(吾从成佛已来甚大久远若斯但以方便教化众生)&nbsp;(寿量品)&nbsp;本&nbsp;实权&nbsp;(是我方便诸佛亦然)&nbsp;(药草喻品)&nbsp;本&nbsp;已今&nbsp;(诸佛法久后要当说真实)&nbsp;(方便品)&nbsp;本&nbsp;

　　释签(八)(一末)第六已今已即是迹即指迹门及诸迹教今即是本即指本门本门已前皆名为已踊出已后方名为今故云已说事理乃至权实名之为迹今说事理乃至权实皆名为本故知若无迹中事理乃至权实何能显于长远之本又已今之言虽异前五亦是一往指于寿量名为今本若望初本则应又简已今不同法华已前诸经已今仍属于迹今经所明乃是真明久远之本即是已说已今为迹今说已今为本方是实说所以六门引证之文前三引迹后三引本者何然前三复通本之与迹俱有事理乃至教行体用等三通中复别既云本用本权非迹文能显况以本门为今灼然不可引迹为是义故三引迹文三引本文又前之三文既在于因本因狭故但以迹例本故但引迹门。

　　妙玄六重本迹唯体用一重是引本文为证余五皆迹文也而释签云前三引迹后三引本者斯盖记主点经玄意实权已今即指迹文为本文耳故云今说已今为本方是实说然则前三不指迹为本何也曰前三既通但以迹例本后三既是通中复别故须指迹为本可看通别两字此例甚多如文句(一)(三)明本迹一释初引寿量我成佛已来甚大久远又方便品云我本立誓愿普令一切众亦同得此道又五百授记品云内秘菩萨行外现是声闻妙乐(一)(十一)初正引本文次方便下引迹文以迹中文密示本意故若显露说即迹中本迹下文显已通得引用又妙乐(三)(卅九)然此八中前七迹门第八本门本虽未至权实理遍故下文云是我方便诸佛亦然故方便之名通于本迹此既玄释不同消文或云前三是从本垂迹之文后三是发迹显本之文故云三引迹文或云玄谭大旨不分本迹之殊或云文在本门但文暂偶有同迹门文故或云荆溪文误或云前三是因为迹后三是果为本或云别含本意故云三引本文。

　　本迹比决

　　妙玄(七)(九)若娑婆为墨东行千界方下一点点不点等尽抹为尘一尘一劫复过于是百千万亿那由佗劫弥勒补处以出假种智直数世界尚不能知况数其尘宁当得尽特是如来巧喻显其长远之相况以世智巧历算数耶文云我以佛眼观彼久远犹若今也唯佛能知如此久远皆是迹因非本因也。

　　释签(八)(二)文中云娑婆为墨至宁当得尽者此引迹门化城品文不合引于弥勒等言弥勒不知文在本门或是借于本中之文来此况喻假使迹中三千尘点补处智力亦不能知若定用迹文则应除弥勒等二十五字义理即顺师云恐别有意然虽引弥勒语势稍殊彼本门文但云我等住阿惟越致地于是事中亦所不达今此文中以出假智数世界不知况其尘数若取知尘祇应合用出假智耳是故应用前文说也。

　　大师引经毕断云唯佛能知如此久远则自弥勒补处而下皆不能知乃约意说耳非谓借用本迹文也只因记主作本迹文看神智又以本门弥勒不知尘点之界望不下尘犹是喻迹者非是。

　　四佛迹因

　　妙玄(七)(十一)或言昔为摩纳值燃灯佛五华奉散布发掩泥跃身虚空得无生忍佛与授记号释迦文大品亦云华严城内得记义与此同并云断惑故知通佛行因之相也或言昔为宝海梵志删提岚国宝藏佛所行大精进十方佛送华供养既为宝藏佛父又是弥陀之师称其功德不可思议故知是别圆行因之相。

　　释签(八)(三)昔为摩纳者具如瑞应然灯授记得无生忍故知是通佛也昔为宝海梵志具如悲华第二云有菩萨名寂意问佛其余诸佛世界清净今佛世尊何故处斯五浊而说三乘佛言净不净土皆本愿故我于过去恒沙阿僧祇劫此佛世界名删提岚劫名善持轮王名无诤念王四天下有一臣名曰宝海是梵志种善知占相时生一子三十二相八十种好诸天常来供养因为作字名曰宝藏后出家成道亦名宝藏转法轮度众生已次游聚落为圣王说法已王请安居王之七宝亦自申供养王有千子亦各三月供养广如经说乃至满二百五十年后宝海来至佛所得记作佛十方微尘世界众生凡是宝海先所化者一时成道宝海次劝轮王发心次劝太子发心次令诸天八部发心乃至三千世界皆发菩提心次于畜生地狱道中一一众生前现一佛身令得离苦七年之中人天八部无欲心者皆兴供养又是弥陀之师者彼授记品彼佛先入三昧现十方净土集诸菩萨先授宝海记次授弥陀记次授轮王太子记云汝观人天及三恶道生大悲心断诸苦恼令住安乐今当字汝为观世音等轮王太子乃至一切诸天世人莫不皆是梵志劝其发心故皆是师。

　　瑞应经文玄签取断惑边证通菩萨也而四教仪引布发掩泥证三藏第二僧祇者不取得忍故也别圆因中以父子言则宝海为宝藏佛父以师资言则宝藏为宝海之师授记品文先授宝海记次授弥陀记则宝藏是弥陀授记之师宝海乃劝弥陀发心之师非谓宝海授弥陀记也签云宝海次授弥陀记多宝海两字余捡大慈与圣水古藏中瑞应悲华二经得其说云尔。

　　四佛成道

　　妙玄(七)(十二)或言道树草座三十四心见思俱断(云云)此即三藏佛果相也或言道树天衣为座(云云)此即通佛果成相也或言寂灭道场七宝华为座(云云)此是别佛果成相也或言道场以虚空为座(云云)此即圆佛果成相也。

　　西域记(转字函第八卷)菩提树垣正中有金刚座昔贤劫初成与大地俱起据三千大千世界之中下极金轮上侵地际金刚所成周百余步贤劫千佛坐之而入金刚定故曰金刚座焉(云云)菩提树者即毕钵罗之树也(云云)。

　　文句(一)(八)单现尊特相坐莲华台受佛职者即别佛自觉觉佗。

　　妙乐(一)(廿四)或云三世诸佛皆色究竟成无上道并别佛相(云云)。

　　先达谓只一金刚宝座成道四机所见不同而说者昧于转法轮相以难通佛何处成道嗟夫或问别佛于究竟天成无上道何耶此盖教门权说耳有云此天在六欲四禅十天之顶以表佛居十地之上又以顺彼天形顶冠成道又以实报土相别教所化纯是菩萨皆是宝冠种种庄严。

　　寂光有相

　　妙玄(七)(十三)或言其佛住处名常寂光者即究竟土也寂光理通如镜如器诸土别异如像如饭。

　　释签(八)(五)言常寂光土者又二先标次释如本门中地踊菩萨下方空中住从地出已亦诣虚空七宝妙塔彼此虚空俱是寂光寂光理通如镜如器等者譬如诸天共宝器食如止观第三记。

　　释签(七)(三十)外谓托彼依正色心即空假中即空假中妙故色心体绝唯一实性无空假中色心宛然豁同真净无复众生七方便异不见国土净秽差品而帝网依正终自炳然。

　　妙乐(十)(十一)唯圆即观一念三千三谛具足是则一心一切心一身一切身一土一切土一念俱观若身心土若空假中更无前后故观成时一心见一切心一身见一切身一土见一切土十方诸佛身中现故故于自心常寂光中遍见十方一切身土。

　　净名玄五(九)若思议解脱无有色心体若不思议有色心体。

　　净名疏(三)(十一)前三是权后一是实事理惑除正报即得佛果清净依报即常寂光毕竟清净。

　　妙宗(上)(三)问下三净土既皆有相则可论于金宝等事寂光之净已全无相如何可说金宝华池及以琼树答经论中言寂光无相乃是已尽染碍之相非如太虚空无一物良由三惑究竟清净则依正色心究竟明显故大经云因灭是色获得常色受想行识亦复如是仁王称为法性五阴亦是法华世间相常大品色香无非中道是则名为究竟乐邦究竟金宝究竟华池究竟琼树又复此就舍秽究尽取净穷源故苦域等判属三障乐邦金宝以为寂光若就净秽平等而谭则以究竟苦域泥沙而为寂光此之二说但顺悉檀无不圆极问佛无上报是即理之事可论金等究竟寂光是即事之理岂有金等若其同有事理既混如何分于二土义耶答佛无上报是究竟始觉上品寂光是究竟本觉始本既极岂分二体应知二土纵分事理实非有无岂真善妙有而非理耶秘藏之理岂同小空故此事理二名一体以复本故名无上报事也以复本故名上寂光理也故妙乐云修得四德本有四德二义齐等方是遮那身土之相况净名疏显将寂光为佛依报故知定执报土有金宝等寂光定无斯乃迷名全不知义矣。

　　妙宗(中)(七)初克体立名前三在事故从居人修断因果而立土名此土属理故从本体三德为名。

　　观音疏记(下)(十七)大乘法性体本常住即是一切色心之源何者小谓色心因见思有故因缚断其果永亡大说色心因惑生灭不因惑有体是法性见思若尽无明全在则当真谛法性色心方便生灭无明分破本性分显义当中道法性色心实报生灭无明究尽则复本性常住色心离生灭相常寂光也。

　　法性之体常住不变寂而常照名为寂光是诸佛之住处是众生之性本是天下传佛法之宗极天台所谭妙在于此故得妙宗断云寂光有相然此寂光法性之体体备依正色心相相宛然法法即性岂同小乘真空法性断空无体冥寂而已法智尊者妙悟寂光具足诸相故达一家所判法门名义无间高下己佗无不理性本具若谭一性则曰性虽是一而无定一之性故使三千色心相相宛尔岂非达本谓一性具足自佗故说二造则曰理事二造各具三千岂非达本并由理具方有事用故说三身则曰但无随情染碍之三非无性具微妙身等岂非达体谓平等法身亦具三德故说四土则曰无明究尽则复本性常住色心常寂光也岂非达依正二报在一念故说五住则曰五住正习同在一念即惑为观岂非达理毒性恶故说六即则曰应知圆家明理已具三千岂非达毗卢身土不逾下凡之一念故以此例之一家教观体用修性种种名义种种法门无不通达也且置此事然三乘偏教尚有所证岂圆人所证破坏法体而空寂无相耶若言圆理无相智性故异但空今问此之智性岂非但是觉知性耶别教菩萨何尝不达但中佛性有觉知耶只由但中不具诸法便异圆理矣学者应知妙宗文有二义初明舍秽究尽取净穷源以苦域泥沙为三土乐邦金宝为寂光岂非离义次约净秽平等苦域泥沙全是寂光岂非即义此则若即若离二者有相今更细求只于净秽平等即义之中便有离义以由圆人所见三土染碍全是寂光之相偏人所见染碍宛尔岂非即中便有离义或问所说寂光有相三谛之中为是何谛曰寂光之体实相妙理也实相之理三谛具足又问妙乐云常寂光土端丑斯亡略记(上之上三)云寂光无相故三皆泯又云以寂光中色质永寂此文云何曰寂光法性妙体之相正是真空冥寂之相端丑斯亡之相亡泯无相之相如是之相名寂光相真善妙有微妙相也杂编曰辅行云常寂光土清净法身无能庄严无所庄严为众生故而取三土故知寂光无染碍之相亦无依正之相评曰此说寂光法身皆是体性法门法法称性故无能严所严非谓无相也故知四明一者深得文义二者妙悟法体三者通达义门净觉反是杂编又曰妙乐明三身说法不说法云法定不说报通二义应化定说若其相即俱说俱不说前所谓法身寂光定无相应身诸土定有相等盖准此也评曰文意因破华严新经译师法身说法且说法自是被机应用法身法体何得有说故曰法定不说今自明寂光性具之相安可例此而欲使性具断无耶杂编又曰净名疏云土有事理事即应身之域理即极智所照之境而智理虚寂本无境智之殊岂有能所之别但以随机应物说有真应故明事理也评曰此约平等性体自行所证本离言说四土皆亡但随机则说有四土且非寂光定无三土定有如云智理虚寂本无境智之殊亡寂光也岂有能所之别亡三土也。

　　偏圆权实

　　妙玄(七)(二十)问中间有偏圆权实而同称是权者亦应同称为偏耶答通义则尔别义不然偏圆约法法则已定故偏非圆圆非偏权实约教迹中施设同皆是假故就假论权耳。

　　释签(八)(十)问意者本成已后中间垂迹偏圆权实同称权者以是迹故故皆是权权即是偏亦可悉皆称为偏耶次答别义者不例法既已定在本在迹定偏定圆教则不尔在本则权实俱本本故是实在迹则权实俱迹迹故名权。

　　文句(九)(四)亦不轻慢者不倚圆篾偏重实轻权也。

　　妙乐(九)(十一)不倚圆者佛尚以异方便及余深法用助正道后学顺教岂可固违习实尚微而篾偏小须顺佛旨将护物机问偏圆与权实何所答通则不别别论小异偏圆约教权实约法法即教下所诠通于理智行等。

　　妙玄云偏圆约法权实约教妙乐云偏圆约教权实约法生起文势各有所以妙玄乃以偏圆权实同称为权对偏作并故有通别之答别义不例何者偏圆约法则定权实约教则不尔故知不可通称为偏也文句既云不倚圆篾偏又云重实轻权故记主因此而问亦有通别之答别则小异遍圆约能诠教权实约所诠法能所有殊故云小异故知二文义意永别草庵谓妙乐文误当以玄文为正者失矣。

　　三不退

　　<PIC>X28003301.gif</PIC>

　　妙玄(七)(廿二)华严中明阿鞞䟦致多明事数。

　　释签(八)(十二)言华严明阿鞞䟦致多明事数者(云云)又不退位高下不同若是地前行不退位但闻事数知事即理故开权显实得入初地念不退位能达此权即是实相岂可离此别求实相为对䟦致故云初地文句(二)(十二)不退转者约位行念论不退应四种分别不生三恶道位不退不生边地诸根完具不受女身即行不退常识宿命即念不退具此名阿鞞䟦致地三藏义也若六心已前轻毛菩萨信根未立其位犹退七心已上从初地至六地不退为凡夫二乘名位不退虽正使已尽而未能遍修万行其行犹退至七地名行不退而犹起二乘念故有念退至八地道观双流入法流水名念不退此名阿鞞䟦致地此乃三乘共十地之义耳地师云十住是证不退十行是位不退十回向是行不退十地是念不退此是别教义不会此经今所不用璎珞云初地三观现前心心寂灭自然流入此亦别教不退今亦不用若华严明初住得如来一身无量身具三不退此圆教不退此是一实事今用此判位也。

　　妙乐(二)(廿一)具此名䟦致者阿者无也䟦致者退也第三祇时横得三不退故离五障时三义俱得即是第三僧祇通至百劫通是三不退也至此名为上忍故也次通教位引六心者通教地前无位可论借别位名以通其位即指别教七信已上入干慧也故云初地至六地方名位不退或指地前假立七贤即以忍位为第六心依小乘位虽云忍位名位不退望菩萨乘犹名为退次别教中许地论师故不破(云云)圆位具三不退者若先以不次寄次第说者则七信名位不退八信已去名行不退初住已去名念不退今从初住已具三德名三不退故云具也般若是位离二死故解脱是行诸行具故法身名念证实境故(云云)。

　　净名疏(五)(卅四)但四教各三即位行念若三藏菩萨三不退者三祇行行入暖顶忍即是不退转地若约数论以忍法三品分三不退若傍成论约四念处为位不退暖顶为行不退忍法为念不退若通教者从性地乃至罗汉六地齐功皆位不退辟支佛地七地齐功菩萨修方便即行不退八地菩萨道观双流名念不退若八地与辟支佛齐九地始是念不退也若别教者十住是位不退行向是行不退登地三观现前即念不退若圆教者十信初心为位不退中心已来为行不退登初发心住即念不退复次十信相似三不退初住分真三不退前三权后一实。

　　垂裕(七)(十三)荆溪云入暖等者应引俱舍暖必至涅槃顶终不断善等若通教明三不退中六地齐功等者以与小共故得齐名所言皆者显乘显地性地已去皆不退也十信初心等者以十信位俱分初中二心之别八信至十信以为中心。

　　妙宗(下)(廿二)疏牒阿耨不退释云道种菩提等以阿耨多罗三藐三菩提翻为无上正等觉斯是行人心之本性所求之果于此不退其位有三若破见思名位不退则永不失超凡之位习种性也伏断尘沙名行不退则永不失菩萨之行当性种性及道种性也若破无明名念不退则永不失中道正念圣种性也。

　　夫四教三不退皆约菩萨言而对当位次盖随文用与尔或问空有二宗对位不同者何曰数论约三祇行成横得三不退成论约随功涉位竖得三不退也然则何故妙乐唯对上忍曰数论三忍分对三不退者以由忍法皆三祇满位故也若妙乐文此取六度已满之位故当上忍又问三藏七贤并未断惑云何横竖得三不退曰此约利根进趣功能而说若钝根人未免有退又问通三四地既断见惑亦位不退何故至六地方不退耶曰此约借别名通而说若就当教而三四地亦不退也别圆可知。

　　读教记卷第五
卍新纂续藏经第 28 册 No. 0585 法华经三大部读教记


　　读教记卷第六

　　天台沙门　法照

　　妙玄(六)

　　教体

　　楞严经此方真教体清净在音闻。

　　俱舍论牟尼说法蕴数有八十千彼体语或名是色行蕴摄。

　　妙玄(八)(五)一用声为经如佛在世金口演说但有声音诠辨听者得道故以声为经大品云从善知识所闻也二用色为经若佛在世可以声为经今佛去世纸墨传持应用色为经大品云从经卷中闻三用法为经内自思惟心与法合不由他教亦非纸墨但心晓悟即法为经故云修我法者证乃自知(云云)此方用三尘而已余三识钝鼻嗅纸墨则无所知身触经卷亦不能解舌啖文字宁别是非。

　　释签(八)(二十二)然今古共以法为经者文从强说虽别立三法然声色两种必假法通若睹若闻不以意思无能令教与心相应。

　　妙玄(八)(五)若他土亦用六尘亦偏用一尘如净名曰以一食施于一切于食等者于法亦等于法等者于食亦等此则偏用舌根所对为经或有国土以天衣触身即得道此偏用触为经或见佛光明得道此偏用色为经或寂灭无言观心得道此偏用意为经如众香土以香为佛事此偏用香为经他方六根识利六尘得为经此土三根识钝鼻不及驴狗鹿等云何于香味触等能得通达问根利故于尘是经钝者尘则非经耶答六尘是法界体自是经非根利取方乃是经。

　　签(八)(二十二)次他土中二先总立言亦六亦偏者或一土具六或一土偏一或二三四即如此土具足用三复有增强若单双具若尔何妨此土根性不等亦有因味及香触等即如下文通释者是。

　　妙乐(一)(一)言文句者文谓文字一部始终故云文即是字为二所依句谓句逗义通长短故云名诠自性句诠差别。

　　妙乐(一)(二十)有人不许灭后色经唯云名句属于行蕴若其全不许见经初尽合改闻当知皆先眼耳所得次方流入想行若使一字一声眼耳二识不俱则名句文皆不成就和合之言不可欺也。

　　光明文句(上)(二)品是类义此中文句气类相从节之为䟦渠。

　　光明记(一)(三)此中文句俱在经也以能诠教皆谓四法谓声名句文此有二种佛世灭后若约佛世八音四辨梵音声相此一是实名句文身但是声上屈曲建立此三是假声属色法名句文身属第三聚不相应行毗昙十四成论十七瑜伽二十四种此则大小二宗所立有异名句文者唯识云名诠自性句诠差别文即是字为二所依若约灭后诸圣结集彼土贝叶此土黄卷其中所载名句文者皆依形显色法建立也今略举此二具足应四。

　　拾遗(上)(七)若从经卷名虽因色而其色经本集声教故从经卷亦云闻名。

　　百法钞(未检补注引)文者文身文无自性依字假立若无改转之义斯乃但名为字若一字已上有所改转诠得差别即名为句(云云)文体虽即是字要与二为所依有改转义方号为文若不与二为所依又无改转之义但名为字耳。

　　教体者一实三假也一实谓色三假谓名句文身此就灭后为言若佛世及彼土此方利钝互非六尘皆具祖文可覆其三假之相今试明之名诠自性者万物各有其性如眼耳地水等也句诠差别者如眼诠佛眼肉眼等也文即是字者一字多字以成其文非此无以诠表也又谓之名身等者以聚为义如五阴聚集以成其身而名有种种句有种种文有一多皆是聚集之义故也或问记云文谓文字一部始终且一部之文为眼所睹此正属色色即是实此与文即是字同异云何曰只一文字之言通乎二向若从体说名为一实若就体上论其功用乃有改转此字既得名之为文然后复为名句作其所依即属假也又问何分当体所依曰一实三假当体也所依者有佛世灭后不同佛世以黄金口业为所依灭后未结集时以阿难想行为所依结集之后彼土贝多此土黄卷为所依也又问教体与经体及所闻法体同异云何曰教体属能诠经体属所诠法体兼能所也又问大小两宗并是一实三假和合得为教体若尔于声色可作此说其香味触等但有一实如何是三假相耶曰对根曰实入识曰假以入识分别故六尘皆可三假说也看翻译名义。

　　大小乘印

　　妙玄(八)(十二)释论云诸小乘经若有无常无我涅槃三印印之即是佛说修之得道无三法印即是魔说大乘经但有一法印谓诸法实相名了义经能得大道若无实相印是魔所说故身子云世尊说实道波旬无此事何故小三大一小乘明生死与涅槃异生死以无常为初印无我为后印二印印说生死涅槃但用一寂灭印是故须三大乘生死即涅槃涅槃即生死不二不异净名曰一切众生常寂灭相即大涅槃又云本自不生今则无灭本不生者则非无常无我相今则无灭者则非小寂灭相唯是一实相实相故言常寂灭相即大涅槃但用一印也此大小印印半满经外道不能杂天魔不能破如世文符得印可信当知诸经毕定须得实相之印乃得名为了义大乘也。

　　释签(八)(廿六)若有无常至三法印者大论第二十云一切法无常一切法无我涅槃寂灭问寂灭中何以但说一不说多答初印中说五众第二印中说一切皆无我第三印是果故名寂灭若说无常破外五欲之我所也若说无我破于内我我我所破故是寂灭涅槃行者观于无常便生厌离既厌苦已存着能观故有第二无我观也推求能观至不可得是一切法无所依止但归寂灭以是义故说寂灭印也问摩诃衍中诸法不生一相无相此中云何说一切法无我无常名为法印二法云何而不相违答观无常即是观空因缘犹如观色念念无常即知为空过去色坏故不可见故无色相未来色不生无作无用不可见故故无色相现在无住故不可见不可分别故无色相无色相故是空无生灭无生灭及以生灭其实是一说有广略耳问摩诃衍中说一实相声闻法中亦应说于一实相法答声闻法中三种法印广说四种略说一种无常即是苦谛集谛无我即是道谛寂灭涅槃即是灭谛是故衍中唯说诸法不生不灭一相无相无相即是寂灭涅槃论云衍中明法印者是法华前共部所说小乘法印数复不同故须料简若此经中独明实相为一法印故须料简。

　　或问大乘一印小乘三印以何义分曰小衍衍通三教圆教为正以实相印名名通义别今经一印于此复别有云通约通别通圆别约证道同圆有云小乘三藏诸经俱名小诸大乘经通该三教俱名大而取诸大乘经部中尊极就圆而论故说一印者非。

　　二空

　　妙玄(八)(二十三)文句(八)(三十二)妙乐(九)(五)止观(五)(四十)别行玄记(上)(十五)如类集节。

　　一切诸法不出名之与实若直执名实之境故名生法二有若别执名实之境属自生等故名性相二有若直破所执生法之境名生法二空若于生法之境别破能执四性情计名性相二空举要言之所执法体是同能空观法是同所显理性亦是同但破直执生法之情名生法空破生法境上计四性等执名性相空然此异者盖佛世宜闻生法空作生法说如光明等宜闻性相空作性相说如涅槃等也问如来赴机明两二空名义不同法智何云观性相二空破生法二执显真俗二谛则成观性相而破生法耶曰一家观法非法智不明今委陈之盖佛世随机各说灭后入道备推也何者良由佛世根利赴机宜乐随说一种即便悟入不假备论佛灭度后机缘既钝直闻生法略闻性相不能悟入是故龙树造中观论于生于法广推性相令悟空寂如论云佛灭度后人根转钝深着诸法十二因缘五阴入界为决定相闻大乘法说毕竟空生种种过龙树为是造此中论则阴界入是生法境于此生法境上推破性相也大师得此意故于妙玄生法文后便引古师性相之说及止观(五)(四十)破见假推性相空后结云此性相中求阴入界不可得即是法空性相中求我人知见不可得名众生空又破思假推性相空后亦结云四句无欲亦无于四如此观时即应得入成生法二空(六)(二)以至文句释安乐行名生法空妙乐即以性相而解洎净名玄光明疏于生法中并推性相光明记云但于假实三毒六缘委破四性类示二空(四)(廿五)是知四明得龙树天台荆溪诸文末代入道须推性相而破生法之意故于别行玄记明判云此由大乘观性相二空破生法二执显真俗二谛指如大本即妙记(九)(五)释生法空引净名玄性相为证也问性相二空为局衍门为通小教若局衍门何故辅行(三下)(十一)佛令须䟦闻常证果即别圆意兼于藏通是故诸教皆离性执故此破性虽在衍门是故四教亦可通用辅行(二上)(二十三)但离性相成声闻通空等耶若通小教何云观所生心与前不别能观观智即空为异何以即空四性推捡略记(中下)(十五)既俱无常即破常倒不假更用自他等名故四句推唯在衍门耶曰有通有别通则四教俱用别则唯在衍门以中论观法斥小故也然虽三藏观性相空但只成析空观耳自通已去故曰能观观智即空为异例如中道实相之名尚通于小何隔性相二空之名耶问性相为局灭后为通佛世若通何故妙乐(八)(二十七)然中论观法被末代钝根佛世当机何劳设此耶若局而光明法华涅槃大品皆有性相观文何耶曰机有利钝说有广略中论广说则局灭后非谓略说亦局也以由佛世机利略说即悟故辅行(五下)(十七)云今依中论广观之法正被末代之人问四句亦通相空耶且相破能空空但是一云何有四曰性空之观唯一以破四计故成四句相空亦一随破四不亦成四句也须知用时唯修一空顿亡性相二四句计但示性相前后说耳故止观云四句推性不见性是世谛破性亦名性空四句推名不见名是真谛破假亦名相空又云四性捡不得即是性空四句推不得即是相空辅行解云空非前后二谛同时为破性相前后说耳又云言虽前后意不异时四明云说时说行时斯之谓也问生法性相既俱名空合对真谛何故妙乐云真谛即法空俗谛即生空净名玄世谛破性真谛破相耶曰别圆明生法性相俱通三谛今从二谛法相言之据俗谛法体本无众生自他等执故云俗谛即生空世谛破性也据真谛亡泯本无五阴无性之执故云真谛即法空真谛破性也又复应知生空对性法空对相且从义便直尔对之若欲委明生法各有性相如云性相中求我人知见不可得即生空等也若尔则真谛即法空了因也俗谛即生空缘因也何故妙玄反云得人空成真谛智𦦨得法空成俗谛智焰耶别行玄云观人空即是了因种观法空是缘因种耶曰法相不同随文对当用与有异不可一准问性相二空散出经论辅行判云诸经论中是例甚众(三下)(十)何故妙乐若不了今家依于智论中论等准理准义立此二空诸无可准耶又准理准义二相云何既等余经论何云诸无可准曰准理者实相理也准义者修观义也以经中只一无性之言大师准此实相必无四性无相性故作二空释又准修观义才忘情计必能所俱忘故作二空释而此释经盖依二论也故知经中一无性言等文荆溪分明结示修性而为义理请细详之今家广明性相专依龙树祖承性宗乃对相宗以说故云诸无可准非用法相者之所逮也非谓不准诸经论矣问性空自是空观妙玄(七)(五)何对三观云即假故无自性即空故无他性即中故无共性双照故无无因性耶曰此以圆融三观破遍执四性盖对所破义便亦是总用三观破四性也问推破性相本是空观妙宗何故于假观云诸法诸门破性破相一一对治无不谙练是名识药耶曰自行化他不同今明菩萨出假用法药治众生情执故在假观也问净名疏云二乘断欲见谛得入涅槃此但空有我不能空我所何故辅行(六上)(十二)小乘空我所名法空空于我人名众生空耶曰二乘自说具二空以大斥小则大空涅槃之法小住涅槃故未空法也又文句(八)(三十二)生法二忍即生法二空者自释住忍辱地名生忍又复于法无所行名法忍正以众生实法明之不可以诸文约情无情为妨问生法之名光明中以众生五阴而分释签以见思两惑而分妙乐以真俗而分净名疏以生死涅槃而分辅行以我我所而分别行玄记以缘了二因而分诸文不同者何也曰一从所破二从所显皆是生法二空也若光明释签净名辅行盖从所破说若妙记别行乃从所显说以此收之罄无不尽夫二空之说莫非添削北峰讲下所闻若广智而下诸师云云辨是与非予病未暇也。

　　别教纵横

　　妙玄(九)(四)法身本有般若修成解脱始满不但果德纵成因亦局限。

　　释签(九)(十二)三德纵横如止观第三中。

　　文句(二)(三十)今明别家因时三法纵横果时三法亦纵横。

　　妙乐(三)(四)约别破中云纵横者具如止观第三所引。

　　文句(九)(十九)若但性德二如来者是横但修得三如来者是纵先法次报后应亦是纵。

　　妙乐(九)(二十七)言修纵性横者非圆妙也性德之名名通别教别教虽有性德之语三皆在性而不互融故成别义若三皆在修前后而得道理成纵具如止观第三及记。

　　止观(三)(五)诸大乘师说法身是正体有佛无佛本自有之非适今也了因般若无累解脱此二当有隔生跨世弥亘净秽此字义纵也又言三德无前后一体具足以体从义而有三异盖乃体横而义纵耳又言体义俱不殊而有隐显之异俱不异未免横隐显异未免纵。

　　辅行(三上)(十一)法身是正体等者法身本有是故居初二德当有是故居次于二德中般若必居无累之前故成纵义(云云)次师云三德无前后等者初师体唯法身此师体具三德虽具三德义同初师据体具边复不相冥故成横义以本有故名为体横从修德边名为义纵后师云体义俱不殊等者体之与义俱从本有故云不殊据行证得复似前后故云隐显法身一德在缠为隐出缠为显余之二德种子久居名之为隐究竟果满名之为显三德俱有此之二义本有三法俱名为横俱有隐显故俱名纵以隐显故则有先后故成纵也。

　　光明记(一)(二十六)别教行智理三次第资发修时纵也法报应三果中齐显证时横也良由此教本有法身为惑所覆故须别修缘了之功相资显发复由此教性具三法而不相收致使功成三身横显。

　　妙玄(五)(三十四)虽三点上下而无纵表里而无横一不相混三不相离。

　　释签(六)(二十)上下是纵义虽一点在上不同点水之纵三德亦尔虽法身本有不同别教为惑所覆表里是横义虽二点居下不同列火之横三德亦尔虽二德修成不同别人理体具足而不相收。

　　妙宗(上)(二十一)问三德既是一本觉性由证显发(止)是故名为初发心住。

　　言纵横者盖修纵而性横不由即也在因在果皆有修性是则因既修纵果亦修纵因既性横果亦性横矣且修纵性横详妙宗意只为别人不知本觉之性具染恶德是故染恶非二佛性别修缘了显本法身故成纵也亦为不知本觉之性具染恶德不能全性起染恶修乃成理体横具三法也因果各纵横者如光明记智行理三相资显发此修因纵也如妙玄法身本有般若修成解脱始满此果纵也亦以此教性中三法互不相收此因横也法报应三果上齐显此证果横也须知别教因之与果所论三法次第即纵义各异即横义故妙玄(五)(二十五)资成在前观照居次真性在后此三竖别纵非大乘此三并异横非大乘然既性具三法而文多云别修缘了庄严本有何谓也曰性具三法横义也别修缘了庄严法身纵义也不可以纵难横但诸教文或果云纵或因云横或因果云纵盖偏言之耳有云修性各纵横者非也圆教反是。

　　忏重

　　妙玄(九)(十五)然小乘戒藏不许忏重修多罗藏使犯重人念佛身佛身者念空也。

　　百录(一)(九)夫四重五逆佛海死尸依小乘经如断多罗树毕竟不生无忏悔处依大乘经听许洗浣如咒枯生果如死者还生虽有此法要须志心。

　　治禅病经(宋沮渠京声译思字函)犯突吉罗乃至波罗夷(云云)心怀惭愧忏悔诸罪为僧执事作诸苦役扫厕担粪经八百日(云云)尔时律师复应以律捡问此人复教诵戒经八百遍然后方与如净比丘得无有异。

　　禅门(二)(五)初明作法忏悔者以作善事反恶事故故名忏悔如毗尼中一向用此法灭罪何以故如忏第二篇乃至下三篇并是作法此事易知义如律中广明但未明忏悔四重法别有最妙初教经出忏悔四重法彼经云当请三十清净比丘僧于大众中犯罪比丘当自发露僧为作羯磨成就又于三宝前作诸行法及诵戒千遍即得清净亦云令取得相为证而说灭罪清净当知律中虽不出经中有此羯磨明文作法相貌如彼经中广说。

　　业疏(四下)(二十六)初忏夷中此根本罪圣道之源既以毁犯一生绝分道犹尚可奈生报何如僧祇中舍此身已来报即堕阿毗脂狱如罪福经随犯一重则九百二十一亿六十千岁与化乐天同寿受苦若洗心归忏佛教亦开良由众生信法未久怀毒着妄不思来苦故迷造重后发胜心悔过前失亦令学戒预入僧俦诸律名为学悔沙弥也。

　　事钞(中四)(十六)四分云若比丘及尼犯波罗夷已都无覆藏心令如法忏悔母论云与白四悔法已(明得法)名清净持戒(示复本)但此一身不得超生离死(显无胜用)然障不入地狱(明障来苦)。

　　问小乘经藏为许忏重不许忏重许则有违百录之文不则又违妙玄禅病及禅门引初教之文于斯二者云何曰准诸文小乘经藏许忏四重若百录文者以二义释之一通指律藏名之为经如辅行(五上)(一)云修多罗之名名该三藏则百录通指律藏名经止观云若犯事中轻过律中皆有忏法若犯重罪小乘无忏法以此则知小无忏者但是指律尔二大小抑扬不妨指于小经百录意云小乘经藏虽有忏重而观拙功微重罪难灭不若方等中道咒王灭罪速疾专为四众除灭重罪令人钦慕勤修大乘故抑小经无于忏悔独扬大教有灭罪方故云若依大乘听许洗浣等也又问小乘律藏许忏重不许则妙玄禅门皆谓小无忏重况辅行云小无忏重之说仍成重罪未亡不则何故律中业疏事钞皆有六聚五篇第一白四羯磨忏夷罪耶曰小乘诸律有忏夷罪而今家诸文云无者以由明忏正为修观入道所以先忏障道重罪而律藏虽云忏重性罪不灭仍障圣果还同不忏如四明记中说又资持记(中四)(下六)问世中皆云小无忏重之文今诸律中云何开忏答律开忏者为同财法及障来报若望体坏无任僧用不复本位犹同不忏故云无耳非谓不许忏也(文)是知律虽开忏但同学悔沙弥既戒毁坏不任僧用故云无忏重耳若尔开忏何益曰资持记(同上)问云既不足数开忏何为答若不求忏财法两亡僧须灭摈由忏净故得入僧中但不足数又复能除狱报九百二十一亿六十千岁地狱之苦顿然清净岂非益耶有云小乘经藏无忏重者且约事说妙玄诸文许有者约理而论有云经藏许忏者是方等中藏教小乘若荆溪云小无者自说鹿苑小乘也有云小乘无者且约作法若取相无生则通取忏重如光明疏记今总问之且初教经三十僧中羯磨成就复本清净岂非事耶岂非鹿苑藏耶岂非作法耶有云化制不同经是化教故忏律是制教故不忏今问业疏事钞引四分僧祇皆化教经耶有云荆溪自云小无忏重南山自依成实乃分通大乘故诸律文明忏重也今问四分成实纵是分通僧祇母论亦分通耶。

　　三藏教名

　　释签(十七)他云三藏通大小何为但属小今明如法华云贪着小乘三藏学者又大论中处处以三藏对衍而辨大小故准此文以三藏为小若通论者小衍二门俱有三藏自是通途非别意也若唯通途如何消通法华大论具如四教本中广明。

　　大论(空字函百卷末)复次佛在世时无有三藏名但有持修多罗比丘持毗尼比丘持摩多罗迦比丘。

　　四教义(一)(一)一释三藏教名者此教明因缘生灭四圣谛理正教小乘傍化菩萨所言三藏教者一修多罗藏二毗尼藏三阿毗昙藏一修多罗藏者(云云)然多翻云法本出世善法言教之本故云法本即是四阿含经也二毗尼藏者毗尼此翻为灭佛说作无作戒能灭身口之恶是故云灭即八十诵律也三阿毗昙藏者此翻云无比法圣人智慧分别法义也故云无比法若佛自分别法义若佛弟子分别法义皆名阿毗昙也然此三法通名藏者以含藏为义(云云)阿含即是定藏四阿含多明修行法也毗尼即是戒藏正明因事制戒防止身口之恶法也阿毗昙即是慧藏分别无漏慧法不可比也此之三藏的属小乘故法华云贪着小乘三藏学者问曰如此对当义理可然而名乖诠次答曰说时非行时起教之次阿含为先修行之初木叉为首(云云)。

　　翻译名义云俱舍或云比吒或云摘迦此翻为藏问法华既云三藏学者大论何云佛在世时无三藏名答佛灭度后阿难结集修多罗藏优波离结集毗柰耶藏迦叶结集阿毗昙藏是则法华梵本恐无此名多是译师加三藏名显小乘教余谓俱舍二字既翻为藏则藏之一字是华言明矣故知凡言修多罗藏等乃灭后译师以华梵合标也不然岂可佛世有华言耶大论所以云无者此也。

　　性相二宗

　　妙玄(十)(三)所谓南三北七。

　　签(十)(六)南谓南朝即京江之南北谓北朝河北也自宋朝已来三论相承其师非一并禀罗什但年代淹久文疏零落至齐朝已来玄纲殆绝江南盛弘成实河北偏尚毗昙(云云)近代相传以天台义指为南宗者非也自是山门一家相承是故难则南北俱破取则南北俱存(云云)。

　　妙玄(三)(二十)如此破会深广莫以中论相比。

　　签(四)(十五)如此破会莫以中论相比者依向所说岂比中论末代通经虽兼别含通岂能委明二十一种单复开合适时破会逗物之妙结撮始终耶问一家所承本宗龙树今此何以反斥本宗答本承观法不承论所破势论意唯以四句观法破大小执令末代行者归心有由若部意所立功归于此若论破会者未若法华故权实本迹遗偏废近久远圣旨于兹始存故获陀罗尼由三昧之力师资之宗宛如符契。

　　净名疏(六)(三十一)问龙树学者何以用天亲之义答是二大士岂不同入不二法门今本为通佛教随有所关即用何得定执若分别界外结惑生死及诸行名义当细寻天亲若观门遣荡安心入道何过龙树(云云)若不取地摄相映望者他或谓非义理多端强说。

　　垂裕(八)(八)荆溪云此问意者由用有后生死等言是摄师义是故且推以属天亲玄义云无著造摄大乘论无著即天亲之兄俱是五性宗然法相之盛在乎天亲故云天亲义也(云云)同入不二法门者所证妙理一体无殊四悉随机立宗两异龙树承于文殊明一切众生悉有佛性名一性宗天亲承于弥勒说三无二有名五性宗三无者阐提及定性二乘俱无佛性不得作佛二有者不定及菩萨俱有佛性未来成佛故西方此土人到于今有两宗之异(云云)一家所用龙树为宗二宗擅美共显佛经若分别等者世以天亲为法相宗龙树为法性宗其可知矣龙树于佛灭后五百年出天亲九百年出(云云)地摄映望者地持论是弥勒所造亦天亲所宗也。

　　发轸钞(中)(二)性相二宗原出西域那兰陀寺有二大德一名戒贤一名智光各化五百众戒贤远承弥勒无著近踵法护难陀依深密等经瑜伽等论智光远承文殊龙树近禀青目青辨依般若等经中观等论。

　　荆溪行业记(梁补阙)佛灭度后十有三世有龙树大士始从文字广第一义嗣其法者号法性宗。

　　或问贤首禅宗并宗法性与今何异竹庵曰天台法性为宗谈具得旨故四明尊者云只一具字弥显今宗也荆溪云固蔽理观深微而以事相释义言弘斯典者远矣者乃斥慈恩法华玄赞也又云谈法界者未穷斯妙致使惑果事而迷因理者斥贤首也。

　　乞乳

　　净名经(上)(十八)阿难白佛言世尊我不堪任诣彼问疾所以者何忆念昔时世尊身小有疾当用牛乳我即持钵诣大婆罗门家门下立。

　　疏(五)(二十五)弟子之仪侍省供待事不可亏是故诣门而乞乳也。

　　疏(一)(十六)大论云阿难是佛得道夜生涅槃明佛成道后过十二年方为给侍。

　　疏(四)(十一)身子是左面侍者以声闻众中名高德重内外敬揖。

　　妙玄(十)(十八)然方等弹斥教在三藏之后被诃之时应在十二年前何以得知皆追述昔诃验是前事。

　　签(十)(二十二)得果之后即有弹诃弹诃之时复云往昔验知并在十二年前。

　　文句(二)(五)阿难四月八日佛成道日生侍佛得二十五年推此佛年五十五阿难年二十五佛时求侍。

　　善见毗婆沙律(伯字函第五卷)问曰是时大德阿难侍佛否答曰侍如来从菩提树下起二十年中侍佛者皆不专一或时大德那和或大德那耆多或大德弥耆那或大德优伽婆或大德沙伽多或大德须那诃多如是诸大德随意乐侍而来不乐而去或悉去时大德阿难来侍。

　　乞乳缘具如释签(十)(十)引乳光经(云云)净名疏云侍省供待又云过十二年方为给侍二文言弟子服勤执礼如此非般若别为侍者之比或问阿难七岁出家还受具否云受有违二十之律否则央掘经列阿难于十大弟子之末何也净名第五疏须陀那沙弥八岁论议而得受具未妨阿难。

　　读教记卷第六
卍新纂续藏经第 28 册 No. 0585 法华经三大部读教记


　　读教记卷第七

　　天台沙门　法照

　　妙玄(七)

　　提谓经

　　妙玄(十)(十)复次释论结集法藏初从波罗柰至泥洹夕凡所说小乘法结为三法藏从初生至双树凡说大乘结为摩诃衍藏柰苑之前不预小乘摄何者尔时未有僧宝故不应用提谓为初教也若言提谓是秘密教一音异解者不应在显露之初。

　　签(十)(十三)第五结集难中二初难不预五时次何者下释不预所以六难一音可见。

　　玄(十)(十五)若如提谓波利闻五戒不起法忍三百人得信忍四天王得柔顺忍皆服长乐之药佩长生之符住于戒中见诸佛母即是乳中杀人也。

　　签(十)(十九)次正明不定即今世发习且以提谓为首提谓犹属显露未假秘密故至鹿苑方分显秘。

　　玄(十)(二十二)秘密合者初为提谓说五戒法已有密悟无生忍者。

　　四教义(一)(七)问曰提谓经说五戒明人天善何意不开为五教义耶(云云)答曰三藏教明世间布施持戒禅定即是人天之教并是正因缘所生善法此已为三藏所摄故不须为五也。

　　光明文句(上)(十一)提谓经云五戒是佩长生之符不死之印即常德也出入不乱往还无间即净德也统御一身即我德也以立道根即乐德也此是五戒对四德。

　　记(一)(三十)以大乘人了知五戒体是心性若受若持一一顺性性具四德故五无非常乐我净。

　　大师只云为三藏所摄而神智以鹿苑收之玄文柰苑之前不预小乘摄又三百人得信忍乃至乳中杀人等者当知二文各有所以初破北地师别立人天教次明引明不定教也释签云若言下难一音者此点出大师纵破他师之文非谓提谓无有密悟。

　　六因四缘

　　妙玄(十)(十)成论亦明三因四缘一切诸法皆为因缘所成。

　　释签(十)(十四)言成论三因四缘者三因谓生因习因依因生因者若法生时能与其因如业为报因习因者如习贪欲贪欲增长依因者如心心数法依色香等四缘者因缘者具足三因次第缘者心心数法次第而生缘缘者如识生眼识增上缘者诸余缘也若俱舍中因缘五因性成论以所作因即是增上故不别立但立报因即生因是自分因即习因是共因即依因是。

　　止观(八)(廿四)云何名习因习果阿毗昙人云习因是自分因习果是依果。

　　辅行(八下)(五)言习因是自分因等者新译经中名同类因故俱舍云能作及俱有同类与相应遍行并异熟许因唯六种今且依大论略出六因相次消今文论三十二云言六因者所作因共因自种因遍因相应因报因言四缘者谓因缘次第缘缘缘增上缘新译次第缘名等无间缘缘缘名所缘缘余二名同(云云)所作因者不碍于他相应因者心心数法同相同缘以心心法共相应故名相应因心心数法以心相应为因名相应因如亲友知识和合成事共因者一切有为法各共生因以共生故更相佐助如兄弟同生互相成济自种因者过去善法与现在善法为因现在善法与未来善法为因恶无记法亦复如是一切各各有自种因遍因者苦集谛下十一遍使名为遍因报因者行善恶因得善恶报名为报因言四缘者如上五因名为因缘心心数法次第无间相续而起名次第缘心心数法托缘生故名为缘缘诸法生时不生障碍名增上缘复次心心数法从四缘生无想灭定从三缘生除于缘缘诸余心数不相应行及色从二缘生除次第缘及缘缘余有为法劣故无有从于一缘生者报生心心数法从五因生除于遍因无漏心心数法从三因生谓相应共及无障碍成论但应三因四缘具如玄释签第十记今业相发属习报两因习因者自种因文兼释于习果报因因于前世前念善恶故后世后念善恶得起并名习因既心心数法共相因依亦得名为相应因也不障碍故亦得名为所作因也俱有助作故亦名共因若蔽相起亦名遍因以此习因未能招报不名报因言报果者亦但四因所作自种共因报因当果相现故云报果据理实是报因而已不与五部染法为通因故非遍行因非心心所无相应因若以习因对四缘中得是因缘等三不托缘而起无所缘缘习因起时亦有增上及有无间相续之义亦名次第报果但在增上因缘夫因缘之义佛法根本背邪向正之始入道修观之源故习佛法者不可全迷。

　　垂裕记(五)(廿五)四缘六因及以十二并是生死生死即三道(云云)十二秪是四六而已故知但是离合说耳且如无明即是行家之能通也即同类因行必四相即俱有也行中五部亦同类也无明行中心心所法共行共感所作必同行有必招识等异熟此行必有遍行五部之惑若四缘中论云增上即能作因缘五因性比六因说可知。

　　正理论又六因中遍行一因唯是染污余之五因通染不染又相应遍行二因唯心余之四因通色通心又遍行异熟二因通三界系余之四因通及不通系遍行异熟唯有漏余之四因通漏无漏又遍行异熟二因唯是非学非无学余之四因行通三种(凡夫学人无学人)又六因中能作一因通四谛及非谛摄遍行异熟二因唯通苦集余之三因通苦集道三谛摄。

　　<PIC>X28004201.gif</PIC>

　　止观云集谛下十一遍使名遍因者补注(十四)(十五)云苦下五见及疑无明集下邪见见取无明疑此之十一遍为五部作因名遍因也五部染法者四谛下见惑为四修惑为一即五也北峰曰因缘者亲生为因疏助为缘然约法显相且以三道为言则烦恼为因业行为缘因缘和合则招苦报报起惑业循环无穷也或问成论三因于六因中如何会同曰生因既云若法生时义兼所作亦可所作即增上缘非生因摄习因既云贪欲增长贪欲是惑即兼遍因依因既云心心数法兼相应因余三签文自对也或问俱舍颂云许因唯六种释签却云五因性者何也曰六因四缘大论所释顺有宗义故具明六若成论但说三因乃顺空宗义所作即是增上缘故故不别立但云五也前后存没义恐如此当知六四既以三道为当体即以四大为所依也。

　　楞伽制肉

　　楞伽阿䟦多罗宝经四卷(宋天竺三藏求那䟦陀罗译)。

　　入楞伽经十卷(元魏三藏菩提流支译)。

　　大乘入楞伽经七卷(大唐于阗三藏实叉难陀译)断食肉品(四字函第六卷唐译)尔时佛告大慧一切诸肉有无量缘菩萨于中当生慈愍不应啖食(云云)是故菩萨不应食肉(云云)若我听许声闻食肉我则非是住慈心者修观行者行头陀者趣大乘者云何而劝诸善男子及善女人于诸众生生一子想断一切肉大慧我于诸处说遮十种许三种者是渐禁断令其修学今此经中自死他杀凡是肉者一切悉断(偈云)象胁与大云涅槃央掘摩及此楞伽经我皆制断肉。

　　释签(十)(十一)寄此兼判楞伽成方等部他云楞伽非第三时七卷经文第六卷中大慧问言外道尚遮不许食肉何况如来大悲含育而许自他令食肉耶若大乘中梵网已制犹作此说当知楞伽四含之后为渐制之始下佛答中仍云菩萨不应食肉故知仍存小教中开　妙玄(十)(十一)。

　　记主研核制肉之文判属方等既对梵网已制而说则曰仍云菩萨及以渐制何但制菩萨也北峰谓三乘俱制盖有取焉偈指涅槃者此乃译师于灭后见涅槃亦制故引成流类足偈文云。

　　双游

　　涅槃经(三)(三)长寿品云何共圣行娑罗迦邻提释签(十)(十七)大经第八鸟喻品云善男子鸟有二种一名迦邻提二名鸳鸯游止共俱不相舍离此品答前共圣行。

　　涅槃疏(二)(十一)若二鸟双游明其二用二鸟俱息明其双寂。

　　原夫涅槃开演常宗为显常即无常无常即常故取喻二鸟游息共俱以答共圣行之问也疏(七)(四)此中备有凡凡共行(圆教内凡外凡共修圆行)凡圣共行(生佛虽异常无常一)非凡非圣共行(理即之位非内外凡非分极圣即常无常用未始暂缺也)又云取其雌雄共俱飞息不离以况一中无量无量中一(一是常无量无常也显二用相即)非一非无量(双息)而一而无量(双飞)呼为双流乃名共行(文)凡圣共修故称曰双非约二用立共行名又此二用经意虽局菩萨所修法体遍收一切依正谏书约二用分割为难解谤准本疏三翻释义二用相即显生身即尊特也竹庵以事理二造对于二用又以一法为并息二法为双游未也应先了理造三千之体非常非无常事造三千之用能常能无常二用既全体作相即之义斯成本疏稍难今当略辨分文为二。

　　<PIC>X28004301.gif</PIC>

　　初云生死涅槃在下在高者迷悟对分耳众生迷故有生死名为下诸佛悟故得涅槃名为高以此经正谈三德涅槃乃如来所证之果然所证果本非别法全指众生生死三道当体常寂良以生佛各具三千故常无常二用高下无亏虽尔各具迷悟乍分互即互融体用不二双游者全体起用具常无常事造三千也并息者指用归体非常非无常理造三千也事理既即游息亦俱法法咸然心心遍具故在高在下平等无差次文即事而理即理而事者事即事造三千理即理造三千事造之中具于二用用全体起当处即理理造之体法法具足互融互摄不可思议即此妙体起于二用体既互摄用岂相乖故知二用克就事论全由理圆故二用即然此事理本无二体全是三谛故有次番二谛即中中即二谛三千诸法一一无非即三谛故中边既即三岂有三三谛俱亡虽亡而照故有第三亡照释也三谛俱亡故非二中虽亡而照三谛俱照故而二中虽有三番后二只是中边亡照又复后二只是释成初番事理法体而已故知欲显事中二用相即若不约圆诠事理法体而辨则相即之义无自而明矣既约法体故曰义成雌雄亦成者雄喻于实即常用也雌喻于权无常用也所喻二用既即能喻双游可知故云亦成竖判者初二句结前生后其语犹略应云约事理相即明二用双游其义既成名字等五前约法体横判虽曰法法全体约行人修证何妨在下在高高下虽殊而位位之中三千具足故迷则俱迷悟则俱悟故曰名字已去不唯显佛九亦同彰乃至果成咸称常乐二用相即位位具足故曰皆成结中横竖只是六即理同故即法法实相横义也事异故六修证迷悟竖义也即横论竖一一具足即竖论横无有缺减即横即竖事理义圆矣。

　　华严教主

　　华严经云摩耶夫人为卢舍那母(云云)。

　　梵网经云尔时释迦从初现莲华藏世界东方来入天宫中说魔受化经已下生阎浮提迦夷罗国母名摩耶父名白净吾名悉达七岁出家三十成道号为释迦牟尼于寂灭道场坐金刚华王座说法。

　　妙玄(十)(十七)寂灭道场始成正觉(云云)此乃明释迦最初说顿也。

　　文句(九)(十八)梵网经结成华严教华台为本华叶为末别为一缘作如此说而本末不得相离。

　　妙乐(九)(廿七)若华严中十方台叶互为主伴此梵网经唯一台叶故天台戒疏判云华台华叶本迹之殊所以华台华叶本迹定者被缘虽别道理恒同所结既同能结岂别。

　　净名玄(一)卢舍那佛说华严经(云云)。

　　妙宗(下)(七)有须现者即为现之如梵网华严及此经等相多身大也不须现者即以力加令于劣身不取分齐见三十二相即无有边以知丈六是法界故也。

　　解谤(廿)(三)汝执藏尘为尊特相树下之身有此相否故升须弥山顶品云尔时如来威神力故十方一切世界一切四天下阎浮提中悉见如来坐于树下各有菩萨承佛神力而演说法靡不自谓常对于佛尔时世尊不离一切菩提树下而上升须弥向帝释殿岂非华严是千百亿应身所说此身既被别圆之机见是尊特何须独指华台受职身耶。

　　娑婆世界五时施化说华严教盖千百亿身中之一乃现相之本也解谤己辟净觉之失后人不本经文有现起之相尚执三双六只之义以即劣尊特而申明之未详鉴堂云示现与现起看经中有文无文出解谤书。

　　涅槃五味

　　妙玄(十)(十五)今依大经二十七云置毒乳中乳即杀人酪酥醍醐亦能杀人此谓过去佛所尝闻大乘实相之教譬之以毒今值释迦声教其毒即发结惑人死辅行(九下)(十四)尔时有菩萨名无垢藏王白佛言如佛所说诸佛菩萨成就智慧功德百千万亿实不可说我意犹谓不如此经能生诸佛阿耨菩提佛印可竟佛言譬如从牛出乳譬从佛出十二部经从乳出酪譬从十二部经出修多罗从酪出生酥譬从修多罗出方等典从生酥出熟酥譬从方等出般若波罗蜜从熟酥出醍醐譬从般若波罗蜜出大涅槃。

　　妙玄(十)(廿四)若华严为乳三藏为酪此则方便味浓大乘味薄(云云)此取相生次第为譬不取浓淡浅深签(十)(廿七)不以味浓为乳味淡为酪故知自约次第相生为譬。

　　妙玄(十)(十八)渐机于顿教未转全生如乳三藏中转革凡成圣喻变乳为酪即是次第相生为第二时教不取浓淡优劣为喻也。

　　签(十)(廿二)次渐机下释味名所以言不取浓淡者秪是小机于华严如乳非酪浓于华严。

　　玄(十)(十七)又顿教最初始入内凡仍呼为乳呼为乳者意不在淡以初故本故。

　　义例(六)六者名义通局如置毒譬经中唯譬五道不同佛性不变五味唯喻一代五时浓淡浓淡虽殊皆从牛出今文从义处处遍入或定不定或行或人或教或位或时或部不可壅义而守其名故用置毒则有两种醍醐杀人若用五味则有两种乳不等。

　　别行疏记(下)(十五)应知约教明五味者不取浓淡但语相生以其顿乳即醍醐故若约机者有浓淡义然就三乘极钝者说为此一类于彼华严全无显益如鯹血乳说三藏时此机成酪次第渐浓至于极味。

　　四教仪问将五味对五时教其意如何答有二一者但取相生次第二者取其浓淡。

　　北峰师曰原经意由无垢藏王叹涅槃教胜佛印可后叙出五味故知若非浓淡叹教不成若相生者约义通也妙玄约教相生次第则不取浓淡若约机行不无其义四明之说善矣义例云故用置毒则有两种醍醐杀人若用五味则有两种乳不等然置毒两种非无乳等五味两种非无醍醐盖互显也若两个唯字望下义通八种云。

　　通别五时

　　妙玄(十)(二十)三引信解品四大声闻领教证次第者(云云)。

　　签(十)(廿二)言次第者华严初云于菩提道场始成正觉在初明矣诸部小乘虽云初成自是小机见为初耳据信解品脱妙着粗故知居次大集云如来成道始十六年故知方等在鹿苑后仁王云如来成道二十九年已为我说摩诃般若故知般若在方等后亦知仁王在大品后法华云四十余年大经云临灭度时当知次第有所据也。

　　玄(十)(廿二)夫五味半满论别别有齐限论通通于初后若华严顿乳别但在初通则至后故无量义云次说般若历劫修行华严海空法华会入佛慧即是通至二经又像法决疑经云今日座中无央数众各见不同(云云)夫日初出前照高山日若垂没亦应余辉峻岭故莲华藏海通至涅槃之后况前教耶若修多罗半酪之教别论在第二时通论亦至于后何者迦留陀夷于法华中面得授记后入聚落被害作结戒缘起又如身子法华请主后入灭均提持三衣至佛问(云云)当知三藏通至于后若方等教半满相对是生酥教别论是第三时通论亦至于后何者陀罗尼云(止)法华后(如后授记中节)般若带半论满是熟苏教别在第四时通论亦至初后何者从得道夜至泥洹夜常说般若(云云)当知般若亦至后若涅槃醍醐满教别论在第五时通论亦至于初何者释论云从初发心常观涅槃行道前来诸教岂无发心菩萨观涅槃耶(云云)此则通至于前若法华显露边论不见在前秘密边论理无障碍故身子云我昔从佛闻如是法见诸菩萨授记作佛岂非证昔通记之文。

　　签(十)(廿六)初明前四味通后次若涅槃下明涅槃法华通至于前初文自四(云云)初文又二初明通二经次明通至涅槃初文言二经者谓般若法华以般若亦得名华严故法华佛慧不殊初故次通至涅槃为二初正引经次夫日下述意初文者彼经既有住世无量劫之言又见报身莲华藏海说心地法门等故知华严至涅槃后以彼像法决疑结涅槃故(云云)次文者二人虽于法华得记此后犹作三藏结戒之缘(云云)文在涅槃故知涅槃共结小藏(云云)通记者昔日授记佛意不壅小乘情隔自无悕取况约秘密已记二乘据斯以论通至鹿苑。

　　玄(十)(十)如提谓时无量人天得无生忍成道六年已说央掘摩罗涅槃云我初成道恒沙菩萨来问是义如汝无异当知鹿苑不应纯半。

　　签(十)(十三)次引诸文皆是十二年前已有满教净名疏(五)(三十)问自净名弹诃之前亦应有滞方便者因诃转教何不出之答未可定判故不别出。

　　略记(下之上)(一)问自净名等者亦应合有方等生酥通乳酪耶若其有者何不说之答文虽尔应须具如法华玄文第十卷中今若复欲论理有者鹿苑理须密说弹斥又华严中四何须更论亦是其例既其一切俱通初后岂可方等不通于初准此问前亦应问后文无者略若尔一音之教非无小得但失于钝以历五时故不全用玄文所引。

　　玄(十)(八)问殃掘之经六年所说列次第众委悉余经弹斥明常分明余教释梵四王及十弟子乃至文殊皆被诃斥同闻宛然应入次第。

　　签(十)(十二)言央掘列众者彼经初云尔时世尊与无量菩萨摩诃萨及四众天龙八部毗卢遮富单那等日月天子及护世等皆云无量。

　　不明别五时则不见化仪次第不明通五时则不见随宜赴物问妙玄明般若法华涅槃皆有遍前独方等不明者何曰妙玄云方等弹诃教在三藏之后被诃之时应在十二年前有云若约显露如玄文则无若约秘密如净名疏则有也有引殃掘经是如来成道六年所说证方等显露遍前有云殃掘经六年说者乃秘密说非今结集者若今结集者文中即无六年之说盖由天台见他文指出耳却引妙玄如提谓等文为证顷因此说曾阅彼经虽无六年之文正是玄签第十所引者盖在大藏量字函四卷成文宋天竺三藏求那䟦陀罗译。

　　方等授记

　　妙玄(十)(廿三)陀罗尼云先于王舍城授声闻记今复于舍卫国祇陀林中复授声闻记昔于波罗柰授声闻记身子云世尊不虚所言真实故能第二第三授我等记故知方等至法华后。

　　签(十)(廿七)言至法华后者即指王城授记同于法华舍卫国记即指方等在法华后彼经下文云舍利弗闻文殊得记问文殊师利于汝意云何文殊语舍利弗汝意云何犹如枯树更生华不(云云)燋种生芽不舍利弗言不也文殊言若不可得云何问我得记生欢喜不授记无形无相无我无有言语无去来今犹如野马如是观者乃名得记此文是文殊破舍利弗得记之相。

　　文句(四)(五)七得记不得记者(云云)。

　　大乘入楞伽经(第六卷变化品四字函)尔时大慧菩萨摩诃萨复白佛言世尊如来何故授阿罗汉阿耨多罗三藐三菩提记(云云)佛言谛听当为汝说大慧我为无余涅槃界故密劝令彼修善萨行此界他土有诸菩萨心乐求于声闻涅槃令舍是心进修大行故作是说又变化佛与化声闻而授记别非法性佛大慧授声闻记是秘密说。

　　辅行(六下)(三)问若言方等不记二乘何故楞伽第二变化品中大慧问佛如来何故授声闻记佛言三意故记一为入无余界者密劝修菩萨行故二为此界他土菩萨乐求声闻涅槃者劝舍此心修大行故三变化佛授声闻记非法性佛大慧授声闻记是秘密说判曰今闻法华是显露记不同方等隐密与记若据斯理净名大品皆应有之何独楞伽故方等云第二第三授我等记初意自为已入灭者次第二义但为斥于钝根菩萨对彼说记何关二乘第三判非法性佛者此是以实而隔于权未若法华显久远本我土不毁而众见烧况法性之佛尚不记菩萨何独声闻故知三义并异法华当知大慧发起密说是故发问授记之事故知彼经义属方等与法华异岂待固论数数斥夺二乘等故故法华中三周授记偏语声闻者为显余经所不说故是故委授劫国之名菩萨授记处处有文故但通途云当作佛乃至本门某生当得法华称妙斯言可凭。

　　妙乐(三)(廿六)如华严法界何所不含隔彼声闻使如聋哑后分虽有授记事乖鹿苑初闻一向唯小方等尚昧般若犹生虽楞伽方等有记小之言楞伽乃密对菩萨方等为斥夺声闻故一代教文彰灼唯此。

　　方等陀罗尼授记品(第二卷覆字函)佛告五百大弟子众汝等亦当各各作佛俱同一号号宝月王如来无所著至真等正觉(云云)。

　　记主云楞伽乃密对菩萨方等为斥夺声闻盖点云楞伽方等陀罗尼二经之意也楞伽密记小乘佛对菩萨说出方等陀罗尼经小之后舍利弗与文殊问答之文即斥夺也。

　　十行横学

　　妙玄(十)(廿四)别教复有四(云云)。

　　释签(十)(廿七)别教复有四者别教十住修生无生十行修无量十向修于无作登地证无作故云有四又十行中习诸佛法具足于一十六门亦名为四问住已习八何故行中更习十六答前是自行随用一门后为化他是故行中更习前八是故十六俱须广习。

　　玄(四)(八)道灭即苦集苦集即道灭。

　　签(五)(三)苦集即道灭者发心之来谁不为断烦恼生死广集佛法求无上道但此教意达道灭体于生死烦恼之中故云众生心行中求此则实知真断妙修理证故竖行住行犹迷回向薄知初地少证即其意也签(五)(一)今此四四谛虽并在别教既约生灭等四竖判一教别教菩萨即此自行而用化他故十行中横辨此四全为利物所以四相各附彼教而为相状。

　　辅行(六下)(一)应知此中若全不兼文之元意如何次第出假之位即能授他圆教四门。

　　辅行(六下)(四)圆教六根名下根者出假名同功逾十向此是相似圆融三谛不同次第出假之位。

　　辅行(六下)(五)通别入空但照六界两教出假长短不同尚未能出佛法界假岂能九界见即中耶(云云)纵带此空即十界假既无法性的非圆融。

　　北峰师曰良以别教迷中重故不能顿修中道之观遂使如来说此一教始终次第边居中外破九显一机缘禀之依教起行于十行中自既未能圆修安能为他圆说住行犹迷自行化他皆须断九考之文理只是但中故杂编云十向圆修可由实道十行实无作且顺权方良以修中之位已深出假之位尚浅位深故知昔日化他无非妙行位浅故知将来自行亦是但中不应以实难权以他妨自。

　　读教记卷第七
卍新纂续藏经第 28 册 No. 0585 法华经三大部读教记


　　读教记卷第八

　　天台沙门　法照

　　文句(一)

　　记释文句二字私分为四初文谓下释名二此亦下述意三古之下辨异四今并下结归

　　六难

　　妙经(一)诸佛兴出世悬远值遇难正使出于世说是法复难无量无数劫闻是法亦难能听是法者斯人亦复难。

　　文句(一)佛出世难佛说是难传译此难自开悟难闻师讲难一遍记难。

　　妙记(一)题下注六难意者(云云)。

　　叹法难逢显须传授故章安特注之既帖顺经文叹法希有宜在文句之下既是私意故不大书也经中闻法能听者盖闻浅听深也此用文句之意若记文中合一而用有云闻是灭后听是佛世非也或问提婆达多品注意云何曰此乃章安开大师本迹一释为因缘约教本迹三释注令易见以由大师于未释题前先评此品次方翻名释义义含三释故以注之又问四十二章经二十难中触事无心难对境不动难何异曰初是逆境次是顺境又问生值佛世难与下九难中值诸佛难何异曰上是生值佛世难下是生值佛世已得见佛难又问先说二十难后说九难何异曰先是散说后是迭论故不同也。

　　能开佛慧

　　文句(一)留赠后贤共期佛慧。

　　妙记(一)(二)佛慧之言须开三教果头之权实发四味兼带之大小则人理教行之有归开示悟入之无异方是今经之佛慧耳问诸经中圆与此何别而必须云开方是佛慧答圆实不异但未开显初心之人谓圆隔偏须闻开显诸法实相若已入实但论增进权人至此一向须开。

　　窃详记中问诸经中圆与此何别而必须云开方是佛慧之文此由上文开之一字故以开显圆简未开显圆非谓开圆不开圆也。

　　记释委释等文私分为六初别解下叙总显二题下下示别文三故但下明相显四故知下斥古失五今问下诫弘经六然遍下结枢要

　　三一总别寄行约教

　　妙乐(一)(二)别解题名玄七八卷以初名中总三法故三法始末亘一部故何者一部之中莫过本迹本地总别超过诸说迹中三一功高一期故一中之三永殊前教即三之一不与他同即迹而本寿量方谈即本之迹具在今说且如迹中体非因果依之以辨因果因果取体方有胜用如是三法并由开显若不先了能开之妙将何以明所开之粗故对迹辨本理须分判所以释题不可率尔题下别释理非容易以由释题大义委悉故至经文但粗分章段题云文句良由于此故但分文句则大理不彰唯谈玄旨则迷于起尽若相带以说则彼此无归故使消释凡至大义并指去文名体宗用三一总别寄行约教故知全迷玄文大旨而欲以文句消经故蔽理观深微而但以事相释义言弘斯典者远矣。

　　或问三一即总别重言者何曰此顺前文本迹也又云一部之中莫过本迹本地总别超过诸说迹中三一功高一期至后云故使消释凡至大义并指玄文三一总别故知三一结迹总别结本也言寄行约教者盖寄行次第约所说教能诠名言而判释之既云名体宗用验是约行五章也有云寄约行释名章中明约教五章有云寄约行判教章中明约教五章有云此乃记主出玄文意恐人疑别解中但明约行因何不明约教故云寄行约教乃寄约行明约教五章耳今皆不取。

　　观心引证

　　文句(一)(三)譬喻品云若人信汝所说既为见我亦见于汝及比丘僧并诸菩萨当知随有所闻谛心观察于信心中得见三宝闻说是法宝见我是佛宝见汝等是僧宝。

　　妙乐(一)(十一)观心中先引次当知下结意初文者事论只是信身子说义当见佛汝所说者必从佛闻能闻之人必是声闻菩萨故也故闻汝说即是见佛等也次结意者所闻是法于能观心即名为佛义当见佛心所即是弟子等也即于己心识三宝一体其理宛足具如闻说已下文是。

　　记(一)(十五)又观心一文除安乐行中修摄其心等余皆义立(云云)又观心文序及流通准望正宗理须义立于正宗中唯安乐行理定须故余皆义立。

　　文句(一)(六)下文云若人信汝所说即得见我亦见于汝及比丘僧并诸菩萨即观行之明文也。

　　妙乐(一)(十九)次下文云去引譬喻品证成观相。

　　窃详观心之文唯出安乐行自余诸品皆是义立譬喻品文即观心义故大师断云即观行之明文也是知得见三宝功由观心故引为证。

　　三宝

　　文句(一)(三)随有所闻谛心观察于信心中得见三宝(云云)。

　　妙记(一)(十一)所闻是法于能观心即名为佛义当见佛心所即是弟子等也即于己心识三宝一体其理宛足。

　　北峰师云三归依法祖师先达并令归依一体三宝祖师语简后人不晓才闻一体直归自心词句用心殊不相应辨之分三初辨讹二正释三料拣初辨讹归依一体三宝若是但归自心如何先唱词云归依佛两足尊归依法离欲尊归依僧众中尊后结词云惟愿三宝哀怜摄受慈愍故此则不识文也所言一体三宝者谓虽言三宝其体是一三不别体故云一体三宝如何才言一体便指自心果如此说应须果佛无一体三宝此不识名也大师云以实相慧觉了诸法非空非有名为佛宝所觉法性之理三谛具足即是法宝如此觉慧与理事和合名为僧宝(别行玄文)四明云三虽在果而是一体(拾遗记文)此等之文正是的明一体三宝何不审思况指要显云三宝是修德之极也二正体归依三宝者须知有乎四种三宝一住持三宝泥木塑造绢帛彩𦘕即佛宝纸墨书印文字经卷即法宝剃发染衣圆顶方袍即僧宝(然此净名疏记名为相从)二相从三宝从佛说法从法有僧从是三宝于今不绝皆由归佛禀法成僧故曰相从此乃小乘教中所明三宝(光明玄记中卷之文对藏通二教)三别相三宝卢舍那即佛宝所说无量四谛为法宝禀四十一位贤圣为僧宝此之三宝佛是僧果僧是佛因法是因果所修所证三宝体别故名别相即是大乘权教所明三宝(撮要引光明玄记中卷之文对别教)四一体三宝如来以称理智觉了诸法名为佛宝所觉诸法即是法宝此智与事理和合名为僧宝然此三宝上极妙觉如来究竟具足故摩诃衍论云等觉已上有真实僧又华严以统理大众为僧宝岂非应佛以应机统众之极故也下至博地凡夫亦复无不具故华严经云心佛及众生是三无差别虽通六即且从真证能垂应说是故祖师多以四十一位贤圣为僧此三宝一体正是大乘圆顿所说(撮要引别行玄下光明玄记上)今所归依即是一体三宝虽通因果由菩萨佛已悟众生心尚迷今欲返迷归悟求加被故故以因心归佛果体如戒本云惟愿三宝哀怜摄受咸讲主云三宝虽是一体之名甚深归须从果(行法疏下)法智尊者云华严三归以体解大道为佛深入经藏为法统理大众为僧三虽在果而是一体(拾遗中二)又如荆溪尊者释法华忏中三归依云一一各想二处三宝与顶礼俱运特令运想归依十方三宝并法华经中三宝故云二处三宝是知归依一体三宝须将因心扣于果佛但须要知此一体三宝居在何处体是何法忏主云诸佛住处名常寂光遍在刹那及一切法则知大乘一体三宝体遍一切处色心诸法全体即是一体三宝马鸣所谓等虚空界无所不遍法界一相即是如来常住法身既知从体等虚空界无所不遍则十方三宝全在刹那三世如来不离心念心佛不二互遍重重乃以法界依正三宝为所归依亦是法界依正三宝为能归依能所体一待对斯忘终日归依终日无作如是方名圆顿了义归依三宝若生佛条然能所有隔则是小乘岂名圆顿当须虔诚运想三宝即在我心志心归依求成佛果三料拣初问弘法传授无过忏主四明二祖师多谓一体三宝归依自心岂四明忏主亦不识语词不识名义耶答此乃四明忏主得意果具遍一切法若指其要即现前心是三宝体所谓众生性德即佛真体者也(光明记三)二问上以三宝一体名一体三宝以破他人云不识名义还亦可通迷悟因果一体名一体三宝否答若得意则生佛本来一体有何不可今但破其不识三宝一体才言一体便认作心而亦不知因果一体也三问忏主将佛四身为佛宝八万法藏为法宝三乘为僧宝此出何文为在何教答此义未见所出或恐讹谬既是忏主之文未敢轻议金园集中卷放生喜济法门四归依章总相云在修在性因果无殊今论归依但须从果。

　　读教记卷第八
卍新纂续藏经第 28 册 No. 0585 法华经三大部读教记


　　读教记卷第九

　　天台沙门　法照

　　文句(二)

　　结益

　　文句(一)今药王本事是佛唱妙音观音等是经家译人未闻。

　　记(一)(三)如药王品云佛告宿王华若有人闻是药王菩萨本事品能随喜赞善者等又云宿王华以此药王菩萨本事品嘱累于汝乃至云若有女人持是品者尽是女身后不复受妙音品末集经家云说是妙音来往品时四万二千天子得无生法忍普门品末经家亦云佛说是普门品时八万四千众生皆发无等等阿耨菩提乃至陀罗尼严王劝发品末皆然故云等译人未闻者今经所无若无集家之言及无佛自唱语似属译人以梵文中诸品先足当知并是集者所置信无译人明矣故今经自余诸品多是结集者所置以无闻品益故故品后无结耳。

　　文句(十)(十九)药王以苦行乘乘妙音观音以三昧乘乘陀罗尼以总持乘乘妙庄严以誓愿乘乘普贤以神通乘乘作此解者于化他流通义便也。

　　记(十)(三十一)药王至流通义便者佛嘱累已大事功毕随物偏好故乘乘不同真如实相是所乘之体一乘因果是所乘之事苦行等是乘乘之缘随物机宜故使弘者随缘不等故所乘体皆妙法也以依一实立因果故乘于所乘以利物故故曰乘乘。

　　北峰师曰按经二十八品通有十二处结益经益者六品益者亦六经益者三周与夫分别嘱累劝发也故妙记(十)(二十六)嘱累欢喜文云三周之末各有欢喜说寿量竟分别功德品中闻佛寿无量一切皆欢喜今本迹俱毕岂得不喜又文句(十)(末)二闻经益大众欢喜是也品益者药王而下六品也句记如向引盖所闻之法不同故总别之益有异何者三周既所说不同故作三番总结文涉八品涌出寿量远本事异故于分别功德品中又作一番总结文涉三品法师等五迹门流通岂全无益以由先闻正宗今闻流通方乃得悟随喜等四亦非无益复由先闻本迹正宗至今流通方乃得悟皆功非当品所以并入下嘱累中总结也别序节节益异表下正宗亦功非当品故不别结最后欢喜事理俱圆故通一经更总结也此六并从大段谓之经益药王以下弘经之人随物偏好乘乘不同所闻各异当品益殊故须别结谓之品益若然二十二品非无本迹大段结益但功非当品故云无闻品益耳精微云横来者结品益草庵云偏好者结品益虎溪云逐段结随品结总相结外有未结者劝发品结之皆未也问提婆达多品云未来世中若有男子女人闻妙法华经提婆达多品净心信敬等又云无量众生闻法解悟何谓无闻品益耶曰经自言未来世中与闻龙女南方说法得益非闻当品得益也看科经一昔日提婆达多通经释迦成佛二今日文殊通经龙女成佛。

　　三分

　　补注(四)(二)道安法师常山扶柳人姓卫家世英儒于时秦主命僧讲楞伽经讲者平读其文都无分节秦主曰朕闻佛法玄微经文奥赜宾主起复师资答问必有次序如何直解略无科判乎诸僧无对由是声流四方安公其时在于襄阳闻而叹曰何以吾徒同受斯耻遂将佛经文无丰约皆判为三分安公虽作三分判经大众尚或未之信也及夫西域亲光菩萨造佛地论彼论释经果分为三(云云)此与序正流通而无异也。

　　佛地论(唐玄奘译卷声字函)一起教因缘分二圣教所说分三依教奉行分。

　　妙乐(一)(四)古来讲者多无分节至安公来经无大小始分三段。

　　文句(一)(二)天台智者分文为三初品为序方便品讫分别功德十九行偈凡十五品半名正从偈后尽经凡十一品半名流通又一时分为二从序至安乐行十四品约迹开权显实从涌出讫经十四品约本开权显实本迹各序正流通初品为序方便讫授学无学人记品为正法师讫安乐行为流通涌出讫弥勒已问斯事佛今答之半品名序从佛告阿逸多下讫分别功德品偈名为正此后尽经为流通今记从前三段消文也问一经云何二序答华严处处集众阿含篇篇如是大品前后付嘱皆不乖一部两序何妨今不安五义者本门非次首故也迹门但单流通者说法未竟也。

　　记(一)(七)今记等者虽复两存且用初意故云从前问一经云何等者问意既存两释问后何妨所以二释之中不专后释者以本正前立流通故且一往耳答中云华严处处集众等者处会具如释签所引每一会处皆先序次正(云云)迹门但单流通者以迹望本以本例迹本门非首但安别序迹门非后但单流通故但有劝持无嘱累也故从法师至安乐行凡有五品明弘经福深以劝流通若本门中先以灭后五品去三品半为劝持流通从神力去凡有八品明嘱累流通迹门之后经既未竟非流通次未须付嘱。

　　句(一)(三)且约三段示因缘相。

　　记(一)(十一)示相者唯约今经示四种相虽始自如是终乎而去皆用四意但文势起尽用与不同如释通序则句句须四通贯正宗及流通故若释正宗则本迹各三义通四种若释流通还须具四通收正宗又正宗中迹门既阙久远本迹所以借用体用本迹则四名不关又序中约教须观文势或须以五时分别则教在其中或须以诸教分别则将时以判正中约教则一向明开本中约教则不从教判但点远本远妙自彰若解斯文则一部经心如观指掌四意消息无劳再思故今且寄三段大文通示其相既了通已还将此意委悉别消。

　　记(一)(十三)此且通作一种三段让下本迹是故未分二种三段。

　　句(三)(七)记(三)(十八)问至此尚破太早何以通序本迹释耶答通序通于本迹别序唯在迹门故释通序泛用本门非通序中广开寿量乃至别序虽有本迹之言或时且用体用本迹(云云)然通序冠首乍可从容别由藉异无涉远本。

　　句(三)(二十四)从此品下讫分别功德品十九行偈或至偈后现在四信弟子文尽名为正说分若作两正说从此下讫授学无学人记品是迹门正说今且逐近就迹门正说更为两(云云)。

　　句(八)(七)前三周是迹门正说领解授记竟此下五品是迹门流通。

　　句(九)(十)此下是大段第二开师门之近迹显佛地之远本其文为三一从此下至汝等自当因是得闻序段也二从尔时释迦告弥勒下至分别功德品弥勒说十九行偈正说段也三从偈后下十一品半流通段句(十)(五)今且依南方从偈后凡十一品半分为二一从此下至不轻品明弘经功德深劝流通二从神力品下八品付嘱流通。

　　夫三分者一经之大节也非总分则不见始终一贯非别分则不见本迹两门须总别互用之可也讲者既明总别以分节目才入序品宜先用总分开科讲序品竟即收科云此是序分其次讲方便品可舍总分而用别分开科迹门序分却指总序讲正宗流通竟即收科云此是迹门其次本门讲至正宗竟即收科云此是正宗其次流通乃悬指总流通也讲分别功德品偈后可舍别分复用总分开科当流通也如此则本迹二门一经起尽总别分节皎然在目诸师虽说总别相须莫不尽于正宗中开出本迹各三分云尔则迹门序分与本门流通并说正宗中开出是皆不能舍总用别舍别用总之过也。

　　所闻法体

　　句(一)(四末)如是者举所闻之法体。

　　记(一)(十五)初云所闻之法体者下文四释虽通指一部别在正宗流通亦可兼于别序则怀疑问答及无量义通名闻故雨华动地从所表说通皆表闻故始末一经为所闻体(云云)次第相生者且约一往若闻如是等及化主居初亦可通用。

　　逸堂曰教行理三为当体体佛世以如来黄金口业为所依体灭后未结集时以阿难想行为所依体结集之后彼土贝多此土黄卷为所依体今问所闻法体与教体经体乘体车体行体观体同异云何曰所闻法体是总诸体是别何者所闻法体既该教行理三则为一切体也以一切体不出教行理故又复所闻法体既是教行理则该能诠所诠教体但是能诠经体但为所诠乘体既是三轨行体无非四行车体正是真性观体不出三谛皆所诠也或云如来金口声教为当体体中道实理为所依体评曰若但以教为当体体何故妙乐云所传所诠皆所闻体或云教经以教为当体体理为所依体理经以理为当体体教为所依体评曰但得所闻法体中当体体意则不见所依体或云教行理三经俱为当体体阿难想行为所依体评曰当体可尔所依太局或云阿难想行为当体体教行理三为所依体评曰但得能闻不见所闻何颠倒也。

　　三疑

　　大论(圣字函第二卷)尔时长老阿尼卢豆语阿难汝守佛法藏人不应如凡人自没忧海一切有为法是无常相汝莫愁忧又佛手付汝法汝今愁闷失所爱事汝当问佛佛涅槃后我曹云何行道谁当作佛恶口车匿云何共住佛经初首作何等语(云云)佛告阿难若今现前若我过去得自依止法依止不余依止(云云)从今日解脱戒经即是大师(云云)车匿比丘我涅槃后如梵法治(云云)我三阿僧祇劫所集法宝藏是藏初应作是说如是我闻(云云)。

　　撰集三藏经(兽字函)诸王皆集群臣兵众阿难仪容众睹咸欢大众次坐方十由延阿难在中如月满明帝释在右梵天在左侍于阿难如佛在时(云云)阿难长笑狮子振动四顾众座说闻如是说一时已地为震动一亿天人还得法眼。

　　大论(二)中夏安居三月初十五日说戒时集和合僧大迦叶入禅定以天眼观今是众中谁有烦恼未尽应逐出者唯有阿难一人不尽余九百九十九人诸漏已尽清净无垢大迦叶从禅定起众中手牵阿难出言今清净众中结集经藏汝结未尽不应住此。

　　付法藏因缘经(飞字函第二)摩诃迦叶与诸罗汉于王舍城欲集世眼阿难尔时犹在学地以漏未尽不预圣众时有比丘名婆阇弗即以偈颂而觉悟之(云云)阿难闻已竟夜经行虽加勤苦不得罗汉身体疲懈便欲眠息头未至枕得无著果三明无碍六通清彻即便飞往宾钵罗窟在门外立而说偈言多闻辨才给侍正觉瞿昙阿难今在门外尔时迦叶说偈答曰汝若尽众苦弃舍烦恼檐宜应现神力令众咸证知于是阿难即以神通从石壁入礼众僧足随次而坐受迦叶命演集胜眼。

　　文句(一)(六)阿难登高称我闻遣众疑阿难身与佛相似短佛三指众疑释尊重出或他方佛来或阿难成佛若唱我闻三疑即遣(云云)。

　　止观(十)(三)结集法藏时选取千人悉用无疑解脱遍解内外经书拟降外敌。

　　阿难问佛一切经首作何等语粤有如是我闻之对于是结集守之而弗违也夫大雄氏立言之意将结集时苟于经首不作如是我闻之语岂免众疑三佛故阿难初登高座一唱如是我闻则三疑顿遣矣或问千人既经开显如何尚受无疑罗汉之称曰佛法住持且依小教始从降生终至入灭举皆顺小云尔又问千人既是无疑解脱何得有疑曰大论云罗汉虽无四谛中疑于一切法处处有疑又问小乘身灰智断毕竟不生何疑释尊重出又小无他佛之谈何疑他方佛来又小无作佛之期何疑阿难成佛曰由身灰智断故疑释尊重出由无他佛之谈故疑他方佛来由无作佛之期故疑阿难成佛草庵云有三疑之义无三疑之事有云权疑有云人天疑皆未也。

　　结集法藏

　　报恩经(器字函第六卷)又云阿难从佛请愿愿佛莫与我故衣莫令人请我食我为求法恭敬佛故侍佛所须不为衣食诸比丘晨暮二时得见世尊莫令我尔欲见便见又佛二十年中所说法尽为我说。

　　大论(圣字函第二卷)尔时诸天礼摩诃迦叶足说偈言耆年欲恚慢已除其形譬如紫金柱上下端严妙无比目明清净如莲华如是赞已白大迦叶言大德迦叶仁者知不佛法船欲破法城欲颓法海欲竭法幢欲倒法灯欲灭说法人欲去行道人渐少恶人力转盛当以大慈建立佛法(云云)尔时大迦叶作是语竟住须弥山顶挝铜楗椎(云云)是楗椎音大迦叶语声遍至三千大千世界皆悉闻知(云云)尔时大迦叶选得千人除去阿难尽皆阿罗汉得六神通(云云)问曰尔时有如是等无数阿罗汉何以止选取千人不多取耶答曰频浮婆罗王得道八万四千官属亦各得道尔时王教敕宫中常设饭食供养千人阿阇世王不断是法尔时大迦叶思惟言若我等常乞食者当有外道强来难问废阙法事今王舍城常设饭食供给千人是中可住结集经藏以是故选取千人不得多取。

　　尔时大迦叶与千人俱到王舍城耆阇崛山中告语阿阇世王给我等食日日送来今我等结集经藏不得他行。

　　妙玄(十)(三十二)诸集经者以为菩萨所说为菩萨藏以为声闻所说为声闻藏龙树于大智论中亦云大迦叶与阿难在香山撰集三藏为声闻藏文殊与阿难集摩诃衍经为菩萨藏(云云)然此二藏随所为随所说声闻藏中有菩萨为影响然非所为不可从菩萨名作大乘经菩萨藏中亦有声闻人非正所为宗不说声闻法故不可名为小乘法然拟人定法各自不同是以要而摄之略唯二也。

　　文句(一)(七)大论云阿难集法时自云佛初转法轮我尔时不见如是展转闻当知不悉闻也旧解云阿难得佛觉三昧力自能闻。

　　妙乐(七)(二十一)然结集之言通有三处谓一千七百五百一千正当最初结集七百即是灭后百年因于䟦阇擅行十事舍那迦那白于七百七百乃往毗舍离国重结毗尼举䟦阇过言五百者四百年后因迦昵吒王请僧供养论道不同因此五百往王舍城更集三藏今此从初广如诸文展转从他自他别故闻不闻异(云云)言佛觉者秪是佛加觉力如佛。

　　文句(一)(二十二)若别论集者阿难诵出修多罗优波离诵出毗尼迦叶诵出阿毗昙故言结集大也。

　　净名疏(一)(十六)展转闻者舍利弗问经云阿难修不忘禅得佛觉三昧以三昧力自能闻也(云云)复次大论明结集法藏优波离等各登高座皆称如是我闻未必并是阿难也问阿难但结集小乘亦结集大乘耶答解者不同有言但结集小乘诸大乘经是文殊弥勒等所共结集又言阿难亦结集共二乘说大乘经故大品付嘱阿难此经亦尔其不共者大菩萨结集也又云阿难亦结集不共二乘人说如正法念(云云)岂不备持一佛之教。

　　付法藏经(飞子函一卷)时诸比丘问大迦叶先集何法迦叶答言先修多罗又问使谁集修多罗大迦叶言阿难比丘(云云)尔时迦叶问诸比丘阿难所言不错谬耶皆曰不异世尊所说于是迦叶命优波离集毗尼藏迦叶自集阿毗昙藏。

　　华严合论依菩萨处胎经及四分律如来初入涅槃始经七日大迦叶共五百罗汉结集三藏又南山戒坛经中自佛灭后至于正像结集之相乃有多途初五百人次一千人次七百人然佗宗所引虽以五百在初不同当以荆溪之说为正。

　　心王境观

　　文句(一)(十一)王即心王舍即五阴舍心王造此舍若析五阴舍空空为涅槃城此观既浅如见土木若体五阴舍即空空为涅槃城即通教也若观五阴舍因灭是色获得常色受想行识亦复如是此之四德常为诸佛之所游处若观五阴即法性法性无受想行识一切众生即是涅槃不可复灭毕竟空寂舍如是涅槃即是真如实体。

　　记(一)(二十七)初立观境言心王造舍者识阴为王造业诸心必有心所今欲消王且以善恶心王以对无记之舍故云王造若析下四观此示观解异于他经应如止观十乘十境下去皆尔。

　　句(二)(十)十善数者谓信进念定慧喜猗舍觉戒(云云)又取通大地十数与心王俱起入善入恶遍通一切谓想欲触慧念思解脱忆定受也。

　　记(二)(十八)以二十心所共辅心王而缘善境如初起观不离王数通数犹通通至善所。

　　句(五)(二十一)心王心数缘境速疾名竞共驰走遍历一切阴入界等。

　　记(六)(十七)心王等者创心修观莫不以第六王数为发观之始纵使观境圆融不二其如粗惑尚未先落故皆仍属第六王数乃至未净六根已来未离王数此是见思家之王数故也。

　　光明记(一)(十二)此之山城是托事观也如今王舍借覆盖义表于五阴托自在义表善恶王故妙乐云以善恶王对无记舍应知无记遍该八识善恶王唯第六识以此第六通三性故谓善性恶性无记性也此无记性同余四阴为所观境取善恶性为能观观初心修观莫不用此第六心也以由此心能起欣厌分别名义作善恶因故所言善者对恶得名非究竟善以此王数本由见爱熏习所成圆名字人全未能伏纵起善念不离见爱故十境心皆名魔障不思议观方曰善净若直以此心观实相理如用藕丝悬须弥也徒增分别绝念无由若体此心是性恶者性恶融通无法不趣自然摄得七八九识同为妙观故得名为境即是观能所既泯思议乃忘圆妙之观初心可修故妙乐云忽都未闻性恶之名安能信有性德之行须闻性恶者以知性恶故则修恶本虚三观十乘无惑可破无理可显修得功寂是无作行故以性德召此行也此意若昧徒说心王为能观观终非圆观岂前三教非善恶王为能观耶。

　　教行录(消伏三用)若圆顿教既诠性恶则见思王数乃即性之毒毒既即性故只以此毒为能消伏既以毒为能消则当处绝待谁云能破所破有何能缘所缘毒害即中诸法趣毒遮照相即言虑莫穷故荆溪云非但所观无明法性体性不二能观观智即无明是若非理毒焉即能观故一心三观圆顿十乘更非别修皆理消伏也。

　　四明取善恶性为能观观盖指修即性也此乃帖释经文不可以定境为妨。

　　读教记卷第九
卍新纂续藏经第 28 册 No. 0585 法华经三大部读教记


　　读教记卷第十

　　天台沙门　法照

　　文句(三)

　　声闻

　　北峰师曰决定上慢退大应化论中四也今家五种一久习小二别异善根三住果四发轸学小五佛道若荆溪云元住小即是发轸学小人也且以论四而收摄之久习小即定性也别异善根即退大也住果兼于决定及退菩提也其发轸元小但因果似异法譬乍分并属退大以俱在上二周得记签云法譬二周得益之徒莫非往日结缘之辈也佛道则大师准经义加盖论明未开今明开已唯一耳或问元小若摄退大记文何云此中具有退大应化及元住小又云亦可退大者利元小者钝既称为及又分利钝岂一类人耶曰寔如所问窃详疏记之意盖在大通王子结缘之后得二种名若结大后受持大乘中间始退则名退大若结大后即便不受而习小乘则名元小故三种逢值第一类中间成就即不退也第二类即退大也第三即元小也三类对分各有利钝一者中间已悟而位有初后疏云常遇大乘中间成就不至干今记云若为菩提者须已入不退位或是初心不必尽退也二者利在中间钝在今日疏云中间未尽今闻大乘也三者利在今日钝在灭后疏云中间未度于今亦未尽也故知元小是第三类中今日入者对上二类中间闻大此类不闻初便学小名元住小既于法华入大由昔有大种属退大摄灭后入者是定性摄若荆溪云退大者利元小者钝正约根性利钝点疏现文大师据下周现文所说之法明退大事名退大人上二周现文所说之法明禀小事名元小人故一往云化城正意为退大取小人上二正意为发轸学小人若二往论根性则第二类退大者利通上二周第三元小者钝应在第三此则三类对分利钝矣其上二傍为退大下周傍为发轸者同座闻法正所为外即名为傍不须曲说此傍正文如说三周系珠法说中道树系珠譬说中二万亿佛所系珠亦且据现文耳又问先达据引没苦所烧证元小前路犹远证退大谓元住小者自鹿苑得名何也曰记主顺文一往对论究其根性应从昔得也若其定性之人虽彼此中间学小彼于方等不受弹故不到法华所以别受定性之名又问若退大者利上二得入何不名元小元小者钝既在第三何不名退大曰此约闻法得名虽在上二周乃略闻因缘虽在第三仍闻法譬以法定名三周不滥。

　　妙记(一)(二十八)准佛地论以八义故先列声闻一为显亲闻后不谤故二摄不定性回心入大故三除尊贵慢非究竟故四常随佛故五形仪同故六令内眷属舍欲故七令菩萨敬故八令众生信故然论中八义唯第二一半独属今经以不定性此土得故仍少一半若定性者彼土得故未来得故。

　　妙记(一)(二十九)得授记已即同菩萨安得复以声闻叹德岂结集者谬抑德耶故知在四味时随味而变经家从本列在声闻故依本叹若不仍本焉知声闻有权有实实者得记知有所从闻法华时大小别故。

　　记(三)(二十四)问集经者在发本后何故仍云声闻耶答此约文殊问答之时犹是声闻若尔经首不应犹名声闻答从昔列之具如序释。

　　文句(一)(十二)法华论四种声闻今开住果者为两析法住果是三藏声闻体法住果是通教声闻开应化者为两登地应化别教声闻登住应化圆教声闻开佛道声闻亦为两令他次第闻佛道是别教声闻令他不次第闻佛道即圆声闻。

　　记(一)(三十)法华论者明被开者有权有实未开具四开已唯一今加佛道据新入者论中四者决定增上退大应化论自释云后二与记前两不记根钝未熟故且约此会即经中云生灭度想决定性也若彼得闻论中未说天亲岂可迷经文耶经云而于彼土得闻是经论且一往据现说耳是故今师但除上慢即五千起去者是虽从座去仍判于涅槃中若四依边得闻故上慢者亦非不闻已闻略开及在后故但不可云此会得记种熟脱三始终无废故准今文远近相望四种俱得今云住果兼于决定及退菩提住果变异故分二教是故二种总立住果又佛道者准经义立若尔佛道应化各有别圆问应化与佛道何别答应化约垂迹全语旧圣佛道约利他语新记者又应化从身佛道从说佛道有令佗之言且云利他应化有发起之义且云垂迹既以声闻为名在昔则无应化佛道之称在今则无住果决定之名增上慢中岂无应化四摄同事安隔此耶况复论中决定上慢同云未熟不可上慢亦根败耶他云未者不也病人未死名为不死下种未生名为不生故上慢决定二俱可发是决定义又此中引论似本迹释应化本也余三迹也化为余三无异途也。

　　辅行(五上)(十七)法华论有四种声闻谓住果应化退菩提增上慢今云佛道即是应化言增上慢摄下八者二乘正当住果故也。

　　妙玄(十)(二十二)若就显露未入位声闻亦随处得合例如般若三百比丘得记者是也若住果声闻决至法华敦信令合若住果不合是增上慢未入位五千简众起去到涅槃中方复得合。

　　签(十)(二十五)初论未入位随处得入者意云此等不专在法华非谓全不至法华次明住果不过法华三未入位下明法华中上慢之辈来至涅槃次文中言敦信者入位之人借使至法华不肯合者正当敦逼之文文云若有实得阿罗汉不信此法者无有是处当知不合即是不信不信故名不实得故云不合成增上慢上慢之人实不得入得入之人非增上慢第三文中言五千起去者于涅槃会方得入妙。

　　句(一)(十二)声闻义浩然云何以证涅槃者判之(云云)。

　　记(一)(三十一)声闻义浩然者责人非论然用教者云大乘声闻未为通晓今云应化从本以说据众全在小乘中也言浩然者藏通八门门门四种门门各有佛道应化迹在前教复同前数据本复应地住地住及行向地上慢所滥复同前数佗无约教今昔本迹权实开合等释但云住果及方便等是故责云以证涅槃者言云云者具如向释。

　　或问定性不至方等此文何云藏通八门门门四种藏教置而不论既云通教岂非定性至方等耶曰所谓四种者乃佛道应化上慢住果之四定性不预焉。

　　句(一)(十四)本是一万二千菩萨迹为万二千声闻也。

　　记(一)(三十三)问凡言迹者皆先有本岂万二千元皆是大权若尔则唯有能引而无所引答理实如然但欲均用四义故云皆有然本不同事须分别若已入圆位能引之人成于发起影响二众灼然本是菩萨降斯已外曾发大心亦名菩萨元住小者则是大经未曾发心尚名菩萨此中具有退大应化及元住小退大住小得记之后并堪为同闻问三周授记人数不多其不在会令为转说此等又非同闻众限何故此中云万二千答三周之中正数虽少如舍利弗得记之时四众八部即其流也故三周中亦有应化与实行者同时得记故论中云退大应化二种与记即其意也。

　　止观(五)(六)大经云云何未发心名为菩萨前九境人亦通称菩萨人也通是二乘则有四种声闻增上慢声闻摄得下八境人也佛道声闻摄菩萨人也。

　　此中具有退大应化及元住小且退大应化约本而释可以得名本是菩萨元小之人如何得名本是菩萨所以记主特将大经未发心菩萨而况出之意云大经未曾发心尚名菩萨岂元小人不得名菩萨耶辅行云理性菩萨盖指此为本耳。

　　玄(十)(三十二)声闻藏中决定声闻者久习别异善根小心狭劣成就小性一向乐小佛为说小毕竟作证不能趣大言退菩提心声闻者是人尝于先佛及诸菩萨所发菩提心但经生历死忘失本念遂生小心志愿于小佛为说小终令趣大然决定声闻一向住小退菩提心声闻后能趣大虽有去有住而受小时一故对此二人所说为声闻藏。

　　或问别异善根文句断为退大妙玄又云定性何也曰善根义通根性有异妙玄约执小善根故属定性文句约退大善根不失故属退大也。

　　句(四)(二)法华论有四种声闻一决定二上慢三退大四应化前二未熟不与授记后二与记若依今经应有五一久习小今世道熟闻小教证果如论是决定声闻二本是菩萨积劫修道中间疲厌生死退大取小大品称为别异善根佛且成其小道为说小教齐教断结取果是退大未久习小来近理应易悟如论是退菩提声闻三以此二故诸佛菩萨内秘外现成就引接令入大道如论是应化声闻四若见权实两种能出生死忻乐涅槃修戒定慧微有观慧未入似位薄有所得谓是证果此名未得谓得未证谓证如论即是增上慢声闻五者大乘声闻以佛道声令一切闻若从决定退菩提两种即有声闻若从大乘理无灰断求住化城终归宝所实者既尔则无有权故无声闻若增上慢者既未入位则非实又非应化则非权若得此意有无泠然何须苦诤复次秪就大乘声闻复论有无若权作应化外现小迹内隐大德则谓无大乘声闻若从自行发迹显本则言有大乘声闻今开三显一正意为决定退大声闻令成大乘声闻自行既立即能化应声闻若得此意则达有无也。

　　记(四)(二十二)从今开三下定文正意须为二人为退大者与论不别今取决定意似少殊论据在座得记今据通途被开其不在座展转为说或在界外亦得闻之或佛灭后敦逼令信此经迹说直云与记论云退大且依一途如诸声闻于法华前谁知退大方等等席咸称灭种准今经意既彼此闻经必彼此与记一开之后无所闲然回与未回以分二义当知论涉有余之说无以经意雷同。

　　句(四)(八)未得谓得名上慢未得三果未证无学(云云)此众无复枝叶者枝叶细末不任器用此等执方便之方便。

　　记(四)(三十一)枝叶细末者若实得果如根本大材任为器用但计枝叶谓为堪任而轻根本谓等谓过名增上慢执方便之方便者小乘四果已是方便更于暖顶执为真极应知上慢不全无法但以浅位自谓增上而慢他人名增上慢。

　　或问妙乐云五千上慢闻慧尚无思修安有何故今文又云应知上慢不全无法但以浅位自谓增上而慢他人曰无大有小本不相妨又问妙乐云执方便之方便者小乘四果已是方便更于暖顶执为真极何故又云三失之人尚无暖法况有四果曰上慢根性亦有优劣是故暖法有得未得不必一向又问上慢执小何故止观云小乘执四禅为四果大乘亦有魔来授记异是增上慢人曰大小根性不同慠慢之情是一盖大小俱有小慢也。

　　句(四)(三)若别惑轻大根利初闻即悟若惑重根利再闻方晓若惑轻根钝三闻乃决第四句虽复三闻不能得悟止为结缘众耳或可初两句根利同为上根或可中间两句为中下根。

　　记(四)(二十三)根惑并由过去熏习致令悟有三周不同所以三判者初释收机令尽故第四句摄结缘众后两释不定者三根已定但句法至四将四判三故从容进退。

　　句(八)(三)醉有二义一重醉都不觉知二轻醉微觉寻忘亦名不觉虽有二义终成系珠。

　　记(八)(十五)以由结缘厚薄不同遂名无明以为轻重故云醉有二种当知贫人本来先醉如蒙肴膳受已而卧三教助道犹如肴膳更以异方便助显第一义也肴膳食已便消如方便教非究竟益往在大通佛所未结大缘已前历诸味中并闻三教及至法华虽闻圆顿但成结缘如系珠也。

　　句(八)(四)系珠中三意望三周者始在佛树以大拟即是系珠无机息化即是醉卧寻施方便即是起行譬喻中二万亿佛所即是系珠遣傍人追闷绝不受即是醉卧三车引得即是起行因缘中大通智胜佛所即是系珠中路懈退即是醉卧接之以小即是起行此等皆名领权也。

　　记(八)(十六)三周皆有此意者若以系珠望上二周法说但在佛树者初坐道树思用大时以法说时未论往古且据现文若譬周中在二万亿佛彼亦未论尘点界故然上中二周岂亦不有于大通佛所曾系珠耶如探领中尚领法身岂止道树且约现文耳但由根利闻便信解不假指昔是故未论故前文中以发轸学小为中间故不唯在道树时也。

　　妙玄(一)(二)夫理绝偏圆寄圆珠而谈理极非远近托宝所以论极极会圆冥事理俱寂而不寂者良由耽无明酒虽系珠而不觉迷涅槃道路弗远而言长。

　　签(一)(七)法譬二周略而不叙且寄宿世以为兴致法譬二周得益之徒莫非往日结缘之辈以退大流转故惑寂理而耽无明酒以失大悲心故迷妙因谓生死旷远世尊怜愍接其小机小尚昧初故犹倒惑(云云)衣珠本譬昔闻实相实相若显名契寂理此明中间已入实者而不寂者去明退大流转五趣耽障中道微细无明故失于大志复耽现行粗欲无明忘本所受迷涅槃道去明流转后欣乐小乘如人迷故谓东为西东西俱失三德涅槃即理而具谓理为远背大取小则大小俱迷谓大为远为迷大谓小为极为迷小。

　　玄(一)(八)此经明佛设教元始巧为众生作顿渐不定显密种子中间以顿渐五味调伏长养而成熟之。

　　签(一)(二十三)次此经下正明今经意且指迹中大通为首虽寄渐及不定不以余教为种故云巧为结缘已后退大迷初故复更于七教之中下调停种复云巧为所以中间得受七教长养调伏因调而熟名为调熟调实未熟因中说果是故云也。

　　此文盖将初结缘与中间调停二种合说耳记文自分两重巧为若非荆溪释出此文难见。

　　句(四)(六)问有一种根性非密非显二时不摄者应是失时永不得悟耶答余经或谓此为失时今经不尔此人虽于密显两时不悟虽生灭度之想而于彼土得闻是经故无失时乃是待彼土之时耳问五千起去应是失时答此等应以如来灭度后弘经人受益也记(四)(二十六)问云非显非密者谓决定性于前四时既无密益不至法华复无显得二处无益名失时不答余经等者谓前四时既云永灭诸声闻等不知变易故净名中迦叶自叙云皆应号泣声震三千于此大乘已如败种准彼经判败种岂生来至法华咸受佛记若尔佛于尔时何不即记而使稽滞来至法华显密不同如前已释若将永灭权论用释开会实经经既已生论何能灭但以灭者于彼得闻余经不说况通经论故失显密亦非失时但弘教者曲将释此是释者过非论咎也五千起去等者无四时之密益失此会之显功此化失时彼土非冀故应失时答云灭后益者是也问经云佛灭度后实得罗汉容可得益上慢不实应非此收答敦逼实者诚如所言既通许遇余佛亦何隔于上慢如其不发待后佛时问佛若大慈何不令其无谤生信答是盲者过非日月咎法界众生未益者众况此五千已蒙下种灭后时远当当不遗。

　　句(四)(七)初业为二若久远为初业曾闻于大则不愚于法若取中忘今日学小始修念处为初业者是则不知其义如此若得此意权为初业是则能知实是初业则不能知。

　　记(四)(二十九)虽有二初大初为定岂从中间取小情执小灭为规故大教定成不须为诤一义既尔二十二双请为观之若佛世尊俱留有妨之文何成三达五眼故依此判诤论自消纵二十三内小部不同灼然易殄次若得此意下于念处中以分权实故知但点二种初业其滞自消何须复以一初作妨况若闻法华无复疑悔知与不知二门无壅故权实二人知不知别。

　　句(四)(八)问五千在座即不蒙益去有何益答此非当机是结缘人耳。

　　记(四)(三十二)答中非当机等者若唯以五千而为结缘余当机者则五品已上并属当机然准望前文释四众中当机乃在初住已上堪为影响则六根五品并为结缘但是结缘义宽欲收起去之类纵以五品为当机者此等亦得为结缘也。

　　句(七)(二十二)法说有三第一明昔日共结缘第二明中间更相值遇第三明今还说法华(云云)逢值有三种若相逢遇常受大乘此辈中间皆已成就不至于今若相逢遇遇其退大仍接以小此辈中间犹故未尽今得还闻大乘之教三但论遇小不论遇大则中间未度于今亦不尽方始受大乃至灭后得道者是。

　　记(八)(五)逢值有三种者前二可知第三既云但论遇小中间之言自望元初结小缘者耳第三类人未曾闻大便即流转此人即以初闻小时为初结缘复于中间唯习于小今遇王子初且闻小人见释迦一代教中一分声闻未发心者便即判云永灭无发是则不知如来长远之化。

　　句(七)(二十四)若中间相逢从我闻法皆为三菩提者不为此人设譬若中间相逢于今有住声闻地者正为此人设第二譬也。

　　记(八)(六)若中间至第二譬也者此两中间各有二意若为菩提者须已入不退位或是初心不必尽退若住声闻者或是初小或是中途二类俱须设化城譬。

　　句(七)(三十)化城正意为退大取小人傍为发轸学小人上二周正意为发轸学小人傍为退大人也。

　　记(八)(十三)化城正意为退大者更与上周对论同异故今文云前路犹远今欲退还上两周未有此语但云没苦及以所烧此亦一往亦可退大者利通上二周元小者钝应在第三。

　　句(五)(十一)若得大解自知得佛何俟须记记有四意一昔未记二乘而今须记二中下未悟以记勉励之三今闻者结缘四满其本愿是故记也。

　　记(六)(三)若得大解下征问记有四意下答须记意此之四记具在三周中周四中但除第二意中中字故至下周但三无四又此四中初意具有下之三意又初四对昔二三唯今又初四唯自二三约他又第三通当现初一唯现在第二唯未来第四唯过去。

　　辅行(六下)(四)故法华中三周授记偏语声闻者为显余经所不说故是故委授劫国之名菩萨授记处处有文故但通途云当作佛乃至本门某生当得法华称妙斯言可凭。

　　文句(三)(二十五)现世虽见佛闻法无四悉檀益妙乐(三)(三十六)现世等者现虽得闻而不名慧闻慧尚无思修安有此即通取六根五品别则五千起去之流。

　　涅槃玄(二十)(九)次从熟酥出醍醐譬般若以后付财定性与记作佛故云八千声闻于法华得授记莂见如来性如秋收冬藏更无所作即究竟耳。

　　无生镜体

　　文句(一)(十七)三藏教者盲譬无生智镜譬无生境阴入界也头等六分譬现在因也像譬未来果也若开眼取镜形对像生愚故不断绝若闭眼如盲则无所见不见六分是因不生不见镜像是果不生。

　　记(一)(三十八)初三藏教人不了像虚故用阿含盲为譬也初总立譬境智次头等下譬境因果如六分和合成身如和合成业业托父母如形对像生像必不实由谓实故令后阴起盲如无生智不见如不取三若开眼下明生不生于中初由取因故果生次若闭眼下喻不取因故果不生镜是助因得果复由执心缘之方助于因而生于果。

　　荆溪凡三科大师之文一曰总立譬境智即盲譬下文也二曰譬境因果即头等下文也三曰明生不生即若开眼下文也初文既云镜譬无生境便释云阴入界也则知大师以阴入界而为镜体审矣故荆溪更不着语但直科之次文云头等六分譬现在因也记曰如六分和合成身此释头等六分能譬之句如和合成业此释现在因所譬之句由现在业因而感托胎一分气息未来之果故曰业托父母仍以譬合法云业如形托父母如像故曰如形对像生若第三文不言而喻迷斯文者以托父母为镜体异论纷然余不暇辨请看记文三个如字法譬自见。

　　半头天眼

　　文句(一)(三十四)阿那律精进七日七夜眼睫不交眠是眼食既七日不眠眼则丧睛失肉眼已佛令求天眼系念在缘四大净色半头而发彻障内外明暗悉睹对梵王曰吾见释迦大千世界如睹掌果增一云我佛法中天眼彻视者阿那律比丘第一那律既失肉眼佛与诸比丘恒为裁缝佛在舍卫拘萨罗窟佛与八百比丘集为阿那律作三衣佛自为舒张诸比丘裁者缝者一日即成。

　　维摩经(上)(十五)阿那律白佛言世尊我不堪任诣彼问疾所以者何忆念我昔于一处经行时有梵王名曰严净(云云)稽首作礼问我言几何阿那律天眼所见我即答言仁者吾见此释迦牟尼佛土三千大千世界如观掌中庵摩勒果。

　　净名疏(五)(十三)刹利种白饭王子或云阿泥卢豆或阿㝹楼驮如楚夏不同耳此云如意或云无贫(云云)佛之从弟初入道时多睡为人所呵因是不𥨊遂致失明(云云)当修天眼用见世事因是修禅得四大净色半头而见观三千界犹如掌果若三藏佛全头天眼彻见无碍虽不及佛于声闻中最为第一(云云)但世界之主统御大千报得天眼亦见大千(云云)欲知优劣故来请问(云云)余诸声闻所得天眼无有能见大千界者故大论云大罗汉天眼唯见小千大辟支佛见百佛世界诸佛如来能见一切佛土那律独见大千者以其偏修作意数故于诸声闻天眼第一一往与梵王所见似同(云云)问若尔何异答梵王报得于自住处则见大千余方不见那律以修根本等五种四禅八色清净发真天眼随所至处皆见三千如观掌果诸阿罗汉虽不见大千随其所见如影随形又梵王是总相见见不分明那律是别相见见则分明(云云)又梵王天眼是通非明罗汉天眼是通是明净名疏(五)(十五)何者三藏析空不见中道入观即同无为无见出观还同有为有见。

　　略记(中之下)(十三)若约那律失眼出观但同世人坏根者不见。

　　增一(如字函三十一卷)尔时阿那律缝故衣裳是时眼遂败坏而得天眼无有瑕秽是时尊者以凡常之法而缝衣裳不得能使缕通针孔中是时阿那律便作是念诸世间得道罗汉当与我贯针。

　　大经(体字函三十卷)阿尼楼驮天眼见于三千大千世界所有乃至中阴悉能明了无障碍故。

　　俱舍(守字函二十末)论曰眼中阴非彼境释曰生得天眼不见中阴众生色何以故此色但是通慧眼所见非生得天眼所见。

　　婆沙(未检)云一切报得天眼不见中阴有色。

　　净名疏(五)(十四)大论明报生天眼在肉眼中天眼开辟肉眼见色故见大千。

　　法界次第(中)(七)云修天眼者若于深禅定中发得色界四大清净造色住眼根中。

　　大论(未检)问天眼形处小大答如童子量。

　　妙记(十)(十八)初眼根中未论修发真天眼等直以肉眼能见大千故云父母所生若论其用已过天眼有漏天眼下无见上梵王所见虽遍大千至边乃为风轮所隔。

　　神悟曰齐眉上半如琉璃明彻今用之以其合头等六分之言又慈辩曰盖非头上一半名半头正是从头前后以分全半以眼上名头眼下名面头之前半见色后半不见故云从头上半或问那律既得天眼云何倩人缝衣翻译名义依净名记云若约那律失眼出观但同世人坏眼不见又人云依增一以凡常之法故倩人缝也若夫那律中阴见色固不可以报得为妨或谓慈辩得明前不明后之说今试出之此句盖论眼根功德耳故知楞严前有前明后暗之言后有明前不明后之句异辞而同旨岂天眼半头耶。

　　读教记卷第十
卍新纂续藏经第 28 册 No. 0585 法华经三大部读教记


　　读教记卷第十一

　　天台沙门　法照

　　文句(四)

　　传衣

　　文句(一)(二十一)于䟦耆聚落值佛奉宝衣佛授粪埽大衣(云云)故言受大(云云)迦叶能荷负佛法令得久住至未来佛付法授衣竟然后入灭故言持法大。

　　西域记(唐玄奘三藏撰凡十三卷隋彦琮撰西域传凡十卷第九卷疑字函)如来化缘将毕垂将涅槃告迦叶波曰(云云)我今将欲入大涅槃以诸法藏付嘱于汝住持宣布勿有失坠姨母所献金缕袈裟慈氏成佛留以传付。

　　灵感要略(下)世尊告文殊言我初逾城出家入山学道(云云)树神现身手执僧伽梨告我言(云云)悉达太子汝今修行定得正觉过去迦叶佛涅槃时将此布僧伽梨大衣付嘱于我令善守护待至仁者出世令我付悉达。

　　粪埽大衣初付迦叶受也金缕袈裟乃后传持至慈氏也或问释迦佛既付衣与迦叶传于弥勒而迦叶佛付与树神传者何耶曰恐是未转法轮前未有僧宝且现树神尔有人据阿含云迦叶从毕钵罗窟出赴阇维所佛从金棺为现双足迦叶礼讫是付衣之时者非也问弥勒下生身长千尺如何分付丈六之衣既云佛佛道同何故有金缕布衣之别只一迦叶又付法又结集法藏又持律住持二十年又守衣于鸡足山中何其能执四事耶。

　　别教房宿

　　文句(一)(三十四)劫宾那此翻房宿(音云云秀)是比丘初出家未见佛始向佛所夜值雨寄宿陶师房中以草为座晚又一比丘亦寄宿随后而来前比丘即推草与之在地而坐中夜相问欲何所之答觅佛后比丘即为说法(云云)豁然得道后比丘即是佛也共佛房宿(音夙)得见法身约教者析破根尘之舍同佛栖真谛之房是三藏意体达根尘即共如来同宿真谛之房是通教意分别十法界根尘房舍悉得见佛是别教意于一根尘房舍即见一切房舍见一切佛即圆教意记(二)(十)约教中皆云栖者依如来所证处以释宿也则当教明佛分齐不同。

　　吉师曰别佛既同宿俗谛俗则不一若能一一分别则是一一见佛同宿故云分别根尘悉得见佛非谓根尘即是佛也。

　　北峰师曰藏通云同宿别圆云见佛何耶盖因缘释中有同宿义见佛义今从义便故云耳。

　　三种佛界

　　文句(二)(二)分别十法界五阴皆非已有别意。

　　记(二)(十一)凡别教中立佛界者有其三意一者以理性为佛界二者以果头为佛界三者以初地去分名佛界今言十界皆非己者指初地去分佛界耳若指果头应云九界非己有耳。

　　别教果头者本有法身也佛界法身既是本有则知九界非己有矣。

　　北峰师曰既以妙觉为果头初地已去分名佛界则知始从未曾闻教至于信住行向通名理性佛界也言理性者即但中是或问三种佛界以三身收之何如曰三皆法身也有云竖论理性属法果头属报分证属应非也。

　　三界天主

　　妙玄(一)(九)轮王于四域自在释王于三十三天自在大梵于三界自在。

　　文句(二)(二十)然经标梵王复举尸弃似如两人依释论正以尸弃为王今经举位显名恐目一人耳住禅中间内有觉观外有言说得主领为王单修禅为梵民加四无量心为王也。

　　别行疏(下)(十三)梵即色天主名为尸弃此云顶髻璎珞明四禅皆有王此言梵者应是初禅顶犹有觉观语法得为千界之主也。

　　妙记(二)(二十五)梵即色主亦三界主魔为欲主净名疏(二)(十三)梵王是娑婆世界主住初禅中间毗昙云二禅已上无言语法故不立王璎珞禅禅皆有梵王今谓但加修无量心报胜为王无统御也初禅有觉观言语则有主领故作世主。

　　净名疏(五)(十三)但世界之主统御大千。

　　辅行(一上)(二十六)大梵天王为三界主余皆属臣。

　　华严(育字函五十)云譬如大云降注大雨大千世界一切众生无能知数若欲算计徒令发狂唯大千世界主摩醯首罗以过去所修善根力故乃至一滴无不明了。

　　涅槃疏(一)(二十四)次大自在天即摩醯首罗居色界顶主大千界十地菩萨迹现其中若法华中列世界主梵天王者此意云何若言娑婆世界主者正是首罗若言尸弃大梵等者更举二禅等收三四禅梵王耳又云若言为世界主者其实只领小千而已经家美之故言世界主私谓此是大千之中得为大千之主降此不得。

　　瑞应经(辞字函卷上)迦维罗卫者三千日月万二千天地之中央也佛以威神至尊至重不可生边地地为倾斜故处其中周化十方往古诸佛兴皆出于此。

　　北峰师曰涅槃疏正是顶师消经从胜名主出佗问答谬见不评耳何以知然疏中明叙又云验是他说照上云若字是佗人无疑私谓二字乃荆溪再治时云也。

　　无量义经

　　妙玄(六)(八)无量义经明粗妙从一理出生无量粗妙机应一理为妙生出无量为粗此则从妙出粗隔而未合今经无量还为一此则开权显实秪粗是妙(云云)。

　　玄(七)(二十五)三引经论者法华论列十七名一无量义(云云)。

　　签(八)(十五)次引解中云余名不解今若欲略知法华论十七名中意者第十六既名妙法莲华当知诸名并是法华之异名耳又诸名者但法无喻唯今妙法法喻双举故知亦可用于莲华喻十六名如妙法者本迹各三无物以喻故喻莲华余十六名亦含本迹各有三义迹中诸经不谈佛意故名有量今经本迹施开废三佛旨无尽故云无量况成道后处处开废名无量义。

　　文句(二)(二十六)说大乘经者(云云)若法华论列十七种皆法华之异名无量义者即法华之一名也今申论意佛直说此名而入此定故得为序(云云)今按彼经释无量义者从一法生其一法者所谓无相无相不相名为实相从此实相生无量法所谓二法三道四果(云云)此等诸法名为无量实相为义处从一义处出无量法得为无量法入一义处作序譬如算师从一算下诸算除诸算归一算由下故除下为除序从一派诸收诸归一开为合序亦复如是如此消释不违彼经论亦与此经合(云云)。

　　记(二)(四十一)次若法华论下今文消论既云法华是无量义异名故知无量义亦是法华异名则序中立名于理无咎前说无量义经以为法华序竟更依论意即是先说法华异名还入法华之妙定若尔前已说竟今何重说答前所说经灼然成序重牒其名义兼于正故使论引今为异名名义两兼序正双得(云云)今按下依经重释无量义名以证成序先列经文以辨今意(云云)初文先出能生次所谓下所生(云云)此等下更结所生以示能生能生义处法华别名所生无量为法华序故序中一名义兼两向然应知从一以出无量虽举能出通皆属序若无量入一虽涉所生通皆属正故义处一法亦成两向出生之义处属序收会之义处属正即从一义处已下两句文是其两意故佛入义处义兼二途譬者序如下从一出多正如除从多归一故知昔教赴机益物如用钱市物而皆未知其大数从一下合喻如此等者结前能所以成两解能生不违论所生不违经但依两解经论理存消释既尔得意者何即所生为能生方是异名能生家之所生此乃成序若也专能何殊生等及昔一圆若专论所何异注者及昔三教是故各存还成双失所以今家能所相从二义俱立若专序者则法华已前非但未论会多归一亦未曾说从一出多故无量义唯今经序。

　　句(二)(二十八)教菩萨法者无量义处用教菩萨也义处即谛理也下文普令一切众亦同得此道又云若我遇众生尽教以佛道即此意焉。

　　记(二)(一)教菩萨法明因人所依此去仍带异名以释故加之以处处为能生之一法一法秪是究竟相故云谛理谛理乃与法华不殊故灯明佛叹法华经亦云教菩萨法佛所护念故得引下普令等文以之为证证义处也所以经名在序但云无量义耳以兼正故教菩萨法加于处也取下三昧来通释之使两处义齐俱序并正嘉祥云此有二义一者实相名为无量二者实相所生名为无量今谓无量之名可名所生实相之称应申能生虽立能所俱名无量则未可也若对异名能生之法名为实相斯则可矣直尔释序意都不然经自释云无量义者从一法生生即所生一法能生即实相也古来匠者如何得以能生释耶故论云此是如来欲说法时至成就既云欲说非即全同若其全同即是已说故论存序乃云欲说意兼于正则为异名论具二途今释准彼亦顺下文三昧为叹若所入三昧唯依所生列名秪应但云无量故知经名文在所生意兼能出所入三昧义必双含所以前消论云欲说此经先入此定今从经所表边复以义处叹之及引文证全在此经。

　　句(二)(二十八)佛所护念者无量义处是佛自所证得是故如来之所护念下文云佛自住大乘也虽欲开示众生根钝久默斯要不务速说故言护念佛说经已入无量义处三昧者慧定相成非禅不智须先入定非智不禅故先说法即智而定即定而智先后出入无有隔碍疑者云若未说无量义可入斯定说此经已何故入定释言先入此定后说此经可解说此经竟而更入者是为法华作序耳何者若不先开则后无所合先入开定为合定作序称为瑞相即此义焉记(三)(一)佛护念者果人所护既是能生无量义处复是佛所证得岂佛所证而非实相故引自住而以为证昔未说故名之为护约法约机皆护念故从虽欲下明护念意佛意本欲唯说能生故说无量义时机仍未发隐而不说故云护念故无量义下一护念言亦成两向但彼经文虽云从一出多未云从多归一犹是覆相名为护念若不尔者则已说法华何名为序以未说故故云虽欲开示等也以未说故护未畅故念言久默者自昔至今斯要等意思之可知若唯从所生非专佛护在昔通说无时不然故法华论云莲华二义一者出水二者开敷彼如出水此若开敷所以仍名为莲故华但有未开当开之别(云云)次立疑者且依序问凡诸化仪皆先定后说此中何以先说后定答中先顺问答佛之常仪次申定意欲明一定义分两途次说此下述为序意今时何故先说后定常仪说已即应众散更入此定肃其现众众既不散得为今序次何者下述为正意以一定中义兼二意意虽复二时众但见无量义后即便入定不知所入为是何定不知定后为说何法故结集者复符佛旨述所说经但云无量述所入定即加其处若从义处以出无量显成序意若收无量以入义处密成正宗虽加义处众亦莫知。

　　句(六)(三十)又当说无量义时大乘机发何以知然无量义中明七种方便无量渐顿从一法生既闻此说思惟昔之三藏三乘悉从一法生如是三乘亦应入一如是思时渐已通泰大心即发故言成就大志也。

　　记(七)(二十)次约无量义者去法华极近时极少也既闻从一出多义必收多归一四味之终故云渐已机无隔异故云通泰发在须臾故名为即。

　　句(六)(三十一)故无量义中先已收集彼云初说四谛十二缘生次说方等十二部经次说摩诃般若华严海空此则普集诸经融通渐顿会入此典故名会国王也。

　　记(七)(二十一)无量义中先已收集者虽云从一出多密疑多皆属一故云收集又乃由先说一出于多方可定起收多归一故知尔前当机益物虽于一施三而三掩其一欲说收入故预谭开彼云下引彼无量义经示相如何得知收集诸经彼经既云诸经无量皆从一出故指前经以为无量。

　　句(八)(十)今初言已者大品已上渐顿诸说也今者同一座席谓无量义经也当者谓涅槃也大品等渐顿皆带方便取信为易今无量义一生无量无量未还一亦是易信今法华论法一切差别融通归一法论人则师弟本迹俱皆久远二门悉与昔反难信难解当锋难事法华已说涅槃在后则易可信也。

　　夫无量义经的在所生而得为序教未合故机尚偏故相犹覆故是异体也若从佛意所表兼正自是能生一实法华异名非谓无量义经也但看记文开为合序及解佛入义处教菩萨法佛所护念三文未尝不以能所分之能所既分然后默意乃即所生为能生方是异名能生家之所生此乃成序夫如是则无量义时机仍未发异体审矣。

　　四伏难(言伏难者文殊内心构难不肯时答伏疑句云弥勒联翩构疑文殊频烦为断)

　　文句(三)(五)佛子文殊愿决众疑初伏难汝云众疑众未曾疑若疑应问众既不疑我何所决。

　　释云四众欣仰瞻仁及我世尊何故放斯光明。

　　二伏难众同有疑不易可答待佛出定然后决疑。

　　释云佛子时答决疑令喜何所饶益演斯光明。

　　三伏难我及仁者同居学地欲测佛意微共筹量独令我答于理不可。

　　释云佛坐道场所得妙法为欲说此为当授记。

　　四伏难若如汝说即是释疑何烦我答。

　　释云示诸佛土众宝严净及见诸佛此非小缘。

　　文句(三)(十四)因文殊广引先佛曾说法华故弥勒潜疑欲问。

　　一伏疑诸佛赴缘人时各异古佛虽名法华今佛何必如此。

　　断云我见灯明佛本光瑞如此以是知今佛欲说法华经(此断其疑名之问)。

　　二伏疑自有名同义同自有名同义异此名何所显召。

　　断云今相如本瑞是诸佛方便今佛放光明助发实相义(此断其疑体之间)。

　　三伏疑实相无相何人会之。

　　断云诸人今当知合掌一心待佛当雨法雨充足求道者(此断其疑宗之问)。

　　四伏疑佛雨法雨止洽菩萨亦润二乘。

　　断云诸求三乘人若有疑悔者佛当为除断令尽无有余(此断其疑用之问)。

　　签(一)(二十五)弥勒初以伏疑潜难文殊因以潜释伏疑难云四众欣仰瞻仁及我世尊何故放斯光明文殊释云我见等也。

　　只着两个潜字点出两重文外巧思也而言弥勒难文殊释者盖本发问序答问序而言之耳。

　　方便品题

　　文句(三)(十四)方者法也便者用也法有方圆用有差会三权是矩是方一实是规是圆若智诣于矩则善用偏法逗会众生若智诣于规则善用圆法逗会众生譬如偏举指以目偏处是举偏法以目智宜用法以释方将用以释便若总举指以目圆处宜将秘以释方妙以释便也举偏法释方便盖随众生欲非佛本怀如经令离诸着出三界苦是故如来殷勤称叹方便此义可释他经非今品意又方便者门也门名能通通于所通方便权略皆是哢引为真实作门真实得显功由方便从能显得名故以门释方便如经开方便门示真实相此义可释佗经非今品意又方者秘也便者妙也妙达于方即是真秘点内衣里无价之珠与王顶上唯有一珠无二无别指客作人是长者子亦无二无别如斯之言是秘是妙如经唯我知是相十方佛亦然止止不须说我法妙难思故以秘释方以妙释便正是今品之意故言方便品也。

　　妙记(三)(二十九)正法华题称善权品及至释文皆云善权方便当知法护亦以善权而释方便善是巧之异名耳(云云)文自为三初一从字训后二从意义又初二从昔教后一属今经虽有三释并以三教而为方便但有能通非能通及以即不即异致成三释然须略谭三种大旨方可消文然于三中初约能用三教得名法是所用用是能用虽法之与用俱通四教但有方圆差会之殊故方便之称从权立名权不即实故对昔辨成体外权非今品意文中举圆即属真实相对来耳故知在昔不应以秘妙释方便也乃是秘而不说名为方便况圆于昔乃是兼带之圆是故偏圆咸非今意次第二释权属能通三教亦得名为方便然虽不即以能为圆作远诠故所诠之圆亦带能诠为方便故故知并非今品意也前释不云三为能者权实逗会各致其极故方法不同至第三释方乃三权即是一实指此即实之权方名今经方便(云云)若于如来方便本一此意未宣故属昔教虽是体外方便于理无非体内而众生未知准佛意说故云称叹方便以未开故非今品意次第二约能诠者若理教相望四教各论无非能诠今以三望一三为一实作诠故三名能诠是则前之三教教行人理悉为能诠(云云)第三释者即今品意但前二释于昔但得名遍名门秘而不说今开其偏门即圆所也故云秘妙显露彰灼故云真秘(云云)于昔成秘彼秘被开于今成妙次妙达下释功用者达即是开用妙之便以开秘方妙外无法故云即是。

　　记(三)(三十二)若于尔前二味三教利根菩萨有显露得两教二乘唯秘密得由得入故即称为门。

　　句(三)(二十二)前一番明如来能知方便能用方便此一番用行者能随顺方便(云云)上两意用方便从方便此一意即方便即真实真实即圆因圆因即自行之方便。

　　记(四)(五末)前一番等者初约方法中明如来能知能用方便法是能知用是能用众生不知是佛方便今并开之令众生知此一番明令众生从顺方便者谓从门顺实故也而亦不知方便即是所顺之实今亦开之又前之二章并有机应二意但前多从应说故且云如来后多从机说故云行者故殷勤称叹之言并从佛得(云云)言辨异者虽同五味所对别故虽诸味中有即不即于佛常即众生自离又凡五味释但得名判若成今品复须更开此虽准前三义释品则前二义至第五味已成开竟虽第三属开今复通前前四亦云非今所用于今亦成所待之粗圆及所入方是真实后释虽复更对五时但知醍醐无非秘妙开之与判咸在其中。

　　句(八)(十四)问方便当体是门为通实相故为门私答具二义(云云)此二门各有开闭昔不言三是方便故其门掩今说三是方便故其门开昔不说一是真实实门掩今说一是真实故实门开二者此方便复通实相故三乘方便为一乘门。

　　记(八)(二十三)初云当体者未有所通约体外说且以当教可入称门若云为实相门者约能通至实相以说(云云)此二门各有开闭者能通当体法体不别从今昔说故昔闭今开实相亦尔(云云)初当体中虽亦名门于实犹闭故须明开然但说三为方便即须说一为真实相对论之故耳二者下次释能通即为实作门准佛本意俱是能通据物机缘所解有二诸钝菩萨亦有能知三教能通但法华前机未会耳故在昔俱闭于今并开故亦与实对辨岂能通方便开实相犹闭方便仍闭实相得开。

　　妙玄(九)(十一)法华前教或门理已入妙者更何所开。

　　净名疏(三)(十四)一略释名者方是智所诣之偏法便是善权巧用之能巧用诸法随机利物故云方便。

　　略记(上之下)(十四)略释方便者(云云)法华疏中为显实故分为三释谓法用及门并秘妙也今此废二但取法用者门论趣入秘妙开权今未开权故缺后释不取门者菩萨可入二乘缺之于菩萨中且约当分复置传入故且不云据理亦合用门一义以当分入与法用同故且唯用法用一意。

　　北峰师曰方便品中文说真实题标方便者其旨有三一彰开权即是真实二对内证实智外用为权三表权有显实之功何者法华之功功在开权即实故特标之意彰显实不离于权如疏云妙达于方即是真秘等用证初义也以由如来内证实体故能外用自在无穷以对内证实智故所有化用皆名权也如记(三)(三十七)云内由三德三身具足故使外用横竖显密为成今经破立之意以对昔故须为四句通论大纲以对自证实智说之是故须云第三半句用证第二义也其方便品中虽有权有实而实不自显显实由权权有显实之功故用标品如记(三)(三十八)云故下十双双双皆具权实之名皆取即实而权为方便品(文)用证第三义也或问三种方便与莲华三喻如何会通曰莲华三喻既喻一代施化之意即实而权即权而实正对秘妙方便但今开显不开佛意不开秘妙自开机情所执之法正是开法用能通以成秘妙也须知从偏入圆能通之机在昔未有入者有已入者于已入中有真似浅深不同若已入真位则不须开若入似位及未入者此则须开但入似位须用闻开故妙乐云圆人初心须闻开等其未入者一向须开也。

　　逸堂云三种方便之相云何曰不知圆而修三是法用知圆而修三舍三而入圆是能通即三而修圆是秘妙也又问今经开三教正是法用与能通何异耶曰皆开三教也若法用方便人理教行皆开若能通者人已入圆但开三教是彼能通之门耳。

　　五浊体相

　　经(五)长行释迦章舍利弗诸佛出于五浊恶世所谓劫浊烦恼浊众生浊见浊命浊。

　　文句(四)(十七)劫浊无别体劫是长时刹那是短时但约四浊立此假名文云劫浊乱时即此义也众生浊亦无别体揽见慢果报上立此假名文云众生垢重即此义也烦恼浊指五钝使为体见浊指五利使为体命浊指连持色心为体(云云)相者四浊增剧聚在此时瞋恚增剧刀兵起贪欲增剧饥饿起愚痴增剧疾疫起三灾起故烦恼倍降诸见炽盛粗弊色心恶名秽称摧年减寿众浊交凑如水奔昏风波鼓努鱼龙搅挠无一憀赖时使之然如劫初光音天堕地地使有欲如忉利天入粗涩园园生斗心是名劫浊相烦恼浊者贪海纳流未曾饱足瞋虺吸毒挠诸世间痴暗顽嚚过于漆墨慢高下视陵忽无度疑网无信不可告实是为烦恼浊相见浊者无人谓有人有道谓无道十六知见六十二等犹如罗网又似稠林缠缚屈曲不能得出是见浊相众生浊者揽于色心立一宰主譬如黐胶无物不着流宕六道处处受生如贫如短名长名富是为众生浊相命浊者朝生暮殒昼出夕没波转烟回瞬息不住是命浊相(云云)次第者烦恼见为根本从此二浊成于众生从众生有连持命此四经时谓为劫浊也。

　　文句(一)(释阿㝹三十二楼驮)劫初大水风吹结构以成世界光音天命尽化生为人身有光飞而行欢喜为食无男女尊卑众共生中呼为众生自然地味味如醍醐色如生酥甜如蜜多食失光憔悴不能飞少食者犹光泽便有胜负遂相是非致失地味食自然地皮转相轻慢失皮食地肤转生诸恶失肤食自然粇米食米则男女根生遂为夫妇羞故造舍多储取米后米生糠糩刈已不生枯株现更相盗夺遂立一平能者为田主理诤讼是为民主。

　　妙乐(五)(九)释劫相云四浊等者空成坏三而无劫浊于住劫中准悲华经八万至三万亦未有浊至二万岁为五浊始。

　　长阿含(履字函二十二卷)世间人本寿八万岁(云云)其后人寿稍减当寿十岁是时女人生五月行嫁(云云)五谷不生唯有稊稗(云云)绫锦缯绢(云云)皆无复有唯有粗织草衣(云云)七宝珠玉自然没地。

　　弥勒成佛经(岂字函)人寿八万四千岁无有中夭人身悉长一十六丈(云云)女人年五百岁尔乃行嫁(云云)空中雨宝(云云)众人见之心不贪着弃之于地犹如瓦石草木土块时人见者心相厌离各各相谓而作是言如佛所说往昔众生为此宝故共相残害。

　　文句(四)(二十六)受阴身经说凡夫受身初七日未转异二七有生相如薄酪三七如厚酪四七如凝酪五七如肉坯六七如肉抟七七于肉抟生五疱头手脚等八七又五疱一头两膊两腕九七续生二十四疱四疱作眼耳鼻舌二十疱为二十指十七转现腹相渐渐皮骨分解作诸异相生七百筋七千脉随所须相用一风染之须白相白风染乃至余风亦如是香风故安隐端正臭风故不安隐则丑陋邪戾后出胎食五谷则生八万户虫也(止观四引入胎经总有三十八个七日俱舍论列五位须者检之)。

　　嗟夫五浊之人既不知五浊之体又不知五浊之相欲其离五浊难矣哉。

　　读教记卷第十一
卍新纂续藏经第 28 册 No. 0585 法华经三大部读教记


　　读教记卷第十二

　　天台沙门　法照

　　文句(五)

　　知法常无性

　　经一颂未来佛章。

　　文句(四)(二十九)知法常无性者实相常住无自性乃至无无因性无性亦无性是名无性。

　　记(五)(二十二)一实理上性相二空(云云)。

　　私科分五初一实理下帖释本文二具如下例明观体三若不了下立宗斥非四故于下的示观相五问世下双明料拣。

　　佛种从缘起

　　文句佛种从缘起者中道无性即是佛种(云云)记(云云)。

　　记释佛种下私科分二初破古二于中下正释初破古又二初破佛种二然应下破缘起初破佛种又二初破古二故于下示义二破缘起又二初示义二他云下破古二正释又二初立本无性即是佛种二迷此下双明染净二种缘起为三初标染净二染中下释染净三若也下重论染净释中分二初释染缘起性种二解此下释净缘起类种又分为二初释净缘起二欲起下释结净缘起归教一记释结果乘成相私科分四初修性下示性二具明下指广三故知下自他四如是下依理于中自他又四初总标二先推下别释三若推下离计四以性下结示。

　　索车

　　文句(四)(四)志求佛道者即是索大非求小果也索有三意一大机有感果之义机中论索二情中密求为得为不得即此意三发言索即是殷勤三请也昔教之中已有二求但未发言至于今日具此三索问昔出宅索三是机情索者文云如先所许此乃求三何关求一答出外不见必有异途将昔许三以求异意耳亦得是索一也。

　　记(五)(三十三)索有三意者二索既云在机在情机中但云有感果义情中既云密求而已故前二在昔发言唯今昔言虽即通于四味此指二酥并闻大时是故得有二索之言又二索言有通有别通则俱通二味机则冥在于内情则内动于中二味咸然故云通也别则二索别对二味在方等中闻不思议虽斥为非冥有大利被斥不谤义当于索故知不谤理在有求在熟酥时为大洮诱虽无希取转教情亲纵不彰言索义渐切虽二不同机遥情近得不得者为独菩萨亦利声闻情中进退义当于索是则情带于机稍切于昔故至般若别受情名至领解时以得显失故云欲以问世尊为失为不失请索虽即唯在今教及至启言机情必具从强属口机情亦殊在昔但潜伏居怀于今乃助彰于口三索咸扣于至圣赴亦自分于显密时熟既会内因具也闻略说故外缘足也因缘具故发言于兹问昔出宅等者举譬品以显今彼云诸子诣父愿赐我等三种宝车今何得言机等索实答意者未出闻许出已不见所许之车唯见许人是故从人索昔所许所许不与必有异途故索昔在今元求异意今问鹿苑出宅唯保小果何曾索车答若在法说至鹿苑时义当出宅复经二味二索在怀但譬短含长义至法华之始故譬中诸子诣父索车索乃与之仍赐于大故彼譬意兼含二酥信解譬长方开体命故譬品文义含三索。

　　记(五)(二十五)譬既三车一车今昔相对法亦若权若实并列偏圆若不尔者开何所开本许三车索而不与及至为说等赐大车当知其车本无三一为物方便权立三名出宅废权破三唯一。

　　句(五)(十五)门又二宅门车门宅者生死也门者出要路也此方便教之诠也车者大乘法也门者圆教之诠也若宅门是车门初三车救子亦应即是等赐大车若所出门非所入门验车宅异也。

　　记(六)(八)五若宅下设难且以今昔相待为难宅是所出车是所入宅门是所出之路车门是所入之路既二路不同出入各异是故宅门非车门也故今难云若车宅门一何故出宅仍未得车若绝待者今应征云若大车门非宅门者索时亦应别有出路何故还从所出索大长者亦秪于此与大又问得宅门已未得车门住在何处答大小异途是故云别开小即大同异如何故今申之斥则车宅永殊开则二门不异宅与车一二门何殊是故三乘具有二义承教出宅不见小车中间已经二味调熟乃从父索先所许车既索须与开彼小门无非大教门下小理终无别途绝理无二粗妙体一。

　　句(五)(二十二)索是求请之别名在意名求索在口名请索在身名乞索如朦者求知如饥者请食如迷者问道凡居不达之地何有不索之理由索故许与许与故欢喜今文具有请与欢喜法说中千二百人身子为首殷勤三请菩萨众中弥勒为首佛口所生子大数有八万合掌以敬心欲闻具足道譬说之初身子为中根人请又总为四众请傍为下根请文云善哉世尊愿为四众说其因缘(云云)。

　　记(六)(十八)索是求请至名求索者引前三业皆有索文(云云)索义有三及引文证具腾始末由索故许由许故与许与有文何得无索。

　　句(五)(二十三)别驳其一云齐三藏明菩萨不断惑依法华有四句谓障除大机动障未除大机动机动则知索。

　　记(六)(十八)言依法华有四句者谓准今经须作四句摄机方尽若无四句恐人谓机发独在无障之人故第二句即三藏菩萨若独二乘二乘何曾障未除耶。

　　句(五)(二十六)然但乘通因果三十七品断见思惑皆是因乘尽无生智皆名果乘要因因乘断除惑尽方得果乘尽无生智故言车在门外但果正因傍就果为言车在门外。

　　句(五)(二十六)今言情索者昔日依教谓尽无生能入无余而于方等中见菩萨不思议闻净名弹斥若我所得是实大士不应折挫若我非实佛不应说真故云茫然不知所云至大品中领知大法闻此乐大心起方欲进修大乘而不能知得与不得此等皆是情中已索大乘之义故身子领解提昔疑情见诸菩萨授记作佛不预斯事呜呼自责欲以问世尊为失为不失即是指昔方等已有情索也今加口索者因闻方便品初偈略闻佛说并是方便即复执今方便疑昔未极故云我今不知是义所趣动宿疑情故发言三请索求昔日所说之实机在大乘情求昔实又情求大乘口问昔实六度通教例尔。

　　记(六)(二十三)言昔日者昔住小教既其被斥情有所望准此判意情通二味因斥旧解情索理违故今为立情索之义若单论情取意为语以机生故所以情动故机情索通遍二酥别分二味索求至之实者若是方便昔实何在机在天乘等者释求实意至口索时大机已发情求昔实意在今真此则机实而情假又情下重申假以扣实故情实而口假故机情时未彰于口口索之日必具机情六度通教例尔者向明两教二乘既然故知两教菩萨亦尔何者昔五百八千俱被弹斥般若洮汰受益事同既见身子腾疑佛释理应沾已默然在座伫圣申通。

　　句(六)(二十七)第四领付家业譬近领火宅等赐大车远领法说中无上道就此为二初领后付又各为二共领火宅等赐大车中四意(云云)。

　　记(七)(十八)第四领付譬者是第四五合为一段则使鹿苑文后不入方等之文大章虽尔细开仍有免难等文以应一代五时之说今犹存开标领及付领谓领业指方等般若中付即付财在法华中譬文开为等赐四章即今文中初二后二者是即免难索车等赐欢喜以方等般若为索车者彼二周文免难之后即云索车但索车文促既不对二味故以口索对之今以二味为索亦只且对机情索名虽同不无少别况前索文义非局口今言索者不局机情。

　　记(六)(二十一)问车城俱方便有无义必同何故有无异致令索不等答车由斥方便失实故须索城若非真实亦同车处无。

　　妙玄(五)(二十四)圆教三法者以真性轨为乘体签(六)(十四)然此四教各具三轨非但深浅不同亦乃乘体诚异以诸乘体不同故也所以藏别两教咸以智慧为体通圆两教咸以真性为体者良以体为所乘未可暂废以藏别真性果满方成傥指体在当以何为运若用观照则从始至终故通圆居因即事论悟即事之性果位乃穷是故两教真为乘体。

　　辅行(五中)(三)十如只是法华实相权实正体亦是车体亦宝所体。

　　义例一实相妙理以为车体无漏妙观以为白牛自余诸法皆庄严具。

　　北峰师曰文句云要因因乘断除惑尽方得果乘尽无生智是知乘因乘出宅则出宅之说不须疑也文句云因闻方便品初偈故发言三请记云车由斥方便失实故须索是知失车须在法华略开之时若二酥机情则非显然失车则失车之说不须疑也文句云机在大乘情求昔实情求大乘口问昔实是知机索唯大情通大小口索唯小依虎溪说则三索大小不须疑也问志求佛道等是机情索大如何作愿赐我等三种宝车索小譬本曰譬本之文义含三索机情亦大况索昔在今元求异意亦是索一既情意求大故不相违若尔则以机情为口索譬本而口索无法本耶曰上根得入由闻略开机发三请佛说令悟中根譬说机发索车愿赐我等正譬三请所以大师正明口索两处之文并指三请但偈颂譬本文略直语机情扣佛故云志求佛道者皆来至我所不言口索所以大师据文直对则法说无口索据义委示则法譬俱三又问藏别以观照为车体以何为前导通圆以真性为车体以何为所依曰藏别只一观照就慧体边为车体就照达边是前导通圆谈即亦即所依为当体也若妙玄四教之体皆云真性者乃通示所依也。

　　逸堂曰出宅是乘因车若云车在门外须索者乃是果车若失车则有二义密失在方等弹斥时显失在方便品初若三索大小亦依虎溪也问若口索唯小者且法说志求佛道者之文何得为譬说愿赐三种宝车譬本曰譬本正是方等般若大乘机动机情索大祖师以三种宝车譬之者如荆溪云譬短含长故法说文长譬说文短法说之文出宅之后正是方等般若譬说之文出宅即是法华之初以无文譬于方等般若故以口索之文兼含譬之意以所含机情以譬二味机情两索也非是直将口索譬于机情之二也记云譬品义含三索即此意也又问口索是小何故三请之文愿说第一法又云欲闻具足道耶曰第一具足之名则通今是小中第一具足法也。

　　鉴堂曰出宅者约法是乘观照约喻是乘白牛若但通途指因乘者未知因乘是何法或如古人以三十七品是因乘者若为助道之乘则可若为正乘此认庄校为所乘如文句所破或谓望果而出或谓乘教出者皆非也失车者索虽通于三味失车唯在法华大小者机情大口索小原夫小机遍历二酥具开大法调停淳熟至今法华理优入实而犹口请小者盖由鹿苑证小佛曾亲许虽经弹斥疑惑居怀既未云权执由未舍才闻方便三乘言下顿弃所欲但昔是佛许今亦佛斥犹豫未决故寄昔许以求今说故知口虽索昔正意在今故云出外不见必有异途将昔许三以求异意问方便请大之文云何消耶曰先达重提佛语还是索小以方便品初佛叹如来方便波罗蜜皆已具足又云佛所成就第一希有难解之法又云要当说真实由是身子三请重提佛语云欲闻具足道愿说第一法时为如实说虽提佛语小机乃谓昔具足等也或问二乘在昔证果不证果若证那云出外不见必有异途作此问者可与一笑愚意机情在大口索在小三味对论也而文句机大口小情通大小自就法华中论机情助彰于口故云若尔机大口小诸说同然但有谓情索亦只在大者盖误以般若之情为法华之情有谓情通大小者亦误以法华之情为般若之情故未免偏失若夫出宅因车观照之说皆非也荆溪自云承教而出何不依之失车之处皆指法华文义既详将于是乎取。

　　身子六心退

　　本业璎珞经(念字函上卷)诸善男子若一劫乃至十劫修行十信得入十住是人尔时从初一住至第六住中若修第六般若波罗蜜正观现前复值诸佛菩萨善知识所护故出到第七住当住不退自此七住以前名为退分佛子若不退者入第六般若修行于空无我人主者毕竟无生必入定位佛子若不值善知识者若一劫二劫乃至十劫退菩提心如我初会众中有八万人退如净目天子法才王舍利弗等欲入第七住其中值恶因缘故退入凡夫不善恶中不名习种性人退入外道若一劫若十劫乃至千劫作大邪见及五逆无恶不造名为退相(辅行三下三十五略引)。

　　戒疏(上)(五)旧云法才王子六心中退即云十住第六心难云十住云性地性以不改为义云何退作二乘其犹一答性是不作一阐提不妨退大向小终是难通止观师说是十法信中六心退耳比释论师及金刚般若论师皆作此解是信习十心中六心耳七心已上永离二乘是时设为利弘经不无轻漏而度物心不失恒有菩萨之名也。

　　四念处(三)(七)问十住十信退不答经明六心退七心不退。

　　妙乐(六)(十六)准璎珞意身子于十住中第六心退恐是尔前见思俱断至六心时见犹未尽六心尚退。

　　教行录(四)(二)日本问云近代疑者云别教初住界内见惑皆已断尽岂第六住见犹未尽退作凡夫逆罪人耶法智答曰若常程别教皆云初住断见更不起诸重过也况见惑名数虽多乃一位顿断思惑乃经诸位方尽此常所谈别教分齐也今记主见云身子六住尚退复起重罪遂以义求恐有教门见思俱断至六心时思既未尽见亦余残所以能牵恶道也此是记主约义斟酌之词不可将现行别教难也若据起信唯云不退乃克就圆人辨之若论示迹亦须示其阶位约惑分齐方有退义。

　　今疏云是信习十心中六心中者正是六坚中信坚六定中习相定故云信习中六心退耳。

　　<PIC>X28006901.gif</PIC>

　　四种缘集

　　妙乐(六)(二十七)自体者实报土也此是摄大乘师从因立名谓有为缘集即同居因无为缘集即方便因自体缘集即实报因亦云法界缘集今疏前二仍旧从果立名后一依彼从因立称。

　　净名疏(二)(三十一)一有为缘集二无为缘集言有为者即是界内染净国土迷真滞有而起结业禀分段生死皆其类也二无为者即是界外有余果报及开中下寂光此三土众生迷中道佛性滞无为缘集起诸结业受变易生死皆是此类约教辨者藏通有为缘集谓生灭无生之类别圆无为缘集即无量无作之类故约四教开两缘集四种众生问所明三土禀报不同所居各异云何悉同无为缘集答所迷理同皆是无明变易生死故通为一类。

　　净名疏(三)(二十八)一此半品明折伏界内有为缘集二弟子一品即是折伏无为缘集三菩萨品即是折伏自体缘集问无为与自体为同为异答诸说不同今言名别体同二乘迷自体起无为着着无为故正受无为之名菩萨亦迷自体起无为集而菩萨观破无为但无为未尽此惑附体别受自体之名。

　　略记(中之上)(二)今言二乘与诸菩萨同有内外无为缘集既分出已即见见二乘人顺从著于无为立名菩萨不着唯观自体及以法界故别得名名为法界法界非缘以缘与彼法界体合从所障说故云自体法界缘集以是应须并置尘沙从无明立以尘沙惑并不牵于界内外生故且置之不从其立。

　　垂𥙿记(三)(六)一有为二无为三自体四法界此论师所立今家但用二名。

　　三惑亦名缘集盖诸缘积集之谓也。

　　涅槃五人得菩提

　　涅槃(壹字函十一卷现病品北凉昙无谶译)迦叶有五种人于是大乘大涅槃典有病行处非如来也何等为五一断三结得须陀洹果(云云)是人未来过八万劫便当得成阿耨菩提(云云)迦叶第二人者断三结薄贪恚痴得斯陀含果(云云)过六万劫便当得成阿耨菩提(云云)迦叶第三人者断五下结得阿那含果(云云)过四万劫优当得成阿耨菩提迦叶第四人者永断贪欲瞋恚愚痴得阿罗汉果(云云)是人过二万劫当得成阿耨菩提迦叶五人者永断贪欲瞋恚愚痴得辟支道(云云)过十千劫当得成阿耨菩提。

　　辅行(七上)(五)次引大经以证权位经于劫数大经前后总有四文大同小异第十云经尔所劫当得菩提第十九云至菩提第二十云得菩提第二十一云住菩提住者秪是住于初住菩提住处当谓经劫方得菩提至之与得名异义同至谓从于方便中来得谓得于发心处所言须陀洹等者从本为名绝七生已任运入般生彼复经八万劫竟方发大心一来六万不还四万无学二万支佛一万比说可知从根利钝故便出界经劫长短发心已后修中道观断无明惑得见佛性乃可名为过于五百此语三藏入灭二乘通教多分即生能发如此论者无益初心然向五人皆云发心若到若得是故不与唯识义同长时乃发教尚是权况计永灭宁非方便若执权论破佛实经招过既深良恐未可。

　　句(六)(十六)五人断通惑者同生其土皆为菩萨佛以胜应应之纯以大乘家业训令修学。

　　记(七)(六)既云五人彼土生者皆为菩萨故八六等至彼土时不须小化渐趣圆实岂仍滞偏习方便者多迷其教止观第七判八六等教道须废法华开显方堪此闻菩萨机成所应何别五人即是四果支佛从本立名云须陀洹乃至支佛断尽乃云断通惑者或取三藏二乘及通三乘为断通惑者此亦可尔三藏五人自摄通五通教菩萨先名菩萨不可更云至彼皆是菩萨当知全指两教二乘兼通菩萨若以四人例通菩萨名皆为菩萨有何不可但彼对胜应其义不成但两教二乘彼尚回心通教菩萨岂应守旧若准改观通别菩萨并须发心故云训令修学不云别者以此五人证同故也若也通论方便人数则应云九藏二通三别三圆一不得云五今且对小故云五耳句(七)(二十九)大经云须陀洹者八万劫到到初发菩提心处也此取钝根任运用八万十千等至若如三藏中四果不经少时皆得入大岂须八万之与十千耶(云云)。

　　记(八)(十二)大经下正判但至初住也此取钝根者有二义一者五中前三人钝以住果故二者五人大乘根钝以教权故故云若如三藏中至岂须八万与十千耶验知八万等其教是权未至界外者尚于此生法华即发岂定界外必尔许耶云云者释出教权须废所以当知诸教长远之位多是教道岂有出界闻胜应说必须更经八六四二。

　　杂编疑者云罗汉支佛出界可尔前三果人通惑未尽如何出界经劫发心曰涅槃此说须兼二义一被钝根待至界外方得见性二被利根意令弊远即生能发何者其利根者闻佛所说若于现身止得初果乃至但证缘觉不学大乘未来须过八六等劫方至菩提是则今世回心免斯历劫故求宝所不住化城逼发之言妙得经旨。

　　或问文句只云五人断通惑者同生其土记主何意便作四果支佛释耶曰既云纯以大乘家业训令修学此即劝逼之言正同大经劝发意也以五人生方便唯出大经故云耳。

　　读教记卷第十二
卍新纂续藏经第 28 册 No. 0585 法华经三大部读教记


　　读教记卷第十三

　　天台沙门　法照

　　文句(六)

　　齐探

　　妙经(二)信解品。

　　文句(六)(十四)譬为五一从舍父逃逝下名父子相失譬近领火宅总譬远领方便略颂二从穷子佣赁下名父子相见譬近领火宅见火远领方便我以佛眼观见三从即遣傍人急追将还下名追诱譬近领火宅舍几用车远领方便寝大施小四从过是已后心相体信下委知家业譬此非领上近远乃追取方等弹诃大品转教意耳五从复经少时父知子意下名付家业譬近领火宅赐一大车远领法说正直舍方便又合第四第五共为一领付譬在下更明其意也。

　　记(七)(三)近领火宅等者闻譬解已必解于法岂有悟后而更迷前是故皆须法譬双领(云云)譬文为五始自相失即结缘已后终至等赐即闻譬之时若合四五秪成四段。

　　句(六)(十四)非结缘已界故言久住他国(云云)初譬如有人领二十子譬二乘人菩萨位行难知且齐已领耳记(七)(四)非结缘已界等者本结大缘寂光为土期心所契法界为机退大已来机土全失今流五道望本为他方便有余尚非已界况复五道流转者耶(云云)初譬如至领耳者第三经初述领不及意在此也十界七善进退等中菩萨最难以兼三故故别语之菩萨尚然佛果永绝。

　　句(六)(二十三)将欲诱引下是密遣二人诱引此为二一齐教近领三车救子远领波罗柰施权次从又以他日下取意领法身地久照方便非道树始知用小早鉴众生致难尊特亲狎垢衣故追领往前以成今解问四大弟子何因能知法身久照答推近知远若始道树知无大机不应兜率降神正慧托胎乃至现有烦恼纳妃生子三十四心后身断结验知脱大小相海微妙璎珞更着粗弊丈六垢衣其已久矣。

　　记(七)(十四)又以他日下取意领法身地者言中且云在道树前意则俱指渐顿教前以云致难尊特故知通至顿前问四大弟子等者答中意者既闻譬已具领二周入大不虚故自推云若始等也纳法既重必有此知约化仪说从容进退故先齐后探耳岂有自获小来方五十载具睹菩萨难思境界遍闻诸法一切融通非全不知然未测本源省己绝分今蒙法譬分染圆常推知如来往日先照故下佛叹甚为希有故以二味所睹验先见非真(云云)。

　　记(七)(十二)即遣傍人等者从此方领施顿渐化故知尔前譬顿渐前若大若小。

　　句(六)(二十二)初将欲诱引者既息大化不容孤弃欲设方便故言将欲密遣二人者四大弟子齐已分领不涉菩萨故言二人(云云)齐此领法譬中意其文竟从又以他日下第二是取意领灵智先照久设权谋崎岖随逐非止树下始见因缘已如上说。

　　记(七)(十五)齐此是领法譬至其文竟者此是寝大施小二处并有前段文竟自此文后法说但有开权譬说唯有等赐并缺中间二味若论探领法譬二处虽无正文但指法譬能见之眼即法身也故齐教领且领渐初以所禀小名为齐教别有探领故云又以。

　　句(六)(二十四)将欲取意领法身之地久知大小之机一三施化重述佛意故标章称又也他日者二乘自谓方便为己非二乘法为他即拟法身也日者时也亦智也依法身之时用智照机故言他日若从此义实智照实为自权智照方便为他齐教领领化身用事为己日非化身用事为佗日若就如来自行权实之智皆名为己如来化佗权实之照皆名为佗如来自佗权实之照照实为己照权为佗此之探领法身之时用化佗之权智照于权机若有若无照用权事若可若否皆是权智所照故言佗日若从此义齐教领领化佗之权事故二乘称己事探领领自佗之权此权非二乘事故称为佗虽有两意佗日俱成今依二乘所领又逐佗日之文以探领领法身中照机也。

　　记(七)(十六)初文释佗为二先释次判先释者约二乘人以小望大为佗次判者向约二乘虽以大为佗未知此大元用何身故今判之即法身也次释日者于法身地以用权实实自权佗二乘法中无法身之智故名为佗若从下判若从法身用于权智望二乘人亦名为佗此佗须指佛之权智次合字释者于中三释即依大经随他语等及化佗等三以为法式仍对齐教探领二时文为三初释三相次若从下判今所属三今依下用今意结初又二初约化佗即指齐教次约自行及以自佗即指探领言齐教者即法譬二文但至鹿苑依教所有故云齐教所言探者谓过探也探向道树寂场之前初齐教者既属初义先约机说是故齐教但领化身即非化身时为他日次从若就去探领者又为二初正明二义次此之下结也初文者虽是法身既以自行对佗故以化佗权实俱佗所以二乘昔亦不测其旨此中自行之语似于自佗以对自辨他俱有权实故双言之次自他中自之与他各单语权实者准理合双此中语似自行为对化佗成自佗也所以自行亦指化他为佗自佗亦指化佗为佗故知探中皆指法身时权二乘于彼虽禀小化同体之权二乘不晓于佛二自皆指同体法身时权虽有两意佗日皆成次结中云若有若无等者结于法身权智所照若有机若无机也言可否者明法身用智逗物称机为可不称机为否时至为可待时为否虽有有无可否皆是权智权机得他日名次判中云若从等者判向齐探探领自佗者自是第二自行佗是第三自佗应重云自方显第三义也并是对法身为佗故非二乘事也虽有两意者齐探两中俱有佗义故云俱成齐中则以法身照机为佗探中二义则以如来自行之中皆权为佗佗即二乘所用虽有二乘所用及非二乘所用两意不同皆得佗名今依下属对文意今依二乘所领即齐教探领也又逐佗日者探及齐教二处三佗故二乘领已望佛又领如来用他言探领者亦应云齐教但是文略是故二领皆指法身之取机也但从义别二佗不同。

　　句(六)(二十八)又前诱引譬中有齐教领始自道树终讫出宅又有探领始自法身终讫思尽今领亦二始探领慈悲四味调熟终领付财究竟一味远近始终合论五味何者即遣傍人等即初味也(云云)四大弟子深得佛意探领一化五味之教始终次第其文出此也。

　　记(七八)(十)又前诱引譬至思尽中言诱引者密遣二人也言出宅等者出宅与思尽两终义同法身与道树远近不等今领亦二者今至领等赐中总合前文两个始终为一始终故云远近始终是则齐教为近始探领为远始二终但共为一望诱引等中终则极于等赐故云始四味终付财既以四味为始验知探领至寂场前次何者下释也释出共为一始终相即五味也。

　　句(六)(三十四)初三行颂顾作譬次四行半颂教作譬。

　　记(七)(二十三)雇作至教作譬者雇作即上齐教教作即上探领齐教文意自道树来以取小机义为雇作探领文意法身地时无时不愍何尝不教岂待顾耶故云教作。

　　句(七)(一)师云不应偏尔经称善说如来真实功德备述其领权领实明文在此(云云)今言都述其周遍领解始天性结缘中间追诱终于付财自微自着无量无边诸恩德也(云云)一双述善哉二领所不及双述者一善哉述其两处领实一善哉述其两处领权善说如来真实功德者真实是述实功德是述权又华严之拟宜领实也三藏之诱引领权也方等之体信般若之领教俱领权实也法华之付财专论实也(云云)又从如来复有下述其领所不及云何不及谓进退横竖亦横亦竖非横非竖皆不及也(云云)不及之旨非都顿夺特以初心望后心未穷极地故云不尽耳记(七)(二十六)师云者即指南岳三乘虽复自领已界既云善说即是具领一代权实今佛委悉述其所领(云云)始天性等者天性即指大通佛所(云云)天性犹通结缘从别(云云)双述等者两处谓方便火宅也以信解中双领两处今亦双述二处所领若不尔者徒述何益善说下述其具领如来权实教法止约因缘释也(云云)又华严云去遍述所领即约教也(云云)次不及下明佛斥不及意二乘初闻始入初住且自述己所入之法佛欲委述所不领者其法尚多二乘若闻亦成遍领具如前说。

　　句(七)(十二)汝等迦叶下复宗称述欲释疑疑者闻佛无量功德谓四弟子齐教领解何必是实故佛称述虽未及佛地齐教不虚也。

　　记(七)(三十六)次复宗释疑者虽未之言许为俦类得授记已即分真佛自鹿苑复具领权实至醍醐时领业不虚当知前叹释迦本欲称叹迦叶所领言释疑者恐此时众闻佛述其领所不及不晓佛旨而谓迦叶所领不当故述己权实以叹迦叶能知如来随宜说法虽自领己实兼一切问何不释探疑耶答齐教显露虚实易辨故佛且结齐教述叹若尔探最可疑何独齐教答虽难而易时众闻说如来二智知佛法身恒思大小秪恐领教未必尽善故佛以二教二智述其齐教无差谬也又齐教领尚自不虚验知探领亦应非谬。

　　句(四)(三十三)知佛在法身之地以常寂佛眼圆照群机若根利浊轻则以卢舍那像说一乘法若根钝浊重则脱璎珞以老比丘像惊入火宅方便开三秪是于时鉴机故言我以佛眼观见也若观色法应用天眼若分别根机应用法眼云何言以佛眼见耶佛眼圆通举胜兼劣又四眼入佛眼皆名佛眼。

　　妙玄(一)(八)大势威猛三世益物具如信解品中说。

　　签(一)(二十四)故更引踊出助显迹文故云大势威猛等也(云云)次指信解者即信解中云又以佗日于窗牖中即指法身地鉴机久矣故此一语即兼三世益物之相又信解具领一代五味则知三世五味并然。

　　夫齐探之文不出二义一则能领乃二乘之人二则所领乃权实之法何者四大弟子既登初住领一实已齐教之始复领化身之权事而至鹿苑探领之始复领法身之权过寂场前也既分化身法身方便之别遂成近始远始齐探之殊故文句云齐教领领化佗之权事探领领自佗之权夫齐领中言齐己界齐教者己谓自己界谓界分教谓教法盖四大弟子领齐己界之教始道树终出宅也故荆溪云齐教领但领渐初以所禀小名为齐教又言齐教者即法譬二文但至鹿苑齐教所有又云齐教文意自道树来以取小机名为雇作又云二乘虽领己界此四文则齐领之说也探领中言取意领法身地者盖取自得之意探领佛意始法身终思尽也故荆溪云言中且云在道树前意则俱指渐顿教前又云故知探领至寂场前又云知佛法身恒思大小此三文则探领之说也夫领付科中先牒前诱引文云齐教始道树终出宅探领始法身终思尽次正释领付云今领亦二者谓齐探也对诱引齐探故着亦字故云始探领慈悲四味调熟终领付财究竟一味远近始终合论五味是知合前诱引两个始终为一始终论五味矣细看荆溪释云出宅等者出宅与思尽两终义同法身与道树远近不等此一节记释牒前诱引文两始终也从今领亦二下自释领付中远近始终合论五味两句文耳故云望诱引等中又下文云释出共为一始终相然则领付何以不言齐而言探曰大师云合论也且何以知其合曰得其探领之意则齐教在其中矣夫领所不及之文虽是齐己其如佛述成云善说如来真实功德佛结叹云能知如来随宜说法两文皆云如来荆溪云善说下述其具领权实教法又云只恐齐教未必尽善故佛以二教二智述其齐教细看经疏与记斯乃世尊述叹齐教示遍领意也只看遍之一字便与领所不及文别然齐教中尚能遍领况其探领者乎北峰师叙难有四一问疏明信解五段经文且父子相失并父子相见皆云近领远领者为齐为探若云探领则疏判二诱科方明齐探云齐之妨亦然应二领外别有领耶二问齐探经文有四一小拟宜二知先心三叹三车四适所愿并皆在小何故疏释又字云法身之地久知大小之机一三施化耶三问探领法身为是何处法身四问远近始终合论五味为四大弟子经合耶为天台疏合耶释其一曰今依虎溪云齐领亦名齐教领亦名教领齐字谓齐己分亦是齐己界乃召能禀人也教字谓所禀教语所领法也故知齐该己分己界不可分为二种矣而所禀教者鹿苑是禀教之始法华是禀教之终若鹿苑以前至大通来虽未禀教得益已成能禀根性是故二十子中亦名齐领但领根性非领禀教只可名齐领不可名教领也次探领者探谓过探即过探鹿苑寂场之前法身地中悬鉴今日五时宜大宜小非始道树三七思惟也慎不可见过探之语便认父子相失相见之文亦在其间应知探领乃说齐领中意耳所以谓之推近知远也若以义定泛论六义一日之己佗二身之法化三时之过现四土之内外五思机说法六始之近远若局而别定只是领法身名探领领化身名齐领也北峰疑曰文句十三偈只是齐教荷恩始天性结缘记云天性即指大通佛所疏记天性结缘皆名齐教安局鹿苑曰齐教之名须指禀教故记云且领渐初以所禀教名为齐教定局鹿苑也且相失相见四大弟子依法譬而领天性结缘之事亦是齐教者实以后显前也释其二曰虎溪云以大小权实拣判不出二义一者二领俱权并小文云一齐教近领三车救子远领波罗柰施权次又以他日下取意领法身地久照方便此齐探俱权小也二者二领通大小权实文云四大弟子深得佛意探领一化五时之教玄文云如是等意皆法身地寂而常照非始道树逗大逗小佛智鉴机其来久矣此探领通大小又云华严拟宜领实也三藏之诱引领权也此齐领通大小权实也应知二领俱权并小者顺密诱科始终俱短义二领通大小权实者顺领付科始终俱长义也北峰曰四大弟子陈领解时具知法身久照大小中间退大取小今日寝大施小法华会小归大悉包并在胸次间岂领小不领大领权不领实耶所以祖师或说但领小或通领大小者皆随科意不同耳释其三曰虎溪云探领法身以四土言之既云久鉴大小须指寂光法身明镜之体北峰疑曰此方未施化前正是中止一城方便土胜应名为法身有何不可曰须知如来三身四土能依之身所依之土体常相即未尝暂离言法身则时时鉴机言应身则时时利物若论未施化前鉴机即是法身居常寂光所以大师释我以佛眼观见作常寂法身鉴机而释若论未施化前伺机即中止方便是胜应身所以大师释中止一城作方便土而解释其四曰四大弟子领解鹿苑二诱则委开齐探两个始终至领付科则不复出两方等两般若两法华则合前二诱两个始终共为一个五味始终既齐探远近两始终为一始终乃称此是远近始终疏记释云共为一始终相即五味也是知领付科合非疏文自合乃四大弟子经文论合也所以合者四大弟子若不于二诱开两番领则不显齐探两个五味不于等赐合一番领则不显两个五时只一五时北峰疑曰密诱齐领为该华严否若该则违文大师自云始道树不云寂场又背义既称二诱安该华严追耶若不该亦违文记主云即遣傍人等者从此方领施顿渐化故知尔前譬顿渐前若大若小(文)渐顿岂非该五时俱化身用事若华严非化身释迦但四时耶亦背义记主既云探领至寂场前安得华严非齐领耶曰二诱正言鹿苑从科意而言之若从时节亦该华严良以道树同名场故只是一处从其大小而得二名约小机所见在此树下得道经三七日诣鹿苑说法约大机所见亦在此树下得道证寂灭理得名寂场不用经三七便说大法故云大睹始终无改小见三七停留是知齐领始道树且顺科意约时节即是寂场该华严也又疑齐领则始终俱近探领则始终俱长何云二终义同又二终但共为一曰齐领是今日五时探领是法身地能鉴法身虽远所鉴今日五时非远也精微谓齐领唯鹿苑假名云付财二领与二诱科二领不同付财齐领以今五时俱名为齐与二诱唯鹿苑异探指佗日悬鉴五时与二诱科兼今日华严亦属探异草庵云齐领领今日事探领领久照今日事虽曰二领皆领五时逸堂曰齐领者即是四大弟子闻法譬开显领解如来今日道树鉴机应鹿苑小化探领者亦蒙开显后探领如来法身地上远鉴今日鹿苑施小此乃领法身用事也须知齐探既是诱引科中对于鹿苑则不可领大须二领皆小也大师虽云一三施化盖取能鉴佛意边说耳领付科中齐探俱通大小于齐领中须晓二义一者所领所说法二者所领所入法所说法则领大小一化权实之教亦谓之齐领者齐今日之义以由对却顿渐之前鉴机今日一化皆名齐领疏云始四味终付财二者所入法则二乘领自己遍历诸味所得亦通大小但领我之所得故云齐己界领但不得云齐己教也镜庵曰通局者推原得益因由文则备在二诱具领受化始末义则遍通四科然虽通四探约佗日法身久鉴五时齐约今日应身施化五时。

　　上下五分结

　　妙乐(七)(十七)五上分者谓掉举慢无明色染无色染五下分者谓身见戒取疑贪瞋五上分中色染无色染一向唯上掉慢等三虽复通下不能牵下故云上分言下分者贪虽通上不是唯上瞋一唯下不通于上余三遍摄一切见惑虽复通上而能牵下故名为下故俱舍由二不超欲由三复还下纵断贪等至无所有由身见等还来欲界广如俱舍。

　　签(五)(十八)俱舍云由二不超欲谓贪瞋由三复还下谓身见戒取疑。

　　鉴堂曰或问思惑牵生见惑障理何故纵断贪等至无所有由身见等还来欲界将非见惑亦牵生耶曰见惑本是障理由未见理纵能断思未出有漏故见惑亦牵生也。

　　无住本

　　维摩诘经(中)观众生品。

　　疏(八)(十八)　垂裕(九)(二十四)　妙玄(八)(七)　签(八)(一)　类集节妙经(三)药草喻品如来说法一相一味所谓解脱相离相灭相究竟至于一切种智。

　　句(七)(九)所谓下双释一相一味众生心性即是性德解脱远离寂灭三种之相如来一音说此三法即是三味此三相则以为境界缘生中道之行终则得为一切智果故言究竟至于一切种智也(云云)解脱相者无生死相离相者无涅槃相灭相者无相亦无相唯有实相故名一相一相即无住本立一切法无住无相即无差别也立一切法即有差别差别如卉木无差别如一地地虽无差别而能生桃梅卉木差别等异桃梅卉木虽差而同是一坚相若知地具桃李即识实中有权解无差别即是差别若知桃李坚相即识权中有实解差别即是无差别。

　　止观(八)(二十九)辅行(八下)(九)今明圆教地体生性一切具足况复牙坚全是地坚能生所生无非法界。

　　记(七)(三十三)所谓下双释者初双标理教也次众生下先释性对理德之相初总举解脱下列结此性三德虽有三相秪是一相如来下释一味由佛说故此性可修性本无名具足诸名故无说而说说即成教依教修习方名修三(云云)此三相下重指性三以为修境缘生下重举修相故名为行行即因也终则下举果地三三智满故从智为名即是智三行三性三开合多少准望可知(云云)初释相中性德即是本有三道解脱相者即于业道是解脱德离相者即于烦恼是般若德寂灭相者即于苦道是法身德无生死等寄修以释唯有下结故云实相一相下转释一相即无住本立一切法理则性德缘了事则修德三因迷则三道流转悟则果中胜用如是四重并由迷中实相而立此无住本具如释签第七已释故无明实相俱名无住今以无相对于差别专指实相名无住本无住即本名无住本随缘不变理在于斯起信二门义准可识染净二类具在十门。

　　光明玄(五)初从无住本立一切法(始三德终三道)若从无明为本立一切法者(始三道终三德)。

　　记(上)(十六)初约施教逆推理显由事二约立行顺修即妄归真此二生起初从法性无住本立一切教法二从无明无住本立一切行法(云云)然若具论从无住本立一切法不出四重如妙乐(云云)今之初番是彼第四果中胜用今之后番是彼第二修德三因问初番生起始从秘藏终至三道合当迷故三道流转何以却对果中胜用立教法耶答今云秘密藏显由三宝等岂可迷理而由三宝及诸三法耶故知须作依理起教释之方允。

　　指要云第一重既以性德缘了为一切法须以正因为无住本余之三重既将逆顺二修为一切法必以性德三因为无住本。

　　大乘直说真妄体一净名虽因穷妄以无明为本其实体全法性是故祖师随文用与或以法性或以无明义皆无在须知无住本法具论须四克论唯二也初重是理余三是事理彰圆教性具诸法事显圆教全性起修故指要云应知若事若理皆有此义等然经中性德一相本具三相谓解脱离灭疏记委明故知理中本法性德缘了即经疏性三事中本法修德三因即经疏修三迷则三道流转即众生本有三道全三德而是也悟则果中胜用即经疏果智之三也然此三重立法文中显云重指性三以为修境由佛说故此三可修岂非全性起修性三为本逆顺二修皆所立也亦合地具桃李则识实中有权解无差即差(理中具缘了)若知桃李坚相即识权中有实解差即无差(事中具正因)经中一相疏指为众生心性而记文迷中实相盖本于此然此四句但作修性迷悟而说不必如虎溪始天性结缘中退大流转今悟大果以求生起也或疑初重立法但举缘了则有二修二因次重何指三因与逆顺二修又有果中胜用者何逸堂曰妙宗云良由众生性具染恶不可变异其性圆明(文)所以性中但举缘了者即性善恶也善缘了即是性具佛界恶缘了即性具九界只由性善性恶融通寂灭其体不二故但举缘了即具二种也又复性中缘了既未起修三法圆融皆得为本是则修性对论故本中既三立法亦三就性自论立法唯二也又修中善恶既异故逆顺恒殊果中胜用既全在因心则知因不离果所以修中具明三句也若起信二门中不变与体空即无住本也随缘与成事即所立法也其不二门法性无明共造虽通真妄亦与四句会同之染净二用即事造三千即妙乐下之三句染用三道流转也净用果中胜用亦修德三因也且从用说故缺初句应知四句亦通别教但以初句三皆在性而不互融乃至第四从本起用只是相关不相即也净名中既唯有第二重本法通别无疑矣。

　　杂编云无住差乎一性立法谬于二修本末相纷源流一混意谓本只一性却以性德三因皆为无住则差失一性矣所立只是缘了却以逆顺三皆为法则谬乱二修矣则缘了为修本正因为立法故有本末一混也然记文明将三因三道为所立法必以性三为本何破四明又引玄签无明法性和合生法者且签中委释无住本义并无真妄和合之说不知所据何文又谓约性虽离对彼须合乃至记云事则修德三因者对本兼举也以例四佛立义且性三为本修三为末出疏当文何不寻之而背文立义又复三因既是兼举三道亦是兼举只有二道为所立法耶又况引例不当岂可以遍圆对论以例圆中理事耶。

　　续遗(上)(十七)都由三德秘密法性无坚住性是故大圣以此法性无住为本。

　　指要(上)性虽是一而无定一之性。

　　编云有云无住本者谓性不定住也真如非寂非照而寂而照是性不定住无明体空立一切法亦是性不定住此释无据盖不看本疏疏云无明依法性法性即无明无二无别岂得性还依性当知无明无本以此明之无住是无依义也今谓妙乐云此无住本具如释签第七已释即无明即法性等文是也当据此文释无住本岂非无明法性俱无坚住性耶俱无定一之性耶欲成己义却改名性不定住纵兹巧说于义何妨疏文云既无有本不得自住依佗而住如何以无依释无住耶。

　　性类二种

　　文句(七)(十)种者三道是三德种净名云一切烦恼之俦为如来种此明由烦恼道即有般若也又云五无间皆生解脱相此由不善即有善法解脱也一切众生即涅槃相不可复灭此即生死为法身也此就相对论种若就类论种一切低头举手悉是解脱种一切世智三乘解心即般若种夫有心者皆当作佛即法身种。

　　妙乐(七)(三十四)三道是三德种者即性种也有生性故故名为种生时此种纯变为修修性一如无复别体言相对者且从当体敌对相翻即事理因果迷悟缚脱等始终理一故名为性波水之义准望可知波是水种岂可不信若就类者类谓类例即修德也众生无始恒居三道于中谁无一毫种类夫有心者法身种者合彼性三为一法身对修方合约性恒开此三从别一一各异问若尔般若解脱有于种类及以对论法身种类与对论种为同为异答理一义异言理一者秪缘理一是故性修相对离合言义异者对生死边名为相对理体本净名为种类又闻能观智名为了种闻所缘理名为正种即是理净与事净为类别行玄记(上)(十五)问文中缘了并云种者其义何耶答夫言种者凡有二义一敌对论种如三道是三德种二类例论种如缘了是智断种性德法身为修得法身种此二皆取能生之义也若以二空为种即类例义若以二执为种即敌对义今文既云观人法空即缘了种是类非对若就觉智观于二空为二因种则取修二类于果二若就性德本自二空为二因种则取理净类于已净故圆论性种有对有类别无对种学者审思圆教反是学者思之。

　　十义书(第二义)又执心造诸如来是非染非净心者此更不可且如止观引彼经偈本证阴心能造一切此有二意一明阴心本具如来性故(理造)二明烦恼之俦是如来种(事造)故云心造如来若夐指真心能造如来正当金錍旁遮偏指清净真如为佛性也又只知类种全不识敌对种也。

　　文句(四)(二十九)中道无性即是佛种。

　　记(五)(二十三)立本无性为本性德故知今种即性家之种是故还立无性为本为欲更明性家缘起以种言之种者生义即前十界界如理性俱性并种具如前释。

　　妙玄(九)(二十)若取性德为初因者弹指散华是缘因种随闻一句是了因种凡有心者是正因种此乃远论性德三因种子。

　　北峰师曰众生三道体性本来全是三德迷故不知枉受轮回失佛神用今示迷体全是佛性令其改迷发智修行同佛受用然性体虽尔非闻教开解而不知非加修圣行而不证故金錍云汝无始来唯有烦恼业苦而已即此全是理性三因由未发心未曾加行故性缘了同名正因而兹性类佛菩提种非圆顿教莫能诠示昔圆自妙偏性尚迷今既开权偏圆俱得是知以圆教解了迷即妙一毫一句称性互融法界遍含何所不具所谓三千果成咸称常乐若不圆修何能顿证也须知性以三道为能生三德为所生类以三因为能生三身为所生又复性种生时纯变为修与果上三佛同类何者能生之心是修中正因与果上法身同类所发智是了因与果般若同类所修福是缘因与果应身同类修性一如无复别体既从圆诠善恶皆成佛道故于九界而分性类三道恶法即性名性种三因善法即佛名类种用上九界中取所作恶为性所修善为类也性以三道为当体即修恶类以三因为当体即修善并属事造三千故云变造三千即修善修恶也烦恼之俦是如来种事造也若妙乐四句中性属三道流转类属修得三因若论所依即理造三千迷中实相亦性德缘了也然约修性乍分若究三道得为佛种正由性全是佛三因并全性起修岂有两体之别三千体一事理不二也若尔三千属所显修恶属所破如何以修恶为事造耶曰但除其病不除其法也此乃就迷示性故以三道为性种若文句中直示性德明佛用由性故以中道无性为佛种记云性家之种还立无性为本或疑文句中两释初以中道为佛种说教为缘起次以正因为佛种缘了为缘起并不涉二修者何曰既以中道无性为种故藉师教与缘了而发起此佛种也若尔波水之喻应水为种耶曰中道正因其体全是众生三道亦得波为水种若如法身类种理净与事净为类岂可求其别体亦是水为水种若取修性之义今中道之种能生即修亦是水为波种义无不可或疑妙玄云我不敢轻于汝等汝等皆当作佛即是正因种(文)且正因本具何须论作曰须知本具迷故不知妙乐云闻所缘理名为正种闻所说智名为了种(文)又疑妙玄若取性德为种者一句一偈为了因种弹指散华为缘因种夫有心者即正因种(文)此以修德三因为性德种者何曰乃体性之性也又疑妙乐云敌对相翻指要谓不须断除及翻转者何也曰初名转体不转次名体俱不转也又疑经云若人不信毁谤此经则断一切世间佛种(文)以性类言之何种耶止庵曰此正明类种如句云今经明小善成佛此取缘因性为种若不信小善成佛则断一切世间佛种(六)(十一)记释云言断佛种者正当缘了二因此经遍开六道若谤此经义当断也(六)(末)或法身有对有类。

　　私谓记文生时此种纯变为修修性一如等文此乃释性种三道之修非谓类种之修也若就类者下方释类种。

　　读教记卷第十三
卍新纂续藏经第 28 册 No. 0585 法华经三大部读教记


　　读教记卷第十四

　　天台沙门　法照

　　文句(七)

　　舍利

　　文句(八)(十二)夫佛生处得道转法轮入涅槃等处法王所游皆应起塔此经是法身生处得道之场法轮正体大涅槃窟此经所在须塔供养不复安舍利者释论云碎骨是生身舍利经卷是法身舍利此经是法身舍利不须更安生身舍利生法二身各有全碎皆可解(云云)。

　　记(八)(二十一)生处得道转法轮入涅槃等处具如止观第七化身八相此四相处尚应起塔况复五师及此经所在即是法身四处皆应起塔况经着塔中则为已有法身全身舍利故引论证生法二身各有全碎云云者令释出四相生身全碎如释迦多宝法身二者诸方便教法身碎也法华一实法身全也四教五时委简可见故知诸经全碎相半唯此法华法身全身更无余法皆入实故。

　　妙玄(七)(十七)六年苦行三十四心断结(云云)以火阇毗收取舍利者此三藏佛涅槃相。

　　辅行(九下)(十五)方便土中通佛涅槃不可亦同界内通佛灰身入灭唯留舍利等。

　　大小两乘皆留舍利者小为人天福田故大表化化无穷故若顺教旨空中则大有小无如章安说若顺同居化仪则小有大无如妙玄若就法性土则大小俱无如辅行相传谓一生修行其火烧不坏击之则碎二生修行烧击不碎三生非但不碎亦有光明也。

　　法华分身

　　璎络本业经(上)释迦文佛分身百亿悉遍其中为彼国说贤圣本业璎络之行(云云)若近相见皆来集此金刚寂灭道场树会。

　　戒坛经佛告目连汝往祗园戒坛鸣钟召十方僧如观音普贤等集我分身百亿释迦各乘楼观至戒坛所。

　　华严经(五)往昔勤修多劫海能转众生深重障故能分身遍十方悉现菩提树王下。

　　签(二)(十八)首楞严下卷坚首菩萨白佛言世尊(云云)阿难言如我解佛所说彼佛是释迦异名佛告阿难汝承佛力乃知是事乃至上方有土名一灯明等并释迦分身。

　　文句(八)(二十)诸佛同与欲开塔如僧中作法与欲意也大集明若干佛与欲华严亦说十方若干佛同说华严大品亦云千佛同说般若皆不云是释迦分身准今经者应是分身彼带方便故时中不显说耳今经非但数多亦直说是分身咸来与欲也。

　　妙乐(八)(三十)如僧中与欲者不必全同僧中法事故云如耳多宝愿力须诸佛集复令时会知分身多故此诸佛为开塔集集又不至但遣侍者传问讯等状如与欲故诸侍者但申问讯无说欲辞大集若干诸佛与欲者于欲色二界大空亭中广集十方一切诸佛(云云)今已开权次欲显远使诸佛道同故令诸佛与欲。

　　释签(一)(二十三)况同居分身寂光地踊睹已咸信一道无偏不同华严云是眷属大集亦无分身之言般若但云问者加说名字咸同故知此经与余经异显密意别思之可知。

　　按疏记言分身但今昔多少显密异耳。

　　逸堂曰诸文并不曾一概断昔日无分身但只可云对诸经拣盖前人不晓便谓在昔不说分身乃问者之过应知今经与诸经对辨有二义一者名义如华严大集般若但有分身之义今经有义有名二者多少昔经纵说分身而数不多今经数多或云本迹异迹中今成分身则通本门久成分身则局。

　　三变土田(签七（十三）三变土田者土田梵云佛刹物所生处名为土田即生处所也亦是一切诸法之生处三变表三智破三惑)

　　妙经(四)是宝塔品文句(八)(二十)三变土净者此正由三昧三昧有三初变娑婆是背舍能变秽为净次变二百那由佗是胜处转变自在后变二百那由佗是一切处于境无碍又初一变净表净除四住次一变净表净除尘沙后一变净表除无明(云云)。

　　记(八)(二十九)三变净土由背舍等者问佛有楞严三昧之力何以仍用小乘事禅又表破三惑复非所治答是定圣行揽因成果果地事用无爽于理即楞严中具诸三昧非昔因时见禅法界岂背舍等变过三千然化佛事宜附小名故大论中亦是准小故云欲得自在修胜处欲得广普修一切处若但小用唯于三千又初一变下表破三惑者既楞严中即理之事不妨一一皆破三惑况今三昧直论功用破惑乃是所表而已表前破已表后更破。

　　记(九)(十八)今云变者秽为施权变表显实秽属五浊元在小机机会权开变土为表(云云)。

　　记(八)(三十四)问三千之外各四百万亿无复大海文殊何故仍云海来答事释未爽况不思议今三义通之一者既移天人及变大海从所移处来应无远弊二者海众纵移而龙宫不动龙谓不动而所居已变从变而不变处来有何不可三者无缘者被徙有缘者今来此不思议山海宛然令众不见但是变见非谓改体文殊既不起而往其土亦即秽而净故净名云移置他土都不使人有往来想此中乃使有往来想而本不移故知应有机者而土变众移而尚来其无缘者土复众来而不至所以理虽无动化事成规故使所见不同来往时异菩萨化仪尚尔岂佛设变同凡。

　　妙玄(七)(十四)复次三变土田者或是变同居之秽令见同居之净或见方便有余净例如寿量云若有深信解者见佛常在耆阇崛山共大菩萨声闻众僧者是也或见实报净例如见娑婆国土皆绀琉璃纯诸菩萨即其义也或见寂光等也法华三昧之力使见不同耳。

　　释签(八)(五)三变土田或见同居净乃至方便有余者三变之净若据土相似同居净据移天人置于他土纯诸宝树宝狮子座唯有诸佛及诸菩萨则似方便有余故着或言准文又应亦似实报无障碍土。

　　或问净名丈室容受三万二千狮子宝座及一切大众又华严中无碍法界于一毛端现宝王刹何法华开显反不及二经须用三番变净耶曰净名现座大士空室正彰弹斥故华严法界毛端现刹乃果上无碍故法华更变机会权开表破三惑故应知净名华严不变而变法华开显变而不变随顺物宜无优劣也。

　　龙女成佛

　　妙经(四)提婆达多品当时众会皆见龙女忽然之间变成男子具菩萨行即往南方无垢世界坐宝莲华成等正觉三十二相八十种好普为十方一切众生演说妙法。

　　文句(八)(二十七)正示因圆果满胎经云魔梵释女皆不舍身不受身悉于现身得成佛故偈言法性如大海不说有是非凡夫贤圣人平等无高下唯在心垢灭取证如反掌(云云)南方缘熟冥以八相成道此土缘薄秪以龙女教化此是权巧之力得一身一切身普现色身三昧也。

　　记(八)(三十四)问为不舍分段即成佛耶若不即身成佛此龙女成佛及胎经偈云何通耶答今龙女文从权而说以证圆经成佛速疾若实行不疾权行徒引是则权实义等理不徒然故胎经偈从实得说若实得者从六根净得无生忍应物所好容起神变现身成佛及证圆经既证无生岂不能知本无舍受何妨舍此往彼余教凡位至此会中进断无明亦复如是凡如此例必须权实不二以释疑妨言权巧者不必一向唯作权释只云龙女已得无生则约体用而论权巧非谓专约本迹而为权巧也故权实二义经力俱成佗人释此或云七地十地等者不能显经力用故也。

　　教行录(答日本十问中)。

　　愚谓北峰承广智云龙女是实人在海已证无生今作始证体用权实释非同古人判是十地人权示此说不可易矣窃详圆果一科经文自有现身成佛舍此往彼之义大师标因圆果满文初云现成明证即是龙女现身成佛以证圆经故引胎经偈现身成佛是同未分权实之异记主详考二文虽皆现身成佛而权实不同故云今龙女文从权而说故胎经偈从实得说因修北峰科令记文明白记文初问下约龙女及胎经现身成佛问二答下约权实现成舍此答有四初约权实义等消文二若实下约实体权用答即舍三凡如下嘱必须权实不二释妨四言权下释欢喜文断体用权实俱显经力然言权下虽是欢喜科文而意与上连属也次又二初明圆人当教二余教下例从偏入圆初又二初以体用正释现身疑二既证下以体用结释不舍疑记云从六根清净得无生忍即前文殊言龙女得不退转也记云应物所好容起神变现身成佛即今龙女因圆果满现身成佛也看胎经证字今经变字则体用明矣记云不必一向唯作权释又云非谓专约本迹而为权巧盖对斥古人通本迹义也。

　　寿量四句

　　文句(九)(十六)鹬蚌相扼我乘其弊应具四解谓实有量而言无量弥陀是也实无量而言量如此品及金光明是也实无量而言无量如涅槃云唯佛与佛其寿无量是也实有量而言量如八十唱灭是也品文具有此义岂可是一而非三耶。

　　记(九)(二十四)品文具有此义者即此品后文具三句义还揽此三分为四句是故应知今品题意迹中指本本具三身故不偏执常与无常今正应以本地之长用开迹短晓长本已方达本理无复长短故借迹中三身四句对本以释当知本迹俱具四句本四俱本迹四俱迹。

　　句(九)(十八)今正诠量本地三佛功德故言如来寿量品(云云)此品诠量通明三身若从别意正在报身何以故义便文会义便者报身智慧上冥下契三身宛足故云义便文会者我成佛已来甚大久远故能三世利益众生所成即法身能成即报身法报合故能益物故言文会以此推之正意是论报身佛功德也。

　　记(九)(二十五)今正下结归品意乃指今之本佛(云云)问法报是本应身属迹何以乃言本地三佛答若其未开法报非迹若显远已本迹各三(云云)此品下约身以文义判品令知久成又三初正出本报何以故下释出所以上冥法本下契物机三以此下结成本报记(九)(二十二)弥勒问涌出菩萨从谁发心等者意疑伽耶成来未久如何所化身相难思本既不疑长寿何须以非长而长为答但先以长为答显所化多长寿之由其唯法报是故今以三身释之法华论意亦复如是。

　　鉴堂传觉庵之说寿量四句收一代名言今取之余重讲如来寿量品尝曰如来十号尽是假名寿量三身初非实法虽非实法三身炳然虽是假名十号宛尔应知如来三世利益并是应身故颂云应身寿量还知否尘劫分明在目前处处同行复同住相逢不必语生年。

　　品信开合

　　妙经(五)分别功德品。

　　文句(十)(六)一现在四信二灭后五品云何四信略解三人广说二人观成一人信通四人故言四信也四信者一一念信解未能演说二略解言趣三广为佗说四深信观成(云云)初二品是闻慧位广闻广说是思慧位观行相成是修慧位自浅之深成六根清净十信位也。

　　记(十)(九)云何四信者问意两兼一问云何但立四数二问云何四俱名信略解去释也四人通名为信则二义俱成摄五成四不须至五又名从初得故俱名信略解三人者去通从别则受别名广及观成必有略故故略通三人唯除初信初无解故广说二人除略解者广局第三不通前二观成一人复除广解不通余三除信一事余不通四唯信通四名为四信若一念信解未有下三乃是初信最局略具初信广具初二观必具三故后渐宽但后后者胜于前前故成后局。

　　文句(十)(七)五品者一直起随喜心二加自受持读诵三加劝佗受持读诵四加兼行六度五加正行六度此五人者通论皆自行化佗下文云五十人展转相教也既皆有自行通称弟子皆有化佗通称法师也别论二人但自行三人具化佗作法师往名在三不在五自行既通所以皆称弟子也(云云)结此五品前三人是闻慧位兼行六度思慧位正行六度是修慧位都是十信位前耳或云初随喜品是入信心位分一品为两心五品即十信心即是铁轮六根清净位也(云云)不久诣道树者其位在铁轮不久得入铜轮能八相作佛也(云云)此第五品与第四信齐同是修慧位若论入位同是六根清净位也而有现未佛世灭后之异耳。

　　记(十)(十二)第五品齐第四信者以初二品当初信解第三品当第二信故二处判三慧将二信及此三品共在闻慧位也问何故现在唯四信灭后立五品答其义既齐四五无别但是灭后加读诵位为第二品耳记(十)(八)自非今家准法华文判以法师功德六根互用为十信位而为内凡于十信前以分别功德末如来灭后已下文立五品位为外凡宁判十信断三界苦仁王经意何由可消。

　　妙玄(五)(七)此经分别功德品明初心五品弟子之位文甚分明法师功德品明六根清净相。

　　止观(七)(三十一)若尔五品之位在十信前若依普贤观即以五品为十信五心但佛意难知赴机异说借此开解何劳苦诤。

　　句(十)(十)前是相似功德今是相似位初功德耳记(十)(十六)前是相似功德等者指分别功德品中云灭后五品大师有时依普贤观判五品位在六根内故云相似若指四信正当相似。

　　句(十)(十)初品既尔四品加然相似既尔分真倍然。

　　记(十)(十六)四品加然者明发不定始自随喜终至正行皆发六根何必过五方入相似言加然者以初望后初尚得入后四加前相似既尔等者以分真中根净倍前以真望似故云倍也。

　　记(十)(十二)在三不在五者师从利佗故除初二准法师品读诵亦得通名法师但此中文意且资理是故尔耳。

　　句(十)(十)法师义如上说。

　　记(十)(十六)问此品既云是随喜果法师之名何以指前(意谓今品明法师自当十信何以释名却指上品莫也浅深不便)答弟子通初后(言五品弟子皆通初后)法师唯二三义亦兼后二(此指五品中第二三品兼于四五得称法师)或全未入品何者若以五品入六根中五师但为六根因耳(此说五师未入五品言五品等者此名五品合十信也五师等者言五师与五品有高下)纵以五品在六根外五师不云修于观行(纵说五品在六根外亦不与五师同以五师不云修观五品是修观行位)但以诵说名通且通第二三品说复该于四五故且一往似通(言诵说名通者如五师中有诵说之师五品中有自诵之品劝佗等三义当于说故可会通以五师中三师会五品中二三以五师中第四会五品中四五故以彼法师释此法师之名亦且一往以诵说位会通之)若具约位简之一向未入凡位(若约位简则五师未入五品外凡位也)以法师名彼品释广故须指彼以消今名(据理不可以彼释此只缘约诵说属对一往义通况复彼文释法师广故故指于彼)法师之称既通不隔四信五品故指彼文用申品目。五师&nbsp;受持&nbsp;读&nbsp;诵&nbsp;解说&nbsp;书写&nbsp;五品&nbsp;随喜&nbsp;读诵&nbsp;劝他&nbsp;兼行&nbsp;正行&nbsp;

　　品既合信从品言之五品即十信之五心耳若一品为两心五品即十信也或问品伏信断义安可合曰品伏开也品断合也不可以开妨合普贤观明无生忍前十种境界是相似位于中有深信大乘受持读诵等五品之义故知五品合十信也北峰师云明断伏故位开约赴机故文合即伏即断理亦无殊。

　　六根盈缩

　　妙经(六)法师功德品。

　　文句(十)(十一)今按三业安乐行即有十善一善有十即百善一善中有十如即千善就化佗为二千约如来室如来衣如来座即成六千五种法师悉具六根清净一一根皆有一千功德也复次一心中具十法界一一界皆有十如即成一百一根通取六尘即有六百约定慧二庄严即是一千二百根根悉用定慧庄严等千二百也若论六根清净清净则不言功德若少若多若言庄严能盈能缩能等等庄严者根根六千若言千二显其能盈若言八百显其能缩若言清净无盈无缩无等六根互用根自在故不可思议故记(十)(七)此土三根强弱引大论文全不应此此文眼鼻身八百耳舌意一千二百论中眼耳意三用强故不相当(云云)今依安乐行以明三业正当法师依于弘经方轨故令获得六根清净(云云)准华严六根各十十义亦与此中文同但真似别耳是则五十俱通真似又五与十但离合异。

　　妙玄(六)(十)问若以六根为六通者云何功德有增减答大论四十云鼻舌身同称觉眼称见耳称闻意称知三识所知为一三识所知为别而三识助道法多故别说三识不尔故合说又三识但知世间事故合说三识亦知世间亦知出世间故别说(云云)若例此义三根种种义强故有千二百功德三根力弱故但八百功德者盖一途别说非经圆意正法华功德正等等千今经显六根互用将三根足二百向三根而互用耳自在无碍能等如正法华说能缩如身眼鼻之八百能盈如耳舌意千二百经云若能持是经功德则无量如虚空无边其福不可限互用之意彰矣。

　　签(七)(三)言三根增减者此引大论四十文云鼻舌身三者但引彼论云有增减若对六根与今不同意云论文许有增减何妨今经眼鼻身三数劣余三是故引论以例今经故云若例此义余如所说。

　　楞严经(四)第二义者汝等必欲发菩提心于菩萨乘生大勇猛决定弃捐诸有为相应当审详烦恼根本此无始来发业润生谁作谁受阿难汝修菩提若不审观烦恼根本则不能知虚妄根尘何处颠倒处尚不知云何降伏取如来位阿难汝观世间解结之人不见所结云何知解不闻虚空被汝隳裂何以故空无相形无结解故则汝现前眼耳鼻舌及与身心六为贼媒自劫家宝由此无始众生世界生缠缚故于器世间不能超越阿难云何名为众生世界世为迁流界为方位汝今当知东西南北东南西南东北西北上下为界过去未来现世为世方位有十流数有三一切众生识妄相成身中贸迁世界相涉而此界性设虽十方定位可明世间秪目东西南北上下无位中无定方四数必明与世相涉三四四三宛转十二流变三叠一十百千总括始终六根之中各各功德有千二百阿难汝复于中克定优劣如眼观见后暗前明前方全明后方全暗左右傍观三分之二统论所作功德不全三分言功一分无德当知眼唯八百功德如耳周听十方无遗动若迩遥静无边际当知耳根圆满一千二百功德如鼻嗅闻通出入息有出有入而阙中交验于鼻根三分阙一当知鼻唯八百功德如舌宣扬尽诸世间出世间智言有方分理无穷尽当知舌根圆满一千二百功德如身觉触识于违顺合时能觉离中不知离一合双验于身根三分阙一当知身唯八百功德如意默容十方三世一切世间出世间法唯圣与凡无不包容尽其涯际当知意根圆满一千二百功德。

　　如英法师云楞严一经无逾解行先依圆心明解脱竟次示起行之门欲使机缘悟入圆通先令审观烦恼根本作达理之处然烦恼本不出根尘睹对世界相涉故曰则汝现前眼耳舌鼻及与身心六为贼媒自劫家宝由此无始众生世界生缠缚等此由总示过患殆至以世界历六根别明行相数量多少则曰世为迁流界为方位乃至四数必明与世相涉三四四三宛转十二流变三叠一十百千总括始终六根之中各各功德有千二百是知此一节经文乃别明凡夫见闻觉知行相数量也但经文幽隐解者多说或但算数而法义无表或专理趣而数目不明翻令学者终日迟回余谓流变三叠者流变则是从小增多之谓也三叠则是三番也但此经乃房公润笔措词文雅故云叠也上明五浊中亦云五叠浑浊也一十百千者则出其三叠之数也一十乃初叠百则次叠千则第三叠耳才言一十便该十二也此乃总举其数以一字贯三谓一十一百一千或谓之四数恐未可也且十二是初叠者当知众生现行境界一念心起根尘才对便落方世以此方世三四相涉故成十二也此乃六根六尘所依之处也若于此中便论优劣则眼等三便只有八以前明后暗左右傍观等其意等十二反说可知然既根尘相对则必于中起贪瞋痴身三口四故曰身口意三作杀盗淫自业所感作其习因今且以一尘起十恶示之十恶业体既依尘起还应不离方世十二以此十恶遍造业故则谓之业有十恶等以此十恶在前念故则谓过去有十恶等宛转相涉一中有十是故成百二十为次重增数是第二叠也其实只十恶但随方世召之成百二十当知初叠之中唯论四方三世故成十二其如一方涉世亦只一四方但亘乎三世以谓世世皆四方故成十二上来方世既尔故今依方世造十恶亦不出只一十恶遍方世而成百二十也例如今家只一千如以对实法国土假名故成三千也若眼根等三只成八十虽则十恶无亏但所依方世元阙一分故耳其次炽然作此十恶必能互相庄严于中趣一恶为所严必以余九为能严且如欲杀者宁不由有瞋有痴有盗淫等所以行杀是知九能庄严一也余九互严准说可知其实亦只一十恶但由互严故一中有十则成百也亦例今家只一十界以谈互具故成百界也然既互严成百应知此百恶体还亦不离前来方世十二一中有百故成千二百为第三重增数成第三叠也眼等三根亦只成八百例上可知然此三叠初则十恶所依之处次则正论十恶所起但遍十二故成百二十也三则明乎十恶互严其实虽有三叠成千二百不出十恶耳是知经意大率欲明六根三业为烦恼本耳但其根尘所造必依方世仍须互严故成三叠增至千二百以为极数耳盖法理而然岂复心多耶然其根根各千二百者此乃总括始终以六根能分别识性相同为言也盖眼等一期对境之时虽则前明后暗而有增减其实能分别性还有顾视四方之德既通四方则成千二百也身鼻亦尔故经曰汝等见闻元无异性众尘隔越无状易生性中相知用中相背孤山释曰元无异性者了别之心唯一故众尘隔越者六尘不同故然其六根所作十恶皆名功德者盖由此十恶体全是性恶法门故如来欲令机缘当处解脱全体圆通言中有响则以功德明之故下劝详择经云我今备显六湛圆明本所功德数量如是随汝详择其可入者吾当发明令汝增进又曰生死结根唯汝六根更无他物安乐妙常亦是六根更非佗物三四四三宛转十二者以三世涉四方有一二以四方涉三世亦十二也。

　　按经三四四三宛转十二流变三叠一十百千者谓以三世涉四方有十二以四方涉三世亦十二故曰宛转盖一念才动便落方世成十二数即此十二各变为十成百二十又即百二十各变为十成千二百也以世涉方以方涉世比说可知是则变一为十是第一叠变十为百是第二叠变百为千是第三叠故曰流变三叠一十百千然则一念之功未至三叠而势不可已既至乎三叠又不可复增虽无量世之不同要且不出乎三虽无边方之不等岂逾于四耶夫千二百之功而兆于一念善若有力恶亦有力犹水能载舟亦能覆舟也可不谨欤。

　　北峰问曰楞严与法华并以眼鼻身具八百功德耳舌意具千二百功德根数既同文意同否答有二不同一迷悟不同二数法不同初义者楞严明烦恼根本乃就凡失迷妄说六根业用优劣劣故八百优故千二百法华明持经得悟发相似圣用六根互用功德论能盈能缩缩故八百盈故千二百次义者楞严约三世四方十二之上各有十恶成百二十又约十恶互严一一具十成千二百法华约一心具十法界一一界皆有十如即成一百一根通取六尘即有六百约定慧二庄严即是一千二百根根悉用定慧庄严等有千二百也又问谷响引晋本华严三十五云菩萨有十种眼谓肉眼天眼慧眼法眼佛眼智眼明眼出生死眼无碍眼普眼余根亦然与法华何异耶答法华六根各五即是似位华严六根各十即是真位位虽高下法体是同但离合异耳谓法眼离智眼慧眼离生死眼佛眼离明眼无碍眼普眼也。

　　文殊位次

　　妙经(七)妙音品。

　　文句(十)(二十二)问若文殊位下辞不应求见若文殊位高相来那忽不识答虽同一位有始中终止此一事不知无忝高位又众中见瑞不了发起令知故问佛耳。

　　记(十)(三十五)若文殊位下等者妙音辞彼佛时云及见文殊岂可远来求见下位文殊位高见华应识何以问佛以何因缘等答中二义并文殊位高或同是补处一位之中分始中终或同是古佛则无高下同位居始未谢不知忝者辱也岂一事不知成屈辱耶又大众无敢问者文殊虽高为欲发起示为不知。

　　别行玄(上)(八)下品不知上品冥显两益如文殊不知妙音。

　　记(上)(二十三)上不测上亦通圆人故引妙德不知妙音。

　　别行疏(下)(十一)真佛者据妙觉法身究竟极地毗卢遮那乃名真佛真佛渊远不可说示云何能解如妙音所作文殊不知况下地凡夫为示真身耶。

　　记(下)(十一)问妙音东来先现八万四千众宝莲华文殊见已而问于佛据此亦是不识应相那忽引证不知真身答斯乃见迹不识其本即是不知真身也故下问云是菩萨种何善本修何功德行何三昧三昧即真法也。

　　按疏记二文自言文殊亦是高位人非谓文殊高于妙音也。

　　读教记卷第十四
卍新纂续藏经第 28 册 No. 0585 法华经三大部读教记


　　读教记卷第十五

　　天台沙门　法照

　　止观悬叙

　　提纲

　　圆顿止观吾祖说己心中所行法门寂巨散于太虚烁群昏而独耀其救世明道之书乎众生无始背觉合尘六趣相环唯昏与散佛世尊哀而极之辟六妙门随其悟入则妙止妙观介乎其间矣去佛逾远空有并作暗禅者多增上慢文字者推功圣人于是圆顿止观晦而不明莫逃算数之讥未尽即具之旨唯吾智者顿悟法华融万境于一心荡神灵于幽极不涉思惟不容拟议同声自尔相应同气自尔相求章安曰止观明静前代未闻者以此止观妙法也无得而名焉对散曰止对昏曰观方止方观未尝昏未尝散也因相待以成法即绝待而照本譬犹阿伽陀药不得已而用之病去药亡医亦不立又何止观明静云乎哉夫止观者高上者高上卑劣者卑劣包罗凡圣盘礴古今情尘净而日丽长空智眼明而月沉寒水吾佛以此传之迦叶西天二十三传而之师子尊者洎乎东传震旦讫归于我天台涌出自己光明普照大千世界非灵山再来孰能与于此然圣贤间出以心传心传者是谁心是何物噫止观之道不可得而传耶果不可传何谓受莂于定光止观可传也如其可传何谓我行无师保传不传余不得而知诸人试定当看。

　　定境

　　定境用观一家要宗必先详于解行之文解行详则境观明矣止观一部其要在乎解之与行解则圆解诸法本真行则立行定境用观第五文云前六重依修多罗以开妙解今依妙解以立妙行此解行之分也余尝断曰开妙解于定境之前用妙观于定境之后故知定境用观尽在立行文中与开解文了不相涉荆溪义例十不二门大概同然皆先开解而后立行也立行有二先定境后用观定境者何立阴是也若不立阴妙观就何处用妙境就何处显故四明十义书云定境修观乃是止观一部纲格进道要宗辅行于阴入境文分两段谓先重明阴境即于三科内唯取识心去尺就寸文也次明修观即十法成乘文也山外之失可知矣近代有谓定境之后方用妙解盖不究此解行之文如其说则定境在先开解在后矣又有谓先以不思议观观不思议境为初重能所却合不思议境不思议观而观于阴为次重能所盖亦不究定境修观之文如其说则修观在前定境在后矣颠倒错谬盖不足评今所评者拣境云尔拣境者阴妄心也拣定现前一念妄阴即就此阴观具三千三千即一念一念即三千不纵不横不前不后如水之八德时则阴境转为不思议境矣不思议境境即是观两重能所历历分明若十境十乘色心开合法尘四类宗计异同具在本文兹得以略止观曰然界内外一切阴入皆由心造佛告比丘一法摄一切法所谓心是论云一切世间中但有名与色若欲如实观但当观名色心是惑本其义如是若欲观察如伐树得根如灸病得穴今当去丈就尺去尺就寸置色等四阴但观识阴识阴者心是也辅行科此今当去丈就尺等文为克示境体释此文竟乃料拣云问五识五意识及第六识并能生于受等三心何等识心及所生三心是今观境答五识五意识定是今境未属烦恼在无记故于第六中取能招报者仍须发得乃属烦恼境余之分别方属今境然此料拣文说者不一有云界入无归有云识名通漫有云二宗王数同异有云通将阴境对烦恼境拣今皆不用当知端坐观阴自有三节一克示境体即今拣境文是二历余一心三例余阴入在下破遍文末辅行既云克示境体四明十义书指此为总无明心可玩绎体之一字与总之一字余尝曰是相须拣是体须观记主以识体多含故精拣至于无可拣定境的切矣此栋境文乃与历余一心并烦恼境对辨至下历余一心文却对此拣境与烦恼境辨也今释料拣文问五识五意识及第六识并能生于受等三心何等识心及所生三心是今观境观字平声此约识相问也答云五识五意识定是今境既不复言所生三心则约识体答也未属烦恼此是烦恼非烦恼境也在无记故报阴无记也此五识五意识对现行烦恼拣示今境尚未属现行烦恼则不与发得隆重烦恼境辨矣又云于第六中取能招报者仍须发得乃属烦恼境余之分别方属今境此对烦恼境拣示今境既取能招报须发得者为烦恼境则能招报现行烦恼属历余一心矣然此一文自有二义故四明指要钞云辅行又拣能招报心及以发得属于下境下境之言以历余一心与烦恼境并属于下也近代诸师皆以在无记故一节文为通将阴境对烦恼境拣以于第六中取能招报以下至余之分别方属今境为的示所观今诘之问文是今观境答文先以五识五意识拣示今境次于第六识拣示今境凡问答中三言今境的指心体何上下之违戾耶此拣境说也其次用观。

　　不思议境

　　世尊三昧安详起师悟药王精进时灵鹫山中人未散不因南岳有谁知好境界此境非思量分别之所能解吾祖智者不得已而强名之则曰一观心是不思议境只此一言阴心破矣只此一言能所忘矣忘能所故从境受名对所破阴名为能观对不思议观名不思议境破惑证中名所显理虽有三名唯一实相荆溪云指的妙境出自法华所谓诸法实相实相必诸法诸法必十如十如必十界十界必身土又依大经及以大论立三世间是为三千是为三谛修此观者其相云何只一念心具足十界百界千如依报假名亦复如是故云介尔有心三千具足如八相迁物物在相前亦不被迁相在物前亦不被迁只物论相迁只相迁论物如如意珠穰穰雨宝如三毒心心相遍布如彼梦事梦境宛然则是一心一切心一法一切法一一尘中一切刹一一刹中一切尘一一身土莫不然是故观者无差别互即互具互泯互融如是观时是名正观是名观具具即是假假即空中一空一切空无假无中而不空三千皆空也一假一切假无空无中而不假三千皆假也一中一切中无空无假而不中三千皆中也辅行云今欲修观但观理具俱破俱立俱是法界若夫三道三德十种三法乃至百千万亿三法岂逾于此彻因彻果该自该他摄正摄依遍事遍理是为不思议境然曰观心者无别有心即是前定境所谓识阴者心是也之心无别心也此不思议境是伐树之斧灸病之火舍檐之法破贼之将略则三观广则十乘只一十乘三根统被上根一观直入体境含诸十乘备矣中根加行鲠痛自他或二或三极至于七历位安忍离于法爱下根障重尤当进修阴境既然诸境例尔五略十广皆不思议然此境相语不顿舒故有理性修德化他三境之别要而言之照一心理具之谓性观理具无性之谓修解无性而说之谓化他自然之理也非相生也非相含也故日用中烧香礼拜弹指散华开讲坐禅着衣吃饭皆不思议境之全分或谓性德境不通修或谓修德境推四性属事或谓性德境对理造余二对事造备在章门非此可既诸人会么修具即性具秋晓天台路性具修亦忘锦衣行故乡。

　　止观(一)

　　祖承

　　止观(一)(一)行人若闻付法藏则识宗元(云云)付法藏人始迦叶终师子二十三人末田地与商那同时取之则二十四人诸师皆金口所记并是圣人能多利益(云云)闻法之要功德若此佛为此益付法藏也。

　　辅行(一上)(五)若不先指如来大圣无由列于二十三祖若不列二十三祖无由指于第十三师若不指于第十三师无由信于衡崖台岳(云云)如来依理随机立名像末四依弘宣佛化受化禀教须讨根源若迷于根源则增上滥乎真证若香流失绪则邪说混于大乘由是而知台衡慧文宗于龙树二十三圣继踵坚林实有由也良可信也。

　　辅行(一上)(十二)金口者此是如来黄金色身口业所记问曰此诸尊者为何位行答准四依位初依属凡不得名圣传中既不的判其位而云并是圣人故多是第四依人亦可通于第三第二(云云)闻法既有如是深益故佛付法令至后世展转闻之致使龙树之后妙观斯在良由于此。

　　付法藏因缘经(飞字函第六卷后魏吉叉迦夜共昙曜译)今略依经示图止观辅行所引同。

　　<PIC>X28008601.gif</PIC>

　　法藏经云我灭度后乃有二十四尊者出现于世流传我法。

　　阿难所问经我入涅槃大迦叶当与分别与比丘比丘尼作大依止如我无异迦叶传阿难阿难传末田地田地传商那和修修传优波鞠多。

　　阿含经我灭度后一百年间长者末田提出兴于世涅槃疏(五)(十九)佛虽正人其佛出后故不作如来之像四果非正人谓四果是真福田化道易行宜作此像(云云)今取一涂即是四依为四果像(云云)旧明四依位不同(云云)今约地前未断别惑是初依地上断别惑作三依是别义约十信是初依三十心十地断别惑作三依者是圆义就圆义更作通别通者四十心共作四依别者十信是初依初住至六住是第二依七住至九住是第三依十住是第四依。

　　指归钞(七)(二十六)以大斥小故云非正既在灭后(云云)若作佛形便滥佛出。

　　妙玄(十一)(五)五品六根为初依十住为二依十行十向为三依十地等觉为四依。

　　达摩多罗禅经(图字函东晋佛陁䟦陁罗译)佛灭度后尊者大迦叶尊者阿难尊者末田地尊者舍那婆斯尊者优波崛尊者婆须蜜尊者僧伽罗叉尊者达摩多罗乃至尊者不若蜜多罗诸持法者以此慧灯次第传授。

　　疑者云章安于止观中明祖承者何曰玄句释经附经立观取信彰明若止观说己心所悟传授机缘预防暗证离其邪说故须明也辅行之文甚显又疑今论祖承传圆顿大法而鞠多诸祖自证小果者何也曰准荆溪料拣意谓涅槃长寿品迦叶菩萨问佛以四依品答明列四果以为四依第四依人名阿罗汉住第十地经中四依既是佛后弘法之人正是二十四祖是故即用四依判位乃知金口诸师皆破无明大乘圆人云证四果盖以四依为四果也疏云四依为四果像(五)(十九)孤山云列诸祖预承佛记位在四依内契大乘外现小像四果是真福田故二十四祖多言证果也又疑禅宗更加婆舍斯多不如蜜多般若多罗菩提达磨为二十八祖而道原传灯录智炬宝林传嵩师正宗记共赞之又有定祖图序云原夫菩提达磨实佛氏之二十八祖也与夫大迦叶乃释迦如来直下相承者也吾佛以正法要为一大教之宗以密传授为一大教之祖乃至其始乱吾祖宗荧惑天下学者莫若乎付法藏传正其宗祖断万世之诤者莫若乎禅经禅经之出乃先乎付法藏传六十二载始终备载二十八祖已见于晋世矣付法藏传乃真君废教之后但谓二十四祖方见魏之时耳又传灯诸祖之前列七佛相承付法有偈及释迦拈华迦叶微笑等其说与今相反云何曰明心彻悟彼此有人立祖判经未敢闻命圭峰有云禅是佛心教是佛口心口之法定相违耶但宗承无识之辈妄加四祖反有破斥付法藏传以为谬妄(文)由是而知二十八祖西天记之说非圭峰制作明矣今以四义评道原诸说一立祖无据若付法藏传立二十四祖乃西土圣贤所记凡经三译是今的据禅宗二十八祖有何凭据若嵩师云禅经始终备载二十八祖今检禅经只有九尊者耳何故妄指数多况名字多不全同前后有异如何影射二不究年代或云达磨是西土人到此亲说安别求据而又不本传灯宝林传专据禅经影带达摩多罗转作菩提达磨谓是西土二十八祖出于禅经且禅经译在姚秦之世当东晋隆安年中中间涉宋与齐至梁普通八年达磨方到后魏孝文帝太和十九年十月五日归寂通涉一百余载岂有魏末示灭先载晋译经中若云达磨寿长未入灭者既未入灭不应立为祖师纵使寿长不应近二百年也三谤七佛偈经中多明七佛者欲使取信易明即非佛佛以法相付若诸佛付法各付机缘况此七佛乃空劫前三佛成劫后四佛时劫隔远何尝相见付法耶如释迦何尝亲见弥勒设有授记之说自受于然灯且非受迦叶佛记又况七佛付法之偈出何经论耶四妄立拈华且释迦拈华迦叶微笑付法偈颂且无所出既无所据妄生疣赘耳。

　　涅槃(一)(十七)诸佛世界诸大菩萨悉来集会及阎浮提一切大众亦悉来集唯除尊者摩阿迦叶诃难二众涅槃疏(一)(廿一)拣出二众者有事有显事者迦叶入灭定定力所持故不来阿难为魔所罥故不来有所显者迦叶为显不舍细戒故迦叶最长子方持佛法佛若临灭应赦细戒(云云)又为外道所讥师所制戒灭后皆舍迦叶若来宁得执正此事阿难为显最后佛称叹付嘱(云云)问佛令舍细戒迦叶不许师弟相拒何也答不然佛为利根随有利益迦叶为钝根还令如故故非违拒。

　　西域记(九疑字函)当来慈氏世尊之兴世也三会说法之后余有无量憍慢众生将登此山至迦叶所慈氏弹指山峰自开彼诸众生既见迦叶便舍憍慢时大迦叶授衣致辞礼敬已毕身升虚空示诸神变化火焚身遂入寂灭。

　　涅槃经(三)(一)若以法宝付嘱阿难及诸比丘不得久住何以故一切声闻及大迦叶悉当无常如彼老人受他寄物是故应以无上佛法付诸菩萨以诸菩萨善能问答如是法宝则得久住。

　　涅槃疏(三)(二十二)佛酬其请新故言所有正法悉付迦叶如来缘谢故去迦叶机兴故付内同佛德外委大臣秉正法教乃指圆伊而作依止酬其所请此中为学新伊者故故言法付迦叶下文为不学新伊者故故言迦叶无常不堪付嘱各各为缘。

　　指归钞(五)(十二)各各为缘者此赞后斥各为机缘迦叶大行始终无异所以斥为无常者此乃寄高训下令舍偏入圆。

　　祖承付法正在法华开显迦叶领解时也故迦叶叙云今法王大宝自然而至如佛子所应得者皆已得之具如药草喻品述成之文涅槃第二卷云我今所有无上正法我悉已付摩诃大迦叶可看已之一字则知在法华明矣或谓付法在涅槃者迦叶既不曾在会何所付耶若尔付法传云化缘将毕垂当灭度告大弟子摩诃迦叶如我今者将般涅槃以此深法用嘱累汝汝当于后敬顺我意广宣流布无令断绝迦叶白言善哉受教何也曰此乃灭后作传者备叙法华中始末事耳。

　　止观(一)(二)智者师事南岳(云云)南岳事慧文禅师(云云)文师用心一依释论论是龙树所说付法藏中第十三师智者观心论云归命龙树师验知龙树是高祖师也辅行(一上)(十三)金口祖承从前向后今师祖承从后向前者为指文师以承龙树文便故也(云云)言高祖者若以智者所指应以南岳为父师慧文为祖师龙树为曾祖师(云云)是则章安望于龙树方为高祖耳(云云)今家亦以龙树为始是故智者指为高祖。

　　<PIC>X28008801.gif</PIC>

　　<PIC>X28008802.gif</PIC>

　　北峰师曰吾佛出世普化群生随机饶益宜大说大宜小说小循循善诱调停成熟咸得成佛不令一人独得灭度谓何禅宗只度一种大机而小机不度果如此则佛说大小经论何为若佛为普度机缘所以说大小法则汝传弘佛法但接大机岂尽佛意今天台示佛化意前则随机普被后则咸会佛乘同安秘藏无复小乘二三差别如来化缘既息法付诸祖既经开显咸悟大乘并修圆顿若无助道正行难成故须正助相扶自他兼被大小通传无有剩法所以大师云始鹿苑中鹫头后鹤林法付大迦叶记主云既成道已说必托处故略举此始中终三以法验证以处显法即所传之法正指于斯又义例云虽依法华咸归一实末代根钝若无扶助则正行倾覆正助相添方能远运佛化尚以涅槃为寿况末代修行非助不前故扶律谈常以显实相(文)又复佛世机缘值圣犹尚住小各执一门况末代根性宁唯一种诸祖既知法华开显世智偏行无非佛因故随机弘阐宜大说大宜小说小随其修证一一点示无非实相虽随根所用不同既知实相悉是圆机不名偏小所以三种止观或渐或顿或不定归戒禅定无漏慈悲应是定散偏小不舍一法皆是大乘无非实相尽成佛果乃知教家收机备足故梁氏论云天台大师赞龙树之遗编从南岳之妙解用三种止观成一事因缘括万法于一心开十乘于八教戒定慧之说空假中之观坦然明白可举而行于是教无遗法法无弃人人无废心心无择行行有所证证有其宗大师教门所以为盛自智者传法五世至今湛然大师中兴其道为予言之如此故录之以系于篇(文)自余异论邪说得以略之。

　　鹤林

　　辅行(一上)(八)鹤林者在拘尸城阿夷罗䟦提河边树有四双复云双树四方各双故名为双又云根分上合故名为双佛于中间而般涅槃涅槃之时其林变白犹如白鹤因名鹤林(云云)。

　　辅行(七上)(十一)方面皆悉一枯一荣荣喻于常等枯喻无常等如来于中北首而卧入般涅槃表非枯荣(云云)入涅槃已东西二双合为一树南北二双亦合为一二合皆悉垂覆如来其树惨然皆悉变白(云云)言北首者增一阿含云表于佛法久住北天长含第四云佛告阿难安我头南首面向北则使佛法久住北天机见不同不须和会(云云)。

　　辅行(七上)(十七)尔时师子吼菩萨白佛言世尊何等比丘能庄严娑罗双树佛举六人及以如来六人在因如来居果因果俱得庄严之名因果始终四德具足所表义显故云庄严因六人者(云云)师子吼言如我解佛所说义者阿难比丘即其人也得净天眼指阿那律少欲知足指大迦叶无诤空行指须菩提善修神通指目犍连得大智慧指舍利弗于一一人广如阿难后举果人云(云云)师子吼言如我解佛所说义者唯有如来乃能庄严娑罗双树(云云)前之六人虽曰多闻乃至大智要必宣说一切众生悉有佛性已于法华得闻记已非不能说但不及果人故云如来最能庄严。

　　大经六人能说佛性证大涅槃为庄严故记主曰因果始终四德具足所表义显故云庄严或曰法华授记八部四众因身子同解即双树义显问身子不忍见佛涅槃故先入灭何故涅槃疏(十四)(二十二)引大经云身子见佛涅槃不忧常住不喜须知附小与开显义异。

　　传观

　　止观(一)(三)此之止观天台智者说己心中所行法门。

　　辅行(一上)(十二)言说己心中所行法者即章安密从大师得所行之法也故举所行以显所传若传而不习有言无行将何以辨所传不空故知所传即己所行亦令后代行弗违言所以一部并为行相(云云)故应信此即是所传故遗嘱云止观不须传授私记时为人说私记即指章安所记十卷是也嘱意正言面授意多不周私记言旨全备。

　　止观(一)(三)天台传南岳三种止观一渐次二不定三圆顿皆是大乘俱缘实相同名止观渐则初浅后深如彼梯隥不定前后更互如金刚宝置之日中圆顿初后不二如通者腾空为三根性说三法门引三譬喻辅行(一上)(十六)天台去别释所传之法即此所传是向所行(云云)为三根等者此三止观对根不同事虽差殊因缘顿理离圆教外无别根性当知此三并依圆理分此三行名三根性是故渐次不同于别或一日一月一生修之可获(云云)故知此三知圆理同而行相少别当知南岳唯授天台圆顿之理约行须以渐不定助问南岳大师知四教否答南岳委知而不细判(云云)又此四教非始南岳慧文禅师既依大论大论释经经明三教当知此教传来久矣至天台来分别始盛(云云)是故三观总摄四教又此三止观名字虽似八教中三其相永别彼八教中指华严为顿鹿苑去为渐不定寄在前四味中。

　　妙玄(十)(十六)一圆顿观从初发心即观实相(云云)二渐次观从初发心为圆极故修阿那波那十二门禅(云云)不定观者从过去佛深种善根今修证十二门豁然开悟得无生忍(云云)。

　　释签(十)(二十)此三观中顿观一种全同止观渐及不定少分不同渐初不云先修归戒(云云)不定但寄渐次论发不定若彼止观但论从师所受修行不定故彼文云或渐或顿或止或观既云天台传于南岳不可从师得于所发是故不同此约昔闻今随修观所发不定(云云)故彼三种初皆知圆。

　　一家传心之要非章安莫能叙出非荆溪莫能发明故举所行以显所传或问天台传南岳三种止观的在何时曰智者初见南岳便示普贤道场为说四安乐行岂非于大苏时授三种止观修行之法若谓智者已证悟了方授则观法无用矣然约理唯一约行有三以由南岳悟法华顿理理虽一种行相宜以渐不定助故成三种止观也疑者云渐次止观解顿行渐与涅槃前三解圆行渐同异云何曰教则部别不同行乃因果俱异何者彼通三教因人行之今唯圆人所行因异也彼通证小果如须䟦闻常证小今唯证大果异也部别不同可知矣若妙玄三名具如释签若化仪三名固不须辨孤山谓传教不传观殊昧斯旨辅行云若不示人境观不任依止。

　　无情佛性

　　止观(一)(四)系缘法界一念法界一色一香无非中道。

　　辅行(一上)(二十)一色一香无非中道者中道即法界法界即止观止观不二境智冥一(云云)自山家教门所明中道唯有二义一离断常属前二教二者佛性属后二教于佛性中教分权实故有即离今从即义故云色香无非中道此色香等世人咸谓以为无情然亦共许色香中道无情佛性惑耳惊心今且以十义评之使于理不惑余则例知(云云)。

　　涅槃经(率字函三十七卷)迦叶菩萨言世尊如佛所说众生佛性犹如虚空云何名为犹如虚空耶善男子虚空之性非过去非未来非现在佛性亦尔(云云)无有三世犹如虚空善男子虚空无故非内非外佛性常故非内非外故说佛性犹如虚空善男子如世间中无挂碍处名为虚空如来得阿耨多罗三藐三菩提已于一佛法无有挂碍故言佛性犹如虚空(疏科云初明佛性同虚空)迦叶菩萨白佛言世尊如来佛性涅槃非三世摄而名为有虚空亦非三世摄何故不得名为有耶佛言善男子为非涅槃名为涅槃为非如来名为如来为非佛性名为佛性云何名为非涅槃耶所谓一切烦恼有为之法(云云)非如来者为一阐提至辟支佛(云云)非佛性者所谓一切墙壁瓦石无情之物(云云疏科云二明佛性异虚空)金錍(云云)。

　　凡诸释义皆以立宗为正破古为旁辅行因释圆顿止观色香中道之文故正明观道旁破清凉金錍亦然故四明云正为显圆妄染即佛性旁遮偏指清净真如然无情佛性出自涅槃如来被机有权有实佛性之旨有进有否实而言之三佛皆遍三因亦遍从权而说三佛皆局三因亦局若带权说实之文则但说实教正遍对实说权则权教缘了不遍是知涅槃只一佛性之言在佛则为实教正因在迦叶则为权教缘了故章安科众生佛性犹如虚空云佛性同虚空义科如来佛性涅槃是有云佛性异虚空义清凉诸师唯知如来法身体遍而不知众生正因体遍故使惑果事而迷因理是为迷名而不知义也。

　　置毒

　　止观(一)(五)又云置毒乳中乳即杀人乃至置毒醍醐醍醐杀人此证不定也。

　　辅行(一上)(二十七)云云。

　　妙玄(五)(十八)行人心行譬之如乳实相智譬之以毒毒有殒命之能此智有破无明之力久远劫来说实相毒置于凡夫心乳毒慧开发不可为定或于初味发或于后味发不得次第往判故言置毒乳中乃至醍醐遍在五味中悉有杀义。

　　辅行(三下)(三十一)大经二十七狮子吼难云众生之身六道差别云何而言佛性是一佛言譬如有人置毒乳中乃至醍醐皆悉有毒乳不名酪乃至醍醐名字虽变毒味不失若服醍醐亦能杀人实不置毒于醍醐中佛性亦尔虽遍五道受别异身而是佛性常一不变。

　　置毒唯置凡夫心乳若止观通五时置者乃是以发验置当知置毒之用全约如来悬鉴故释签(六)(十)若不探颐当时入位随闻远近多少生熟行之浅深故藉今生重闻方发(文)岂非约佛意预鉴四教机缘宜在将来何味中熟故为随宜而强毒之若论能鉴能置通于五味若论所置唯在凡夫心乳名为置毒而今日重闻方发既在醍醐或在四味却以今验昔必能置之时在醍醐也故云乃至置毒醍醐亦能杀人等或问发毒唯破无明何故通四教发耶曰能发虽通四教破惑唯局别圆。

　　起教观

　　止观(一)(九)云何裂大网种种经论开人眼目而执此疑彼是一非诸闻雪谓冷乃至闻鹤谓动今融通经论解结出笼。

　　辅行(一上)(三十五)云何裂大网至出笼者裂谓裂破既感果报设教利人破他疑网虽本为开众生智眼实机未显如法华前众生于教权实空有事理互迷若为判已开权显实使权实不滥令识教本意破执教疑网达一理无外了法门大体知众教有归(云云)今融通等者理本无说说必被机四悉四门诸观诸谛适时利物未及通方便各计一隅情执未破今为融会重疑飒然如系在笼情无所适解执滞结开权教笼如游太虚纵旷无碍。

　　止观(二)(二十三)第四为通裂大网诸经论故说是止观者若人善用止观观心则内慧明了通达渐顿诸教如破微尘出大千经卷恒沙佛法一心中晓若欲外益众生逗机设教者随人堪任称彼而说乃至成佛化物之时或为法王说渐顿法(云云)此义至第九重当广说摄法中亦略示。

　　辅行(二下)(三十二)四明裂大网者裂破执于权教疑网初文通除自他疑网故云通裂乃至须晓渐顿诸教出自一心若不善用不思议观观于一心不思议境何由可裂执教大疑若欲下为利他裂他疑网今明果报且语初住以初得故越却中间故云乃至成佛即指妙觉初住已去通能八相裂大疑故故云裂网(云云)如此自他皆由妙观契于妙境是故能有如是妙用。

　　指要(上)通应二事果后利他既是净用依正必融纵是他机亦同自体此之妙事在今染心能如是观妙用方显。

　　止观(三)(二十六)复次心摄诸教略有两意一者一切众生心中具足一切法门如来明审照其心法按彼心说无量教法从心而出二者如来往昔曾作渐顿观心偏圆具足依此心观为众生说教化弟子令学如来破尘出卷仰写空经故有一切经教悉为三止三观所摄也。

　　辅行(三下)(二十三)复次下明用心摄诸教之意文具二意即是能化所化之别一约所化谓破众生心尘出一切法二者佛既先得今教众生即是化他能所相成义不可阙。

　　十不二门则止观十乘(云云)。

　　指要钞(上)言起教一章(云云)。

　　文心解(三)今谓不然若自裂网则通初心若裂他网须至果后故辅行释化他不思议境云初心依理生解为他说者与起教不同此唯实报八相被物发起权实施开废等何得云始行能裂他网乎仰又起教之言须起八教遍逗群机而反用自裂之文作自行起教不亦滥乎又令修起教之观成说法之用不许但修十乘果用自显者且辅行云若不善用不思议观观不思议境何由可裂执教大疑岂非但是修十乘耶况今文云理境乃至利益咸尔故知起教更无异涂若谓十乘不该果用后之五妙更须别修是则众宝之车成坏驴之运。

　　指要(下)从此门去纯谈化他而化他法门虽即无量岂出三千亦摄归刹那同为观体(云云)故今文先明净用同在染心理具情迷显发由观。

　　修起教观自四明始以止观五略十广自行化他皆是初心行者修法妙玄观心之义亦然故荆溪云止观十乘成今自行因果起教一章成今化他能所指要释曰彼文起教虽即弗宣而且不出裂网之意此裂网文泛论生起虽在果后化他细寻其意多明初心自行故文云种种经论开人眼目执此疑彼是一非诸今融通经论解结出笼岂非始行能裂他网又文云若人善用止观观心则内慧明了通达渐顿诸教岂非自行起教此四明妙得文外之意也辄出其意名字位人五品十信望于初住并属初心故知南岳智者四明融通经论解结出笼与夫通达渐顿诸教凡讲说结缘皆是因中修起教观之相也裂网之文生起与释其义一致但生起文中有解结出笼之语故法智云岂非自行能裂他网释文中有通达渐顿诸教之语故云岂非自行起教可看结字与教字则知始行能裂他网与自行起教义同变文云尔若望果后八相化他则始行能裂他网自行起教并属初心自行辅行下文将化他境对起教料拣而有初心依理生解与实报八相被物其义不同可以例知但化他境乃发圆解为他四说此起教观乃是通达渐顿诸教融通种种经论义不同耳故知因中若不能修自行起教之观果后焉能成就化他说法之用净觉昧此悲夫。

　　读教记卷第十五
卍新纂续藏经第 28 册 No. 0585 法华经三大部读教记


　　读教记卷第十六

　　天台沙门　法照

　　止观(二)

　　灯炷

　　摩诃般若经灯炷深奥品(海字函十九卷)须菩提白佛言菩萨用初心得菩提用后心得菩提是初心不至后心后心不在初心如是心心数法不俱云何善根增益若善根不增云何当得菩提佛告须菩提我当为说譬喻智者得譬喻则于义易解须菩提譬如然灯为初焰焦炷为用后焰焦炷须菩提言非初焰焦炷亦非离初焰非后焰焦炷亦非离后焰须菩提于汝意云何炷为焦否世尊炷实焦佛告须菩提菩萨如是不用初心得菩提亦不离初心得菩提不用后心得菩提亦不离后心得菩提而得菩提须菩提是中菩萨初从发意行般若波罗蜜具足十地得阿耨菩提须菩提白佛言何等是十地佛言具足干慧地性地八人地见地薄地离欲地已作地支佛地菩萨地佛地具足是十地得菩提。

　　大论(表字函七十五卷)非初不离初非后不离后灯譬菩萨道炷喻无明等烦恼𦦨如初地相应智慧乃至金刚三昧相应智慧。

　　辅行(一下)(卅三)大品须菩提问佛为用初心得菩提为用后心得菩提论七十五释云须菩提何故作此问耶答须菩提闻上诸法不增不减心自生疑若法不增减云何得菩提唯佛能尔何关菩萨佛以深因缘答谓不但初心不离初心所以者何若但初心菩萨初心便应是佛若无初心云何得有第二三心后以初为本初以后为期佛以现喻喻此初后譬如焦炷非初不离初非后不离后灯喻菩提道炷喻无明焰如初地相应智慧乃至金刚三昧相应智慧焦无明惑非初智不离初智非后智不离后智论通三教故约断位。

　　四念处(二)(二)大论明灯炷云干慧为初𦦨佛地为后𦦨此即通家名干慧非断道而为初𦦨者乃是论主申含容别外人作此解乃以相似灯炷为𦦨耳(云云)复有人言欢喜为初𦦨佛地为后𦦨此约别教断道为初𦦨别家初地见常住理断无明见中道名欢喜是初𦦨复有人言初住为初𦦨佛地为后𦦨是圆教意初住见中性圆断一品无明故初住为初𦦨此是通教通别通圆之义。

　　四教义(三)(七)故大智度论释灯炷品云有人言干慧地初𦦨佛地为后𦦨有人言欢喜地为初𦦨佛地为后𦦨有人言初发心为𦦨佛地为后𦦨如此解释不同者恐是诸大乘论师释满字教门三教明位不同各取此意以释初后焰。

　　妙玄(四)(卅一)问大论三处明初𦦨约别圆皆取发真为初焰通教何意取干慧为初焰答别圆各逗一种根性故用发真为初𦦨通教为逗多种根性所谓别圆入通故含容取干慧耳若钝者八人见地是初𦦨利者于干慧即能断结故是初𦦨问利人应无十地答备有以根利故故不制位问别圆无利人耶答虽有利钝以根性纯故但作一说宜如此也。

　　释签(五)(二十)大论三处明焦炷等者谓干慧地初地初住大论四十八明四十二字门即初住已上也第四十九明菩萨初欢喜地乃至法云地广明修治地业续此文后即云复次地有二种一者但菩萨地二者共菩萨地所谓干慧地乃至佛地故知三教明矣故知此中问意与止观稍自有殊此以三教为问见地焦炷置而不论若得此意则止观宛然自别次问利人应无十地者问意利人既于初地断见应二地乃至四地断思六七地成佛是则无十地耶答意者教门具有于利人不制只如超果得阿罗汉可令余三果亦无人耶次问意者别圆若有利人应在地前住前焦炷耶答意者虽有利钝断位必定。

　　止观(六)(七)问三乘共断其义已显用何为据更独开菩萨地耶答大论判三处焦炷则有三种菩萨断惑干慧是伏惑尚得为初𦦨今取八人真断为初𦦨有何不可。

　　辅行(六上)(八)次问者三乘共位借义已成别立菩萨恐无诚证次答意者初引大论三处焦炷者意引干慧别在菩萨断惑之位若共二乘不名初𦦨初𦦨即是断位故也论别立菩萨故以初地而为断位故大论七十八灯炷品云十地有二一菩萨初地为初𦦨二声闻见地为初𦦨若独菩萨地即欢喜地为初𦦨论文既以菩萨初地而为初𦦨故今取之以为况释于共伏道尚得以为菩萨初𦦨今但退取共断位者为独菩萨初𦦨有何不可故知此文别判通教菩萨位也下文自有独菩萨位即别菩萨位也所言三种菩萨者即共地菩萨中根之人亦同二乘三四地断。

　　四念处云此是通教通别通圆义者此与藉通开导不同文中因小大半满分门通是满字摩诃衍门多所含容故标列云即开为三一通二别三圆至引论三处焦炷各释结竟乃总结大科云此是通教通别通圆之义若妙玄所谓别圆入通之文答中标云通教为逗多种根性即释云所谓别圆入通则知此句自出通教根性多种耳故含容取干慧之句方是定初地焦炷也非谓干慧初𦦨是别圆入通之人。

　　六即

　　止观(一)(廿四)若智信具足闻一念即是信故不谤智故不惧初后皆是若无信高推圣境非己智分若无智起增上慢谓已均佛初后俱非为此事故须知六即(云云)理即者一念心即如来藏理如故即空藏故即假理故即中三智一心中具不可思议。

　　辅行(一下)(卅三)若智信下释意也信初心具不谤言无智极方满不惧无分则初后俱是谓极在佛凡夫永无名为后非谓凡有理理即是佛名为初非离初后非须知六即初心虽即但名为理故离初非极果虽遥即故有分故离后非此六即义起自一家深符圆旨永无众过暗禅者多增上慢文字者推功上人并由不晓六而复即(云云)初释理即约如来藏理释三谛者一切众生具如来藏三谛无缺。

　　妙宗(上)(十三)六种即名皆是事理体不二义而事有逆顺名字等五是顺修事唯理性一纯逆修事此逆顺事与本觉理体皆不二其逆顺名自何而立以知不二事皆合理名之为顺其不知者事皆违理故名为逆名字等五若浅若深皆知皆顺若初理即唯迷唯逆而迷逆事与其觉理未始暂乖故名即佛所以者何良由众生性具善恶不可变异其性圆明名之为佛性染性恶全体起作修善修恶更无别体全修是性故得迷事无非理佛。

　　指要(上)一家所判法门名义无间高下己他无不理性本具全性起修分显究尽故今十门一一如是皆为观体其义更明(云云)。

　　杂编(一)(十一)引止观大意云理同故即事异故六凡诸经中有即名者如生死即涅槃之流皆以六位甄之使始终理同而初后无滥今谓理同者三千空中之理迷悟咸同也事异者三千即假之事因果有异也理虽具假由未缘起故对事边同名空中亦可得云对事方合据理常开是则事为能即理为所即所即如空无高下能即如飞者浅深。

　　涅槃疏(一)(十六)一切众生皆有佛性而无见用即无分佛初地初住能百界作佛即少分佛二住二地是多分佛妙觉是满分佛以是义故一一法门皆有权实本迹即此义也问蛣𧏙蝮虿义复云何答夫一善法即有四分例一恶法亦应如是未见明教置而不论且就权者言之小菩萨所作是无分蝮虿初地初住所作是少分乃至十住十地等所作是多分如来所作是满分。

　　妙宗(上)(十三)又复应知六即之义不专在佛一切假实三乘人天下至蛣蜣地狱色心皆须六即辨其初后所谓理蛣蜣名字乃至究竟蛣𧏙今释教主故就佛辨以论十界皆理性故无非法界一一不改故名字去不唯显佛九亦同彰至于果成十皆究竟故蛣𧏙等皆名六即。

　　止观(五)(八)问十法界互相有为因为果答俱相有而果隔难显因通易知(云云)更引诸例凡圣皆具五阴不可言圣阴如凡阴又佛具五眼岂可以人天果报释佛眼。

　　辅行(五上)(廿二)次问者为是一一因心具十界因为复一一界果具十界果答中初总答云俱相有者法尔而然一念因心道理具十一界之果岂当一界然言一果具于十果果既隔越遍显似难若知随起十中一心一必通十是则一果具十因一因具十因故曰因通理则易知(云云)更引下略明果隔示难显相从事理说即十界果各具十果故云凡圣皆具五阴(云云)言不可者意说凡阴不同圣阴又佛具下举一佛果具于十界然不可以圣阴同凡自是佛果能具十界终不可以佛地狱界以为凡夫地狱界也佛果已满从事而说已具十界初地初住分具十界乃至凡夫但是理具是则一一界果各各具十不相混滥一往从易且云因通及以果隔理而言之一念因心实具十界百界因果(云云)问一心既具但观于心何须观具答一家观门永异诸说该摄一切十方三世若凡若圣一切因果者良由观具具即是假假即空中理性虽具若不观之但言观心则不称理小乘奚尝不观心耶但迷一心具诸法耳。

　　妙记(十)(十一)唯圆即观一念三千三谛具足是则一心一切心一身一切身一土一切土一念俱观若身心土若空假中更无前后故观成时一心见一切心一身见一切身一土见一切土十方诸佛身中现故故于自心常寂光中遍见十方一切身土若唯观他遮那之土必迷自境若了心境自即他故他即自故不了此境自尚成他况观心耶观土既尔身佛心然句(十)(七)。

　　解谤(十一)蛣𧏙名相至究竟者此明理性具十界也既皆性具性必常住十皆法界法界无外界界遍收法法高广博地但理名字初闻五品观成六根似发四十一位分真体用不二妙觉等性究竟法应圆融故蛣𧏙等若假若实与佛假实一一无非常乐我净即无上众生无上五阴既皆四德复称无上岂一人一法非尊特耶故三千果成咸称常乐名义彰灼学者自迷。

　　杂编(一)(十二)夫六即之名本为拣滥虽一切法通于六位若名有叨滥者故须甄之若名不叨滥不必拣也(云云)且蛣𧏙蝮虿者畜趣之微物也俱是迷逆之号故无叨滥之理何必须用六即甄分良为他人见涅槃疏中明蛣𧏙蝮虿有于四分例彼四分立此六即而不知虫名虽等分之与即二义夐殊何者彼之四分既名为作盖约权造事用而言此之六位既名为即须从实证理体而说。

　　圆谈法性须具三千三谛之法则十界实法十界假名始从理即终至究竟位位无减既以三千该乎六即岂非蛣𧏙假实通六即耶故修观者圆观诸法即空假中以至果成一成一切成十界俱成则不遗蛣𧏙矣讲者谓至究竟位但有十界之性永无蛣𧏙之事只缘不合作畜生界蛣𧏙说了便有转报不转报之说。

　　四种三昧

　　文殊说般若经(翻字函第一卷)文殊言世尊云何名一行三昧佛言法界一相系缘法界是名一行三昧。

　　文殊问经(墨字函下卷)于九十日修无我想不离思惟除食及经行大小便时悉不得起。

　　止观(二)(三)一常坐者出文殊说文殊问两般若名为一行三昧(云云)方法者身论开遮口论说默意论止观(云云)九十日为一期(云云)但专系缘法界一念法界(云云)二常行三昧(云云)此法出般舟三昧经翻为佛立佛立三义一佛威力二三昧力三行者本功德力能于定中见十方现在佛在其前立如明眼人清夜观星(云云)三半行半坐(云云)此出二经方等云旋百二十匝却坐思惟法华云其人若行若立读诵是经若坐思惟是经我乘六牙白象现其人前(云云)四非行非坐三昧者上一向用行坐此既异上为成四句故名非行非坐实通行坐及一切事而南岳师呼为随自意意起即修三昧大品称觉意三昧(云云)就此为四一约诸经二约诸善三约诸恶四约诸无记诸经行法上三不摄者属随自意也。

　　辅行(二上)(一)言一行者剪略身仪不兼余事名为一行非所缘理得一行名若所缘理名一行者四行莫不皆缘实相(云云)经部虽即义通三乘今意在圆不通通别(云云)以彼二经是般若部(云云)由此观故见色身佛虽非本期观力使尔(云云)次释常行(云云)部属方等机通四人二乘被斥非文正意故四教菩萨亦通行之今意在圆故意止观寄色身佛以成三观(云云)见相好身身出光明遍十方界如融金聚如须弥山在大海中日照发明(云云)。

　　光明记(四)(二)今家依二经明常坐三昧一文殊说般若二文殊问菩提。

　　文殊问经(上)般若波罗蜜品第六尔时文殊师利白佛言世尊般若波罗蜜一切声闻缘觉从般若波罗蜜出不一切佛一切法从般若波罗蜜出不佛告文殊师利如是如是(云云)世间戒品第十尔时文殊师利白佛言世尊云何归依佛告文殊师利归依者应如是言大德我某甲乃至菩提归依佛乃至菩提归依法乃至菩提归依僧(云云)次言大德我持菩萨戒我某甲乃至菩提不杀生离杀生想乃至菩提不盗亦离盗想(云云)。

　　止观(九)(一)文殊问菩提经禅定有三十六垢垢即是障。

　　辅行(九上)(一)文殊问经三十六垢未检。

　　文中两般若者一文殊师利说摩诃般若波罗蜜多经(明行相)二文殊师利问经(明要制)是知行相要制两经相成也然文殊问经虽无菩提之目以文中有般若品故大师云出两般若又世间戒品云发誓至菩提等故四明云文殊问菩提经然四明亦本止观禅境中云文殊问菩提经禅定有三十六垢即文殊问经若文殊问菩提经无九十日与三十六垢文也。

　　事理二观

　　占察善恶业报经(墨字函下卷)唯心识观者所谓于一切时一切处随身口意所有作业悉当观察知唯是心(云云)若学习真如实观者思惟心姓无生无灭不住见闻觉知永离一切分别之想(云云)广如类集观法中。

　　止观(二)(十一)初明四运者夫心识无形不可见约四相分别谓未念欲念念念已未念名心未起欲念名心欲起念名正缘境住念已名缘境谢若能了达此四即入一相无相问未念未起已念已谢此二皆无心无心则无相云何可观答未念虽未起非毕竟无如人未作作后更作作不可以未作作故便言无人若定无后人谁作作(云云)念已虽灭亦可观察如人作竟不得言无若定无人前谁作作念已心灭亦复如是。

　　辅行(二下)(一)又观四运者是随自意中从末从事而修观法如常坐等或唯观理谓一切法无非法性是故当知修三昧者于此二途一不可废故占察经观有二种一者唯识谓一切唯心二者实观谓观真如唯识历事真如观理今文观于十界四运义当占察一切唯心(云云)故傅大士独自诗云独自作问我心中何所著巡检四运并无生千端万绪何能缚当知无垢大士亦以四运而为心要大士虽即不云十界既云万绪意亦兼诸(云云)。

　　义例(释疑例十三问)夫观心法有事有理(云云)(十九)故东阳大士位居等觉尚以三观四运而为心要故独自诗云独自精其实离声名三观一心融万品荆棘丛林何处生独自作问我心中何所著(云云)况复三观本宗璎珞补处大士金口亲承故知一家教门远禀佛经复与大士宛如符契。

　　十义书(一)止观四种三昧不出二观唯识历事实相观理(云云)(三)实相观理者则于阴心唯观理具三千实相也唯识历事专照起心历于能造十界之心也(云云)又须知事理不二之语得意之者随修一观必含二义如修理观者虽云但观理具须知全修在性则善修实相观也修事观者虽观能造十界之心须知全性成修则善修唯识观也(云云)(四)事理二造既其不分事理二观因何而起。

　　指要(上)(三)实相观者即于识心体其本寂三千宛然即空假中唯识观者照于起心变造十界即空假中故义例云夫观心法有理有事从理则唯达法性更不余途从事则专照起心四性叵得亦名本末相映事理不二又应知观于内心二观既尔观于外境二观亦然此皆止观及辅行文意非从臆说。

　　显性录(一)(十三)一者唯心识观谓于外诸境界知唯是心二者真如实观谓观心性无生无灭真如观理唯识历事理事相即二观互收一实境界即一心三千三谛也真如观即内心若净也唯识观即遍历诸法也故真如观成得心寂三昧唯识观成得色寂三昧圆通记(上)(三)须知观察知唯是心则于色界及诸外境不起分别所以经云色寂三昧非谓外观专观外色真如实观思惟心性不生不灭以能超过无色四空心及心所二俱寂灭是故经云心寂三昧非谓理观专观内心。

　　杂编(一)若约起心论具即是修具乃是唯识观境若约不起心论具乃真如观境辅行云理具变为修具一一修具无非理具。

　　文心解(八)三千色心同居一念念无念相三谛现前当知观外三千亦见心性空中之理观内心性亦见三千即假之事故义例云本末相映事理不二辅行云修三昧者于此二途一不可废(云云)初阴入界或唯观理下之九境随发而观多是历事(云云)义例云修观次第必先内心(云云)以此净心历一切法任运㳷合若尔外观必须内心净后方可修耶此有二意一者如义例所示即不思议境后历一切法是也二者自有内心未净复修外观如破法遍末历余阴入是也故文云若总无明心未必是宜更历余心等(云云)。

　　纂要(五)(四)事理二观其实通于四种三昧何者常坐十乘中第一理观一念三千非一异等岂可不是实相理观次修德境四性推检岂可不是唯识历事(云云)第四三昧辅行释历诸善中云念念称理无横计思后方觉了故引起信文岂非理观唯达法性更指何耶。

　　事理二观之名出自荆溪依占察经发明此义义例问答甚是分明但说者多暗须究问意或云诸法即是法性或云四运四性推检则知或云诸法即是法性此问理也或云四运四性推检此问事也答云从理则唯达法性更无余途此答理也从事则专照起心四性叵得此答事也不言四运固可知矣指要钞十义书准此或问不思议境推四性何也曰此不思议四句乃寄起明相任运离四性计若推四性则堕事中矣余尝断曰不思议境只可通贯事理不可分对事理。

　　三止名

　　止观(三)(七)一体真止二方便随缘止三息二边分别止(云云)此三止名虽未见经论映望三观随义立名释论云菩萨依随经教为作名字名为法施立名无咎若能寻经得名即悬合此义也详此三止与前释名名仿佛同其相则异。

　　辅行(三上)(十六)此三止名等者释疑此是大师谦退之辞次释论下证三止意何但映望三观使名有凭大论亦许随义立名言依三观立三止者大小乘经止观二名皆悉并立况止观秪是定慧异名既定慧之名处处并列故今望观以立止名所以璎珞三观义必兼止。

　　首楞严经(染字函第一卷)恨无始来一向多闻未全道力殷勤启请十方如来得成菩提妙奢摩他三摩禅那。

　　孤山云涅槃明三一奢摩他此云止二毗钵舍那此云观三优毕叉此云止观等今阿难虽专请于止以即一而三故此止即观亦即平等三一互融是以称妙妙故方曰楞严大定今于此止复有三名奢摩他即体真止止即真谛三摩提亦摩他此云等持即方便随缘止止即俗谛禅那此云静虑即息二边分别止止于中观第一义谛。

　　霅川集解(一)(五)孤山专用天台三止配今三名者斯又得经之深也何则止属于定观属于慧阿难既以多闻少慧自欲正以楞严大定为请大定非三止而何况三摩禅那显是止名则知天台三止冥符圣言矣止观(三)(五)而诸经赴缘偏举一法以示义端如首楞严偏举止边止具一切法不减少(云云)智度法华偏举观边观具一切法不减少。

　　圆觉经(下)此方便者名奢摩他(云云)名三摩钵提(云云)名为禅那。

　　问大经圆觉名字与楞严同大师既见涅槃何云映望而立曰孤山谓圆觉明三观大经初止次观三止观平等而楞严唯明三止也。

　　含中

　　止观(三)(十八)通教真谛发二眼二智俗谛发一眼一智(云云)若作别接通者俗谛发一眼一智真谛发一眼一智开真出中发一眼一智。

　　辅行(三下)(八)通教中云真谛共发二眼二智者含中故也次接中云开真出中者若已被接得入正道乃成三谛也。

　　释签(三)(十九)次释接义者即含中入真也。

　　先达云含中时未论被接被接时必藉含中含中须就当教而说何者通教是摩诃衍门谈幻有即空是故如来于此体空含中道佛性而说利钝两机解入有异若钝根人闻此空法唯证但空之理利根之人闻此空法即于此空能深观空即见不空故有但中不但中别也。

　　别教闻中

　　止观(三)(廿九)别教止观亦顿亦渐何以故初心知中故名亦顿涉方便入故名亦渐复次前三止观教行证人未被会时尚不知圆何况入圆。

　　辅行(三下)(廿九)解顿行渐解但知于顿理而已行必经历恒河沙劫数故知此教初从方便故方便之言兼具二义一藉地前之方便二闻但中之方便别亦知中今言不知者前三不知圆理故也。

　　妙记(四)(末)别人初心何尝不达三谛之理(云云)至十行位分明见假至回向位观无一异若入初地方顺法流。

　　光明记(一)(八)此教初心便闻但中中虽不具九界依正非无界佛妙色妙心。

　　金錍云别人初心教权理实以教权故所禀未周。

　　辅行(三下)(卅四)别带方便虽初闻实从教成权妙宗(上)(廿六)别人初心信今知觉本是常住中道佛性从教道故名为但中。

　　北峰师曰应知中道佛性是真实之理非权理也别人初心既闻中知中即是实理但其根钝迷中重故未得即修须藉方便次第而入是故如来说此中理在于果上出空假外成乎但中此由机钝教权故也初心既闻此中无更别闻是则约所闻中理是实从教门说之成权约知中理是实故亦顿涉方便入中居边外故亦渐所以辅行释方便兼具二义一藉先修空假二藉闻中离边约中离边则当方便亦渐句收约中实理则当知中亦顿句收故云教权故但理实故中也。

　　读教记卷第十六
卍新纂续藏经第 28 册 No. 0585 法华经三大部读教记


　　读教记卷第十七

　　天台沙门　法照

　　止观(三)

　　戒体

　　业疏(三下)(三)若唯立作但在一念非通一形何能防也(云云)若但无作不能自生要由作发以作防非则短无作起无所从二法缘具作愿方遂所言作者身口方便造趣营为名之为作如陶家轮动转之初(云云)言无作者身动灭已与余识俱是法随生故名无作业疏(三下)(四)二陈体状体谓业体正是戒法所依本也(云云)经论所谈善恶业者名也今述作无作者业之体也。

　　业疏(三下)(九)夫戒体者何耶所谓纳圣法于心胸即法是所纳之戒体然后依体起用防遏缘非今论此法三宗分别。

　　济缘记(三下)(十四)纳是能受心圣法即所受戒能所相冥心法和合而成于业揽法为业为道基本故名戒体戒充正报心为总主故云心胸初受则心为能纳法为所纳受已则法为能依心是所依问即法是体法体何分答若望未受但名为法体是无情若加期誓要缘领纳依心成业此法有功乃名为体是故言法未必是体言体其必是法。

　　夫戒体者南山意谓以志诚心受圣戒法感圣戒法纳入心中即是戒体既是志诚善心感圣戒法通名称之即圣法善业为戒体也如定实法宗云业即戒体定假名宗云业由心起故胜前计定圆宗云成善种子验知戒体即圣法善业也。

　　业疏(三下)(九)如萨婆多二戒同色者彼宗明法各有系用戒体所起依身口成随具辨业通判为色业即戒体(云云)如律明业天眼所见善色恶色(云云)以斯文证正明业体是色法也(云云)然此色体与中阴同微细难知唯天眼见见有相貌善恶历然。

　　此实法宗作无作戒并色为体南山意谓实法宗计同色为体者有二焉初依身口起故属色文云戒体所起依身口成是也二天眼能见故属色文云如律明业天眼所见是也是知起依身口故体非心天眼见之明知是色矣或问律家有宗明色三种一可见有对色二不可见有对色三不可见无对色于今作无作色何分对耶曰十二入中色尘是可见有对色法尘是不可见无对色余五根五尘是不可见有对色今作无作戒体之色身作戒色即可见有对口作戒色即不可见有对身口二无作戒色即不可见无对色在法入中所收也故疏引心伽二论云身作可见有对色口作不可见有对色身口无作俱不可见无对色也然疑无作戒色既属法尘即对意根云何无对须知五根五尘相对俱色今虽对意而意非色故云无对也又问作戒以色为体还只取身口动作之色耶若然何故济缘记云准知作戒必取发业不唯身口动作而已(文)若取所发之业自是无作耳曰只取身口动作之色是作戒体所发之业自是无作色若济缘意者盖明作戒须能发无作之业乃名作戒若不能发徒然运用二戒俱无也彼宗非不明心但心为远助之缘非正业体故云由心善恶方便动现也由心使身口成业耳。

　　业疏(三下)(九)二依成实当宗四分作无作位体别者由此宗中分通大乘业由心起故胜前计分心成色色是依报心是正因故明作戒色心为体是则兼缘显正相从明体由作初起必假色心无作后发异于前缘故强目之非色心耳考其业体本由心生还熏本心有能有用心道冥昧止可名通故约色心穷出体性各以五义求之不得不知何目强号非二。

　　此假名宗作戒以色心为体无作以非色非心为体南山意谓空宗分通大乘业由心起故胜前计但由作戒色心正助不相舍离故相从明体具于色心也其次非色非心不出二意一所发翻作故双非以能发作戒是于色心而所发无作但是色心之业体异色心故也二心业冥昧故双非以约分通大乘而说无作业体本由心生而心法冥昧故约色心穷之不得试欲以此业法为色色须形相方所等业非此等之色试欲以此业法为心心须虑知明暗等业非此之心既而冥昧难名故强名非色非心尔竹庵断曰推业本通大乘考体对作戒附小宗立名也或问空宗依成论妙玄(四)(六)成论云色是无教法不至无色界(文)无作无教无表但是异名岂非空宗以色为无作耶曰此由杂编之误济缘记通云此乃成论诸师牒难有宗之语谓若以色为无教则应不至无色界无教既至彼天则显非色明矣(文)言牒难者谓牒计作难也。

　　业疏(三下)(十)后约圆教明戒体者戒是警意之缘也(云云)欲了妄情须知妄业故作法受还熏妄心于本藏识成善种子此戒体也(云云)今识前缘终归大乘故须域心于处也故经云十方佛土唯有一乘除佛方便假名字说既知此意当护如命如浮囊也。

　　此圆宗不分作无作并以藏识善种为体盖约法华开权显实涅槃扶律谈常以立圆宗窃详南山之意特以大乘引接小教皆入佛乘也或问此与菩萨戒体同异云何曰既约开显则业体是同其持犯有异也又问只一戒体空有两宗所计各异何耶曰济缘云此由佛世机悟有殊致使灭后分宗各计(文)今以南山正义出之良由有宗所悟业依身口故属于色空宗所悟业由色心故无作翻作属非色非心也。

　　禅门(二)(二)第二明戒体之相者若萨婆多人解无作是无表色不可见无对若昙无德人明无作戒是第三聚非色非心法诸部既异虽不可偏执约小乘教门终是无作为戒体其义不差。

　　止观(四)(二)因此性戒得有无作受得之戒小乘明义无作戒即是第三聚大乘中法鼓经但明色心无第三聚心无尽故戒亦无尽若就律仪戒论无作可解(云云)。

　　辅行(四上)(四)问今明衍门何须小检而明十种得戒人耶答如涅槃中处处扶律今此亦尔小为方便故知出家菩萨六和十利与声闻同六度四弘异于小行若在家菩萨三归五戒咸趣菩提况复梵网八万威仪七众并资五道通被岂容破戒称为佛乘故以乘戒四句对简(云云)无作一发无舍失缘终讫一形相续恒起如初受时作白已后入余心者尚名得戒故成论云若人入不善心无记心无心亦名持戒(云云)小乘下约大小乘以辨三聚明无作不同小乘经论共立三聚谓色心非色非心言心无尽等者意明心性以为戒体若小乘戒体是第三聚者且依经部若有部中还用色为无作戒体然大乘中虽以心性而为戒体若发无作亦依身口作戒而发虽依身口体必在心若先小后大一切转为无尽戒体若先受大后方出家欲在大比丘数而不失菩萨法者则更受律仪但于一切发得身口清净防非律仪无作戒体不复发也故涅槃中五篇七聚并是出家菩萨律仪又若先小后大则开小夏以成大夏若先受大后受律仪在小则依小在大则依大理虽若是方土不同此土僧徒不简大小西方不尔一向永隔然四依出世必大小并弘但随物机缘通局在彼。

　　辅行(九上)(十九)戒是有为色法定是有为心法命朽之时形俱无作戒体虽谢无作戒业得得不灭以随业道至未来故。

　　妙玄(十)(五)小乘中云法身尚其不灭如均提沙弥忧恼佛问汝和尚戒身灭否答言不。

　　释签(十)(九)彼小乘言不灭者以无作之业至未来世名为不灭非常住不灭。

　　今家所用小乘戒体两宗所明皆出圣师不可偏取通则只以无作为戒体别则依有是色依空双非不可执诤如禅门文也。

　　戒疏(上)(十一)初戒体者不起而已起即性无作假色(云云)。

　　璎珞经云一切凡圣戒皆以心为体心无尽故戒亦无尽。

　　禅门(二)大乘教门戒从心起即以善心为戒体此义如璎珞说。

　　签(四)(廿六)心非色故戒亦非色故心无尽戒亦无尽故使一切皆摩诃衍。

　　戒疏(上)(十三)大乘情期极果凭师一受远至菩提(云云)方便求受其体则兴若舍菩提愿若增上烦恼犯十重其体则废若无此二缘至佛乃废。

　　咸教主曰夫言体者当论二种一者当体二者所依今明所发无作体者乃是宗中所明因行从因克果有修有发附事而明故须具于当体而辨未涉所依也当知戒体通色通心盖由禀戒从三业受精持无犯虔重恪诚方乃发起无作戒体此体发时必有能发必有所发心为能发色为所发以由戒法禀受之时心不散乱身则翘勤口则答对并由精勤方乃纳戒在心方有无作体发故知若无虔勤之念不能纳戒在心若从纳义戒为能纳心为所纳若从发义心为能发戒为所发所发之戒即是一种圣法善业此善业者即无表色天眼能见与小乘戒业体无别但由大乘圆实教中诠量此体与小乘异乃通二向从能发属心从所发属色止观辅行以心为体从能发而言戒疏论文以色为体从所发而说故知非心则无以发非色则无以彰是故诸文或从心说或从色说有兹所以文方不虚此色此心皆属当体皆属于事有兴有废在教在权并由三师禀受作为精持制止而得此戒即修治造作之妙行也五章言之乃属宗摄辅行判之并是明宗深有所以如此判已戒之当体义有定准然后方可论其所依所依者即理性也故此事行大乘诠之并由理具方有事用若无理体而为所依行未免邪事皆成妄是故圆事乃即理之事所修之行乃全性起修行从性起方云诸行无作事与理即方云体内之权行是妙行权是妙权此大乘戒乃全理之事全性之修方为妙戒是故特云不起而已起即性无作假色者性之一字全提理性之所依起字色字乃语发戒之当体当体有二起字是能发之心色字是所发之色由依于性而发此戒故云起即性无作假色也北峰曰从悟理约本实说诸法唯心从迷情约教权说故起业是色杂编云夫言体者有当体有所依当体属色所依属心其熙钞顶山不能备引。

　　问今性无作假色与律圆宗戒体同异耶曰律据藏识含藏一切善恶因果染净种子故以藏识善种子为体今明性具诸法故以性色为体是则善种与性色本同济缘问云假色与下细色何别(约有宗心论假色并天台假色以问空宗分通大乘细色也)答若彼心论名体俱别若对戒疏名别体同由心所造善恶业种微细难知故名细色问四分既明善色恶色天眼所见那得谈体却云非色答彼明细色义通大乘此谈非色正符宗意(文)。

　　<PIC>X28010001.gif</PIC>

　　别教修中

　　止观(六)(卅二)初心尚未入十信至回向若无回向岂得修中无修则无证此中道观于凡夫人望崖无益。

　　辅行(六下)(十八)言修中者亦寄次第实而言之三观圆修以二观心修于中道是故至此即名圆修故四念处云别向圆修即此意也。

　　妙宗(上)(廿七)方便立已圆观可修于十向中即以所显中道佛性而为能观中道之观谛观不二惑智一如三观圆修是无作行。

　　妙玄(三)(十一)十回向始正修中此中但理不具诸法。

　　辅行(三上)(十六)十回向中一一回向各各有十所缘境界第十向中第十观者名为无相第一义观得入初地。

　　北峰师曰原此教中诸大菩萨积劫练行多门赴机岂至回向犹观但理今谓不出二义一者但中顺权教也二者圆中据实行也有以教证二道说圆修者误矣或问十向所修无作与圆无作同异云何曰妙玄云或从教道十向无作断苦集有道灭圆教即苦集是道灭故二无作即断不同四教义云非圆教之无作即此义也若尔十向无作应断苦集耶曰从教则断从行则不断也。

　　所观阴境

　　凡夫境界有根尘识识谓五识五意识第六识尘谓可见可对色不可见可对色不可见不可对色根谓六根浮尘外根胜义内根经论浩博故此录示。

　　大品云为过一切色相灭有对色相不念种种相入无边空处过一切色灭可见有对色灭有对色灭不可见有对色不念种种色相灭不可见无对色一切色法唯十一种谓五根尘法入少分少分者无表色也。

　　大论二十一四十一云三种色者一可见有对二不可见有对三不可见无对。

　　阿毗昙云一可见谓色是二有对有十谓五根尘若云不可见有对应但云五根四尘三不可见无对谓法入少分。

　　大经二十一云眼见色坏名为过色五根尘坏名过有对于二种余及无教坏名过异相此之三色并在色界欲入无色故灭此三(已上四文并辅行六上四纸引)。

　　阿毗昙明三种色一者可见有对色即色尘一法为眼所见假极微所成名为有对二者不可见有对色谓眼等五根此胜义根也声等四尘此之九法非眼所见皆假极微所成三者不可见无对色即无表色唯识宗明第八识变三种色一唯粗非细即山河大地等二亦粗亦细内身浮尘色对山河等色即细比内身中五根即粗三唯细非粗即内五根此即大乘胜义五根以能造八法不可见有对净色而为体性地瑜伽论及五蕴论明三种色谓显色形色表色开显色为十三谓青黄赤白光影明暗烟云尘雾空一显色开形为十谓长短方圆粗细高下若正不正开表为八谓取舍屈伸行住坐卧俱舍出无表色者谓无所表彰也涅槃出无作色者谓无所作为也萨婆多出无教色者谓无所教示也(翻译名义第三卷三十八显色篇引)夫言根者义有二种一者浮尘外根二胜义内根言浮尘者四大是能造四微是所造色香味触四微和合乃得成根故楞严云我今观此浮根四尘只在我面资中师云浮虚不实昏翳真性故曰浮尘此浮尘外根也言胜义者即清净四大洪敏师钞云此胜义根虽用能造所造八法为体是不可见有对色能照境发识乃圣人所知之境其义深远非同尘境粗浅故名清净此是染中说净非无漏妙明之净此胜义内根也(翻译名义第六卷阴界入法篇第五十八引)佛地论(声字函第六卷)大圆镜智(八识)平等性智(七识)妙观察智(六识)成所作智(五识)现量境(定心离分别)比量境(散心分别)。

　　毗婆沙论(道泰译分字函第七卷)云何智法云何识法(云云)识即智智即识惟长一字何者阇那秦言智毗阇那秦言识长一字者所谓毗也为断如是意欲说差别义故先说智次说识复有说者此俱是根本法故增长法中识为根本寂灭法中智为根本复有说者俱是元首法故如说道品法中谁为元首所谓智也生死法中谁为元首所谓识也。

　　瑜伽师地论(弥勒造玄奘译听字函第十五卷)现量者三种一非不现见二非已思应思三非错乱境界(释文不录)问如是现量谁所有耶答略说四种所有一色根现量二意受现量三世间现量四清净现量色根现量者谓五色根所行境界如先所说现量体相意受现量者谓诸意根所行境界如先所说现量体相世间现量者谓即二种总说为一世间现量清净现量者谓诸所有世间现量亦得名为清净现量或有清净现量非世间现量谓出世智于所行境有知为有无知为无有上知有上无上知无上如是等类名不共世间清净现量比量者谓与思择俱已思应思所有境界此复五种一相比量二体比量三业比量四法比量五因果比量相比量者谓随所有相状或由现在或先所见推度境界如见幢故比知有车由见烟故比知有火如是以王比国以夫比妻以角比牛(云云)体比量者谓现见彼自体性故比类彼物不现见体或现见彼一分自体比类余分如以现在比过去(云云)业比量者谓已作用比业所依如远见物无有动摇鸟居其上由是等事比知是杭若有动摇等事比知是人若闻嘶声比知是马(云云)法比量者谓以相邻相属之法比余相邻相属之法如属无常比知有苦(云云)因果比量者谓以因果展转相比如见有行比至余方见至余方比先有行若见有人食不平等如是等类当知总名因果比量是名比量。

　　瑜伽师地论(福字函第六十三卷)一阿赖耶识二转识阿赖耶是所依转识是能依此复七种所谓眼识乃至意识譬如水浪依止暴流或如影像依止明镜复次诸识皆名心意识若就最胜阿赖耶识名心何以故由此识能聚集一切法种子故于一切时缘执受境缘不可知一类器末那名意于一切时执我我所及我慢等思量为性余识名识谓于境界了别为相如是三种有心位中心意意识于一切时俱有而转若眼识等转识不起彼若起时应知彼增俱有而转如是或时四识俱转乃至或时八识俱转又一意识于一切间分别一境或二或多自境他境故说意识不可思议复次阿赖耶识无有烦恼而共相应末那恒与四种任运烦恼相应于一切时俱起不绝谓我我所行萨迦耶见我慢我爱不共无明是诸烦恼与善不善无记识俱而不相违其性唯是隐没无记任运而起当知诸余分别所起随众缘力差别而转(云云)。

　　达磨杂集论(安慧菩萨糅唐玄奘译第二卷)云何建立识蕴谓心意识差别心者谓蕴界处习气所熏一切种子阿赖耶识亦名异熟识亦名阿陀那识以能种集诸习气故(云云)意者谓一切时缘阿赖识思度为性与四烦恼相应谓我见我爱我慢无明(云云)识者谓六识身眼识乃至意识了别为性。

　　摄大乘论释(世亲菩萨造三藏玄奘译孝字函第一卷)三种自性一依他起自性二遍计所执自性三圆成实自性论曰由摄藏诸法一切种子识故名阿赖耶胜者我开示又曰阿陀那识甚微细一切种子如暴流我于凡愚不开演恐彼分别执为我。

　　此识亦名阿陀那识何以故由此识于身随逐执持故亦名阿赖耶识何以故由此识于身摄受藏隐同安危义故亦名为心何以故由此识色声香味触等积集滋长故。

　　佛性论(天亲造陈真谛译竭字函第三卷)心者即六识心意者阿陁那识识者阿梨耶识。

　　大乘唯识论(天亲造陈三藏真谛译力子函)实无有外尘似尘识生故犹如翳眼人见毛二月等。

　　大乘中立义外尘实无所有若尔云何见有外尘为证此义故言似尘识生故由识似尘现故众生于无尘中见尘为显此识故名斯譬如眼有病及眼根乱于无物中识似二月。

　　楞伽经唯识论(天竺三藏魏国照玄沙门统菩提流支译忠字函)心意与识及了别等如是四法义一名异此依相应心说非依不相应心说心有二种一者相应心所谓一切烦恼结使受想行识与心相应以是故言心意与识及了别等义一名异不相应心者所谓第一义谛常住不变自性清净心。

　　成唯识论(护法菩提造唐三藏玄奘译则字函)识所变相虽无量种而能变识类别为三一谓异熟即第八识多异熟性故二谓思量即第七识恒审思量故三谓了境即前六识了境相粗故。

　　摄论释(严字函第一卷)眼根缘外色尘眼识得生与眼识同一时共境有分别意识起若一眼识生是时一分别意识生与眼识共境此眼识若共二识或三四五共起是时有一分别意识与五识共缘境生。

　　南岳止观(下)(十)问曰似识妄分别时为是意识能总分别六尘为六识各各自分别一尘答五识见尘时各与意识俱时而起如眼识见似色时即有一意识俱时分别妄执也余识亦如是是故意识总能分别妄执六尘五识但能得五尘不生分别妄执问曰妄执五尘为实者为是五意识为是第六意识答曰大乘不明五意识与第六别但能分别者悉名意识。

　　辅行(七下)(廿九)唯识云言唯识者唯是一识复分二种一者分别二无分别分别识者名为识识无分别者名似尘识一切世间皆为似尘识之所成三无性等色心之法本来不二彼既分于二识例亦分于二色问色之与识如何同异答若色心相对则有色有心论其体性则离色无心离心无色若色心相即二则俱二一则俱一故圆说者亦应得云唯色唯声唯香唯味唯触何但独得云唯识耶若合论者无不皆悉具足法界复次若从末说一切众生二种不同上界多着识下界多着色若约识为唯识揽外向内令观内识皆是一识识既空已十界皆空识若假者十界皆假识若中者十界皆中专于内心观一切法观外十界即见内心是故当知若识若色皆是唯色若识若色皆是唯识虽说色心但有二名论其法体秪是法性。

　　辅行(五上)(廿四)又有宗五识及五意识并第六识俱能引起受等三心若依乘论五识定无起三心义虽此同异今初且观诸识为境问识阴是王有宗心王与数同起如何别于心王修观答此但宗计意则不然直尔观心义当观王。

　　止观(五)(九)然界内外一切阴入皆由心起佛告比丘一法摄一切法所谓心是论云一切世间中但有名与色若欲如实观但当观名色心是惑本其义如是若欲观察须伐其根如灸病得穴今当去丈就尺去尺就寸置色等四阴但观识阴观阴者心是也。

　　辅行(五上)(廿五)然界内下欲示识心而为观境先且总揽心为起由即前所引经论是也佛告下重引阿含大论以证心造若欲下双举二譬世出世阴如条如病一念识心如根如穴如华他治病汤不过一种两种灸不过一穴两穴若尔观心即足何故第四破遍文末更例观于余阴界入答欲融诸法示观境遍是故下文例余界入若示境体观心即足以心遍故摄余法故又非但心摄一切亦乃一切摄心故四念处云非但唯识亦乃唯声唯香味等今当下从广之狭正示境体阴入界三并可为境宽漫难示故促指的略二就阴如去丈就尺略四从识如去尺就寸以由界入所摄宽多阴唯有为有为之中义兼心色故置色存心心名复含心及心所今且观心王置于心所故初观识余下例之问五识五意识及第六识并能生于受等三心何等识心及所生三心是今观境答五识五意识定是今境未属烦恼在无记故于第六中取能招报者仍须发得乃属烦恼境余之分别方属今境此五识及五意识虽在今境仍在下文历缘对境中明。

　　十义书(二)且如止观去于丈尺唯取于寸乃是于事造中去其所造取能造以为所观之境故云伐树得根灸病得穴乃是去其千枝百脉唯取一根一穴立所观境故云先重明境故扶宗云以一念识心为境也。

　　止观(六)(卅七)历余一心三观者若总无明心未必是宜更历余心或欲心瞋心慢心此等心起即空即假即中还如总中所说(云云)前来所说但观识阴作如此说余四阴亦如是十二入十八界亦如是是名观阴界入境破法遍竟。

　　辅行(六下)(廿四)次历余一心者以向横竖不二一心历于诸心一切诸心无非无明是故初且总观无明总既非宜开总出别无明心中具诸心故问前文但云观于识阴何故得有欲等心耶答一者诸心不出于识二者为对便宜之人故须兼列问贪等即是烦恼所摄何名观阴答虽是烦恼善恶阴摄况此但观欲等心王若尔与烦恼境有何别耶答此是烦恼非烦恼境彼由观发昔此过现习生与下不同故合在此其实烦恼非报阴也虽即属阴摄阴不尽是故下文复例余阴所言历者谓巡检也以别望总故名为余不出无明故云一心次前来下例余阴入等者问应在第七卷末明十乘竟例余阴入皆修十乘何故于此即例余耶答以义便故从初至此单约识心从此已去乃至离爱具约五阴方成法相故通塞中既检校谛缘谛缘必须具足五阴道品念处不可独明一识阴故正助只是助于道品下三只是明于观阴次位等耳故须于此例余阴入将余阴入共为观境问历余一心与四阴何别答有同有异具如向简又历余一心以心对心而论总别若例余阴以阴对阴而论粗细报非报异法相别故故须别明虽复别明应知同异阴不出心心不离阴阴从能覆心从能造造亲覆疏并心为境。

　　止观(八)(一)第二观烦恼境者上阴界入不悟则非其宜而观察不已击动烦恼贪瞋发作是时应舍阴入观于烦恼前诃五欲知其过罪弃盖是舍平常阴入观于果报于中求解今观发作隆盛起重贪瞋。

　　辅行(八上)(一)前观阴入观于报阴报阴无记于彼阴上求于妙解故彼阴境未名烦恼又前别历一心文中虽观贪瞋非今境意但是现起善恶诸惑皆阴入摄是以因阴所起烦恼皆名阴境今境必须因观阴发发重贪等方名今境从今观去正举今境异阴盖等故云起重贪瞋。

　　文句(五)(十七)逼身者五识也心者意识心王也身为八苦所逼而心不厌恼也。

　　记(六)(十三)五识等者逼近也浊在五识名之为近以切已故名为逼身同时意识俱受苦境非初刹那未分别时又只此五识体是异熟八苦故也近岂过此故此同时安能厌患故此心王心所不能以此意识成观唯能分别以成三受三受义成故云切己逼甚故切故一一苦皆由五识以对于境次至第六而重分别复立苦因何能生厌。

　　辅行(五下)(十七)俱舍云由即六识身无间灭为意身者体也无间灭时为意根体尔时五识亦依无间灭意以为亲缘用五色根以为疏缘而生五识五识无间分别生时即名意识。

　　止观(四)(廿二)前诃五欲乃是五根对现在五尘发五识今弃五盖即是五识转入意地追缘过去逆虑未来五尘等法为心内大障。

　　辅行(四下)(十四)前所诃欲对尘发识非直五识得五欲名必须同时意识缘现五尘起五意识分别想着起希须心故名为欲今此五盖方云转入意地者谓前五尘至入禅时意地犹染能覆禅定故名为盖前欲一向对顺情尘盖通违顺对定以说。

　　辅行(五上)(廿四)若依经部大乘法相等同时意识缘现五尘及落谢尘法入所收少分属色少分属心今且观心心即识也。

　　色心五阴十二入十八界拣境从宽至狭指五阴之识即色心之心故云识阴者心是也四明谓总无明心荆溪谓克示境体境既定矣故受之以用观即提起心之一字曰一观心是不思议境而不曰一观识是不思议境者盖有旨焉浮尘外根不能对尘如盲聩𪖵强痹是也能对尘者胜义根也未发识故故名内根五识者根尘相对所发之识也五意识同时意识虽二名不同皆发识之后分别希须之识也色心平等皆是法界而言唯识者识外无色识法界故若分别之言唯识者一有分别识此指心也二无分别识此指色也只一识外既别无色故知若识若色皆是唯识例言唯色者色外无识色法界故若分别之言唯色者一无分别色此指色也二有分别色此指心也只一色外既别无识故知若识若色皆是唯色荆溪云虽说色心但有二名论其法体只是法性然心是法界能造诸法而色是法界能造诸法夫谁曰不然。

　　读教记卷第十七
卍新纂续藏经第 28 册 No. 0585 法华经三大部读教记


　　读教记卷第十八

　　天台沙门　法照

　　止观(四)

　　能观十乘

　　止观(五)(九)(止第七卷三十三纸)。

　　辅行(五)(初)(中止第七卷下廿六纸)。

　　不思议境只可通贯事理不可分对事理余九亦然夫得意者观不思议境任运离四性计不如是不足以为端坐修理观人也然约性离计乃寄起明相耳非谓推四性也才推四性则是不得意者改观属事故义例云从事则专照起心四性叵得此对上理观言也至于破法遍中历余一心例余阴入若理观已成则是观成历法故十义书云例余阴入合在十乘文末但从初至此单约识心从此已去备历五阴以其文便在破遍示耳历缘对境不言可知若不得意者亦须改观历余一心例余阴入故辅行云前观总无明心未必是宜更历余心等十义书以四义明之自有内心修观内外兼修舍内观外专修外观者不然修内心专观及外境事观还用不思议境等十乘否先达以事理二观皆推四性及将不思议境分对事理夫乃不可乎。

　　三千

　　妙经(方便品)唯佛与佛乃能究尽诸法实相所谓如是相如是性(止)如是本末究竟等。

　　金錍(十七)虽则通依一切大部指的妙境出自法华(云云)所谓诸法实相如是相等当知如是相等即是转释诸法实相(云云)实相必诸法诸法必十如十如必十界十界必身土又依大经及以大论立三世界故有三千。

　　止观(五)(十三)夫一心具十法界一法界又具十法界百法界一界具三十种世间百法界即具三千种世间此三千在一念心若无心而已介尔有心即具三千(云云)。

　　辅行(五中)(七)夫一心下结成理境(云云)故大师于觉意三昧(云云)并未云一念三千具足(云云)故至止观正明观法并以三千而为指南乃是终穷究竟极说故序中云说己心中所行法门良有以也。

　　不二门(色心门自他门)　别行玄记(下)(下)　指要　杂编。

　　圆具三千不变而变四明等法界照事即理融净觉形对像生理无事有如经诸法实相如是相等止观不思议境结成三谛金錍指的妙境出自法华色心不二门亦然故指要云事异故六理一故即此宗学者谁不言之而的当者无几应知圆家明理已具三千而皆性不可变至若蛣𧏙究竟一理一切理一究竟一切究竟不唯佛显九亦同彰固不可以下凡名实为妨。

　　三境

　　止观(五)(十七)辅行(五中一)(止十二)(文多不录须者捡之)。

　　北峰师曰观一念理具之谓性照理具无性之谓修解无性而说之谓化他此说不可易矣鉴堂曰古人问性德境通修不通修今反质云修德境通修否盖修德境即性德境之修相也神智以修德境对事观失之甚矣。

　　生生

　　止观(五)(十三)例如八相迁物物在相前物不被迁相在物后亦不被迁前亦不可后亦不可只物论相迁只相迁论物(云云)。

　　辅行(五中)(八)八相迁物者相为能迁物为所迁俱舍颂云此谓生生等于八一有能谓本四相及随四相名之为八大相名本小相名随以此八故令一切法成有为相言生生者所谓小生生大生等等谓等于余之三相谓小住住大住小异异大异小灭灭大灭于八一有能者通无穷难所谓小相于一有能能相大相大相于八有能谓一大相起时必与三大相及四小相俱起并一本法故云于八余三大相各亦如是故此八相望于本法不前不后。

　　止观(五)(廿五)今解生生故生者即是大生生小生八相所迁有漏之法也。

　　辅行云通无穷难者此释出俱舍颂意何者颂云此谓生生等即小生生大生乃至小灭灭大灭如是则大小循环不休堕无穷矣所以特言于八一有能则便通了无穷难也此记主深得论意故云耳。

　　三无为

　　俱舍论(真字函第一卷)无漏谓道谛及三种无为谓虚空二灭此中空无碍择灭谓离系随系事各别毕竟碍当生别得非择灭。

　　论释无漏云何谓道圣谛及三无为何等为三虚空二灭二灭者何择非择灭此虚空等三种无为及道圣谛名无漏法(云云)三无为中虚空但以无碍为性由无障故色于中行择灭即以离系为性诸有漏法远离系缚证得解脱名为择灭择谓拣择即慧差别各别拣择四圣谛故择力所得灭名为择灭(云云)云何随系事别谓随系事量离系事亦尔(云云)永碍当生得非择灭谓能永碍未来法生得灭异前名非择灭得不因择但由阙缘如眼与意专一色时余色声香味触等谢缘彼境界五识身等住未来世毕竟不生由彼不能缘过去境缘不具故得非择灭。

　　辅行(五下)(十二)三无为者一虚空二择灭三非择灭旧名数缘非数缘也俱舍颂云此中空无碍谓太虚空无碍为性非谓所见空一显色及窍隙等颂云择灭谓离系随系事各别随三界系见见品品皆名为系所系不同名为随事离一系故得一择灭择力所得灭名为择灭择谓断智推度令灭故名择灭非择灭者颂云毕竟碍当生别得非择灭此非择灭二类不同谓根尘阙缘及所证位诸无知惑不得续起名碍当生如缘一色时于余诸色及余四尘得非择灭为正缘色碍余色等当不生故名碍当生。

　　析玄(下)(廿七)今此中约见道前凡夫断惑不分理事一时合断问此见道前凡夫位断惑有何所证答于一一品惑解脱道中皆证一分非择灭无为又(下)(卅三)言此有八十九解脱道及灭者即八十九品解脱道智是有为果八十九品择灭理是无为果谓见道有八解脱道及所证八品择灭理修道有八十一品解脱道及八十一品择灭理故有为无为各成八十九品也。

　　净名疏(九)(廿五)但三无为一是涅槃二非涅槃垂裕记(十)(十九)一是涅槃者暹云择灭无为也二非涅槃者虚空及非择灭也。

　　然三种皆名无为者盖表圣人证真空理无生无灭无所作为也言虚空者此方便贤位之人观于空理为性乃真空无碍也择灭者此约无漏智断三界惑证择灭理乃见修四果圣位也非择灭者此约世智用六行观于见道前凡夫位中不分事理一时见思合断证三四果也言根尘阙缘者良由此人以智断惑于根尘中只缘一根尘其余根尘阙缘不起如眼与意专缘一色不缘其余声香味触由阙缘故别得非择灭之名也当知虚空与非择灭通于凡圣择灭唯在圣果何者虚空既取无碍为性非择灭乃约根尘阙缘所以通凡圣也择灭既是初果圣人用智断惑而证真理唯局在圣故净名疏云一是涅槃者局也二非涅槃者通也有云以胜斥劣者不考疏意或问三无为既是所证真理出世空法如何判属法尘四类曰小不谈八识即以法尘为所依空法为当体此小乘诠法分齐也又问俱舍云无为是非因果者何曰盖因果属事今从理说故云尔又问三种无为为四谛皆有为局一谛曰通则四谛皆有以由伏惑是道谛断惑是灭谛所破惑体是苦集谛别则唯在灭谛以择力所得故也。

　　家家

　　止观(六)(五)成论明十六心正是初果位异部明十六心是修道位今且依修道断一品欲惑次第至第五品尽皆名斯陀含向若超断至第五品名家家次断六品尽名斯陀含果超断至六品尽名一往来次断第七品至第八品名阿那含向超断至第八品名一种子次断第九品尽名阿那含果毕竟不复还来欲界辅行(六上)(六)若释家家应须先辨欲惑九品能润七生断品多少对果高下谓上上能润二生上中上下中上各润一生中中中下共润一生下之三品共润一生断多少者俱舍云断欲三四品三二生家家断五至二向断六一来果释曰断上三品则损四生余三生在为六品润名三生家家进断中上又损一生并前损五余二生在名二生家家更断中中未损一生但名二向更断中下兼前中中成损六生余下三品但润一生名为一来问何缘无断一品二品及断五品名家家耶答必无断二不至第三而命终者亦无断五不至断六而命终者谓由圣者起大加行必无不断大品惑尽而命终者言大品者谓三品也离三成九故三名大若断至二必至于三是断初大品也若断至五必至六者是第二大品又无一品能障于果是故断五必至于六此次断义与今文同问若无不断大品而命终者何故断八不至于九而有命终答断九二义故异三品一者得果二者越界第九一品以有障果及能越界故断至八有命终者六唯得果无越界义是故断五必至于六二三品中全无二义断二必三于理不疑今文中言超断者即是下文小越之人本在凡地未得色定或修欲定欲惑未断此人至十六心超断五品名为家家此之五品同四品故随其本断品之多少而得名为家家种子及以无学向果等名然大师所用并准旧婆沙若欲知者更捡彼文又家家者有二不同谓人及天天谓欲天二三家生而证圆寂人谓人处或三二家或三二洲而证圆寂若天三生天三人二若天二生天二人一人生三二反此可知故天家家先于人中得见道已若超若次进断三四后于天中三二处生人中反此天家家者于最后生天中余残结断名得圆寂人中家家准此说之。

　　妙玄(四)(廿五)从初果心后更修十六谛观七菩提行现前即此世无漏断烦恼一品无碍断欲界一品烦恼乃至断五品皆是于向亦名胜进须陀洹约此论家家也。

　　金刚论(上)人天二别极七反生何故七生余七结故七结者何欲贪及瞋色无色爱掉慢无明从此复断欲界修所断惑乃至五品名斯陀含向是中依说二种家家。

　　止观依婆沙超断论家家荆溪引俱舍颂次断文释家家毕断云此次断义与今文同则知俱舍次断家家与止观超断家家一也此自言超次家家是同非谓超断人与次断人同有云俱舍颂超有云超次兼颂有云与止观次断同者误矣或问妙玄一品五品云者何也曰玄文盖约二果向是论家家之位进则成二果退则在初果非论家家位次也又有引金刚论为妨例此又问楞伽云须陀洹有三种下者极七中者三五上者即生而般涅槃以此七生分于三根于上超次如何收束虎溪曰此该次断中二种人中下似次断中不加行人上者似次断中加行人经中兼含不可定判也。

　　般般

　　俱舍颂曰此中生有行无行般涅槃上流若杂修能往色究竟超半超遍没余能往有顶行无色有四住此般涅槃　行无色有九谓三各分三业惑根有殊故成三九别。

　　止观(六)(五)次断初禅初品至非想第八品凡七十一品悉名阿罗汉向六种那含位在其中。

　　辅行(六上)(六)六种那含位在其中者大论三十三云五那含者谓中生行不行上流复有六种五如上加现复有七种六如上加无色俱舍不立现般但取色般并五为六颂曰此中生有行无行般涅槃上流若杂修能往色究竟超半超遍没余能往有顶行无色有四住此般涅槃释曰不还有五一中谓欲界没于色中阴而般涅槃二者生般生色界已而般涅槃三者有行生色界已长时修行方般涅槃但有勤修无速进道四者无行生色界已不经久修无功用行而般涅槃勤修速进二道俱无五者上流于色界中要转经于四禅天处方般涅槃上流又二一者有杂修即乐慧是二无杂修即乐定是有杂修者往色究竟无杂修者往于有顶颂中余字是不杂修又有三种一全超者谓在欲界于四禅中已遍杂修遇缘退失从梵众没生色究竟中间尽越故名全超二者半超梵众没已中间渐受十四天处或超一二乃至十三后乃方生色究竟天皆名半超非全超故通受半名全不能超名为遍没无杂修者生无色界唯不能生五净居天从广果没生三无色后生有顶方般涅槃故此那含纵生无色犹属色摄若欲界没生无色天即无色摄复有九种中生上流各三种故如释签引此六九中未入般前或得名为罗汉向摄在色界时或有勤修速进故也。

　　妙玄(四)(廿五)五种般者中般生般行般不行般上流般也七种者开中般为三种也八种般者五如前更有现般无色般不定般。

　　签(七)(十八)准俱舍论总为九种谓三各分三谓中生上流也有行无行生色界已方般涅槃并生般摄言中三者谓速非速经久如迸火星以喻三义思之可知并于中阴论速非速等生有三者一生约速立二有行约非速立三无行约经久立并生色界已论速等也上流三者一全超约速立二半超约非速立三遍没约经久立从色初至色末始终有此三人不同如是三九由业惑根异言业异者造顺现业成中般造顺生业成生般造顺后业成上流般言惑三者下品惑成中般中品惑成生般上品惑成上流般言根别者上根中般中根生般下根上流般。

　　或问俱舍颂云住此般涅槃辅行何云不立现般曰此点止观对大论说也止观云六种那含位在其中大论即第六是现般俱舍则第六不立现般但取无色般并五为六盖俱舍七种则有现般也辅行言但取色般必脱无字以五是色般故若不定般名出毗昙婆沙言不定者约期心说三果圣人期心欲界般涅槃却在色界或无色界而般涅槃名不定也又疑三果不还欲界如何于三果上论欲界现般曰断欲惑已其身已谢则不还生今虽断惑其身未谢不妨三果于欲界现身论涅槃也签云十六处于十八中除大梵无想故也。

　　圆断

　　辅行(七上)(十二)文似次第意实圆融故于前四勤而观之但粗惑浮疏细惑沉隐故分已生未生之相先已三观勤观已生令速不生又更勤令未生不生是以粗惑任运先除且得名为已生不生入六根净进修三观复伏细惑名为除断粗惑先去真谛先成。

　　止观(七)(卅二)十信具足名六根清净相似之位四住已尽。

　　辅行(七下)(廿四)次明十信位者五品已能圆伏五住岂至此位别断见思但是圆修粗惑先断犹如冶铁粗垢先去。

　　玄签云云。

　　指要(下)(五)圆人始终用绝待智顿亡诸法理果尚亡惑何次第只由此智功力微着故成疏亲由疏亲故惑落前后名迷厚薄智疏惑厚智亲惑薄传传明之此乃约智分惑也既有厚薄之义故强分三惑义开六即名其亡智浅深若论亡智了于即理无一德可修无一惑可破强分厚薄浅深也。

　　圆人一心既具十界当知三惑只在一心以由最初不了一法界故名曰无明如尘若沙起见起爱一体三惑即十界因断见思即破六凡因断尘沙即破二乘因断无明即破菩萨因以由三观圆修三惑圆断但粗惑断处自受见思之名观智浅深可以意得故曰譬如冶铁粗垢先去极其根本惑智一如不须断除及翻转也。

　　得得

　　止观(七)(十九)辅行(七下)(二)。

　　净名疏(五)(卅六)若毗昙人三世是有过去虽去善法不灭得绳所系未来虽未有时至则起现在善法成就在心故皆是有昙无德人则二世无过去实法善灭故无但有假名得报不失未来未有故无现在善法成就在心故是有也。

　　小乘不明八识故立得绳任持三世无作十二者即三大三小并初念三以成九法又于二念自起作法及大小得成十二也验第三念中成三十六则过去成三法现在成共三十九从此展转得遍虚空然无作之法任运而起如陶家轮复有法俱得也言但与形俱者即是形俱无作若尔现报灭未来报未起时得得以何为形俱曰中阴又如夺胎之类也何云身死得谢曰且取现报以说若未来续起任持不断始自无间终至四果皆有之不得谓三藏四念处观心无常中是其阶位也。

　　读教记卷第十八
卍新纂续藏经第 28 册 No. 0585 法华经三大部读教记


　　读教记卷第十九

　　天台沙门　法照

　　诸部(上)

　　光明定题

　　光明玄(十)(五)上来举譬多是义推依文立名显然可解何者义推疏远依文亲近以己情推度是故言疏彼义例此是故言远用佛口说是故言亲即此经文是故言近岂可弃亲近而从疏远耶。

　　拾遗记(中)(七)然而大师深知三字是法非譬从兹自立附文当体二种解释其中附文含于二义一直名理二从事用若当体释唯从理立今欲依文先贬譬释多是义推不及依文显然可解。

　　光明玄(十)(七)问旧云此经从譬得名云何矫异而依文耶答非今就文而害于譬若苟执譬复害于文义有二途应须两存故前云义推疏远依文亲近若钝根人以譬拟法若利根人即法作譬下文云如深法性安住其中即于是典金光明中而得见我释迦牟尼又空品云为钝根故起大悲心钝人守指守株宁知兔月利人圆解不须株指。

　　拾遗记(中)(十三)今释经题存于二意一顺佛语故依文释二对古师故作譬释言对古者因见三师不善用譬所譬不周乖违法性故作譬释具显法性深广之义而对形之如此用譬虽无经据存之有益是故二途不偏废一汝专执譬则弃亲逐疏我今双存则亲疏俱得。

　　依文立题约义收机先达云究论单法为名乃的依圣人称唱虽通利钝取解实不以被机定题今取之。

　　事理二定

　　光明文句(上)(五)佛常在定而群机扣佛佛欲应之故示轨仪如来常寂犹尚乐定入游法性出叙经王。

　　记(一)(十五)初入定者大觉顿圆照而常寂今之入定盖示轨仪令人乐定次叙述者既入妙定见法尊贵即于此定叙述经王言叙出者实未示于出定之相盖寂不妨照故云出耳佛不出定即说此经意本彰于寂中有照也。

　　光明文句(下)(末)问佛何处入定此云从三昧起答初将说经佛游甚深法性今说将竟故从三昧起此经首尾皆在法性中说其文甚明。

　　记(六)(卅二)问新经自云尔时薄伽梵于日晡时从三昧起观察大众而说颂曰金光明妙法最胜诸经王今之谶本何故三番赞毕方云从三昧起耶苟译者所见不同其如集经者梵本编文安次如何耶答梵本不同岂须和会(云云)。

　　索隐记(一)有二义一者梵本不同岂须和会以灭后结集有窟内窟外之殊又诸部宗计取舍不同故知诸经不无增损是故梵本安可一概二者如华严分真菩萨此根入正受彼根起出说妙觉极果岂不能耶。

　　新经十卷(义净译场字函)。

　　所入之定为理事耶若事者首尾在法性中说经云游于无量甚深法性若理者理无动静出入之相及以礼塔等事曰即理之事也皆随物偏好耳草庵之说云。

　　信相位次

　　光明文句(上)(二十)信相者信家之相在似道中别判三十心圆判铁轮位下文云见有一人似婆罗门以捊击鼓鼓是法身击是机动似位机兴知非真击又真似之位地地相随无位不有如普贤修普贤行满位邻尊极此似则高信相称似道者未敢判其高下也记(二)(廿二)初约名释信通真似既言信相信则非真似真似信是其真证前相故也别教三贤是似信位初地已上方得真信圆教登住便得真信即以十信名为似信(云云)二又真下明似通上位二初明位位有似已证名真未证名似普贤等觉望极名似故立贤名。

　　光句(上)(卅)踊跃者登位也欢喜者信生也别教释者信相似位中疑惑去登欢喜地中信生也圆教释者信相铁轮位中疑惑去入住铜轮位中欢喜也若作普贤似位释者下地中疑惑去十地顶深信坚固犹若金刚邻真接极而生欢喜也。

　　记(三)(六)真信解发入欢喜位别在初地圆在初住并破无明名疑惑去此皆内凡而释似位十地顶者若不立等觉即第十地破上品无明之惑升于后心此位名为众伏之顶金刚喻定既为最后无明所动故生欢喜及踊跃也。

　　光句(中)(六)鼓是法身击是机智婆罗门是净行似是邻真邻真之人以似解之净智和会法身甘露相应灭苦生乐。

　　按大师释信相位次先示似位在别圆地住之前次乃以似通上耳故释欢喜踊跃之文亦先以似位疑去而入地住也或问前释欢喜踊跃信相已入分真今释似婆罗门信相却居似位者何曰此乃迷名而不知义经文显云信相见有一人似婆罗门若以婆罗门便是信相不知是谁见有一人耶不考经文妄生戏论或云前是实行后是权行或云悔品似位是邻极之似或云经家顺法譬次第故先寿后忏或云今似婆罗门既在梦中见闻科内则是室中怀疑之时或云梦人击鼓事虽寿量之后表机扣应理实决疑之前作是说者可哀也哉。

　　三种忏法

　　光明文句(中)(四)小乘作法者如毗尼中发露与学二十僧行摩那埵(此翻意喜亦翻折伏贡高亦名下意即承事众僧也)或半月作法或对首作法或责心但令作法成就不障僧事即清净也阿含中亦作相忏犯欲人作毒蛇口想此观成时淫罪即灭亦有观空忏只是真空。

　　记(三)(十四)初作法毗尼此云律二十僧者此约忏僧残罪也(云云)小乘犯夷亦有忏法而疏文不引者以忏已既为学悔沙弥仍障圣果故非此中复本清净义也故荆溪云小学悔已障果仍成重罪未忘二阿含下取相上明作法但令三业顺于佛制法成罪灭尚是散心灭罪犹浅今论取相属于定心想成相起灭罪则深故蛇口想成岂唯淫罪得除亦乃欲心不起三亦有下无生言观空者析法明空也观造罪心本无主宰念念无常无谁能作无是业报我见若亡诸使永寂此观若成四趣则除三界须出小乘三忏其相略然。

　　光明新记(四)(七)如毗尼中发露与学者即约事忏夷也。

　　神智谓约事忏夷以破四明今云其妄也何者大师发露与学但是犯后四篇不覆而学悔耳且四明全依禅门而说彼既云义如律中广明但未明忏悔四重法岂非谓律中作法不忏夷耶其小乘作法不忏夷者且从戒藏而说若论经藏亦忏夷愆故引初教为证也大师明判小乘律无作法忏夷而经中有文神智何苦破之或问大师据经而照律师资持记(中四)(下七)问有人准初教经三十僧中忏重得入僧数者答此引伪经不足为据又济缘记(四下)(廿二)二十僧者倍受加十僧位之极有云三十人忏重出初教经此乃伪典不足承用(文)二文却判为伪者何曰辅行(六下)(一)云文义既正或是失译岂以时人未决便推入伪大师亲证位在初依不应错用(文)记中小乘无生既除四趣出三界则断惑证果明矣有云不能断惑证果谓文句功能中命伏为断尔然诸文但明小律作法不灭重罪不可据此辄判小乘经藏三忏之功请详妙玄光明疏记自见矣又谓四明既断作法不引忏夷验下取相无生灭罪断惑亦但后四篇尔今问当文取相显云犯欲作蛇口想安得取相非忏重妙玄显云使犯重人念空安得无生非忏重耶。

　　光句(中)(五)大乘中亦有作法或八百日虚空藏涂厕是也或九十日般舟是也或四十九日大悲忏是也或二十一日法华是也或七日方等是也灰汤澡豆净身辛酒禁口忏愧勤心旋诵各有遍数等皆作法忏摄也取相忏者如方等求十二梦王菩萨戒见华光摩顶虚空藏中唱声印臂相起罪灭虽不正明作法兼得事用也无生忏者如普贤观云端坐念实相如日照霜露观空缘理无相最上虽不正作事相兼上两忏也。

　　记(三)(十四)行者应知三种忏法无生是主二为助缘故前疏云灰汁皂荚助于清水若缺妙观不名大乘便同外道无益苦行须近善师学忏悔处及忏悔法方可行于道场事仪故于诸事皆用妙观照而导之使作法等皆顺实理悉为佛因有谓道场所修行法而为事治须于十乘先修六法后方助开而不思前六在道场中用如今明忏具谈三种岂舍事行(云云)又须了知大乘三忏后一虽可独修不进则须假前二前二不可暂离无生得此意已方可说行三种忏法禅门(二)(六)言观相者但用心行道功成相现取此判之便知罪灭不灭非谓行道之时心存事相而生取着若如此用心必定多来魔事问摩罗亦能作此等相云何可别答曰实是邪正难别不可定取若相现时良师乃识事须面决非文可载。

　　辅行(二上)(五)魔既即印印岂坏印如大论云有菩萨教人修空断一切念后时才起一念有心便为魔动即便忆念本所修空魔为之灭修空尚尔况复观之即法界印。

　　禅门(二)(六)今但举要明相不出四种一梦中见相二行道时闻空中有声或见异相及诸灵瑞三坐中睹见善恶破惑破戒等相四以内证种种法门道心开发等为相此随轻重判之不可定说。

　　南岳四安乐行偈(辅行二上十九引)修习诸禅定得诸佛三昧六根性清净菩萨学法华具足二种行一者有相行二者无相行无相安乐行甚深妙禅定观察六情根有相安乐行此依劝发品散心诵法华不入禅三昧坐立行一心念法华文字行若成就者即见普贤身。

　　三昧仪(第九诵经方法)若人本不习坐但欲诵经忏悔当于行坐之中久诵经疲极可暂敛念消息竟便即诵经亦不乖行法故云不入三昧但诵持故见上妙色。

　　光记(三)(十一)正助二忏修逐根缘自有一向修于正道直登圆住或内外凡自有一向修于助道如南岳立有相安乐行不入三昧但诵持故亦能得见上妙色像此二随根修入不同若悟理时必两舍也自有正助相兼而修或先正后助或先助后正或同时而修今之所立意在同修耳若于三句都不摄者则人身牛也。

　　大乘三忏虽散出诸经举一必皆具足如普贤观诵大乘经作法也得见普贤取相也观心无心无生也光明中七日七夜朝暮净心作法也见弥勒文殊取相也五阴舍空无生也诸经皆然有云大乘三忏备出唯光明者非也上四十九日指大悲忏者此指观音忏为大悲尔若今大悲但三七日也然于取相不可率尔略引禅门辅行以示之须知必先作意求灭罪愆期见好相而修修时不可悬望好相恐招魔事故也但只一心求灭罪障而修作法而修无生功成罪除其相自现也窃观禅门谓行道之时心离相着则似全不许修忏时心存事相何故四明云口说六根罪时心存三种忏法方等专求梦王阿含专想蛇口普贤观为我现身岂非作意求见事相耶曰上云不可率尔正为此也且以今人修行布施言之或求佛果或求世福先亦须念为求佛果为求世福若行施时心心只在佛果世福则反成乱想取着又须离着忘情犹如磨镜垢尽明现岂可磨时心心在明虽非心心在明终是求明磨镜镜明之处方验尘销今取相忏亦复如是但阿含中蛇口想者似如念念心观事相然亦不可一途而判有但勤修任相自现者有专一相而相起取验者机别教殊岂可一准。

　　光句(中)(五)作法忏成违无作罪灭而性罪不除如犯杀生作法忏成违无作罪去而偿命犹在即其义也取相忏能灭性罪性罪去违无作罪亦去如伐树枝叶萎根本未去续生如故也观无生忏能灭无明如覆大地根枝叶等悉皆无余。

　　记(三)(十六)无作罪者昔受佛戒由作法发无作体若毁犯得违逆罪今由作法翻破此罪言性罪者即十恶也不论受与不受犯之性自是罪如犯下论云斩大草杀畜二罪同忏二种违制之罪俱除而杀畜偿命犹存二取相由以定心想成胜相熏修力强能转恶业是故能灭性遮二罪(云云)既对遮性辨于无明故此无明通界内外此即通小之相也。

　　止观(四)(二)性戒者莫问受与不受犯即是罪受与不受持即是善若受戒持生福犯获罪不受无福不受犯无罪如伐草害畜罪同对首忏二罪俱灭大论解云违无作罪同灭耳而偿命犹在故知受持之戒与性戒有异也。

　　辅行(四上)(四)性戒不受故无无作若受戒下明受得戒即有无作故性罪之上加违无作出家等戒无作别生是故持则功等虚空破乃随对一支一境举持劝受加罪遮违况犯已法除复本清净故云瞻卜华虽萎犹胜于余华破戒诸比丘犹胜诸外道如伐草下略出遮性同异之相如草畜俱有违制之罪非单提悔二遮俱灭然于害畜仍有性愆故引论解偿命犹在问性罪不灭何须忏耶答既违制已持心相续纵果位广偿为利物因岂同于违且沈三趣。

　　辅行(四上)(十五)发菩提心者若直尔灭罪何必发心如小乘中僧别两忏则翻无始罪境不遍如灭夷过小教权文皆由不发菩提心故又小乘忏但名抵债不为护他故无偿理为翻此等发菩提心(补注十三三西京楷师云以无漏力强排三涂之债故云抵债也)。

　　光记(三)(七)然菩萨行为转先业作利他缘乃论无生等三种忏法声闻自度纵明忏悔多在作法求免三涂。

　　此等作法能免三涂菩萨为转先业作果上利缘若论忏法之功实除三障不必偿也问大乘作法但灭遮罪不灭性罪耶曰诸文且从三忏一往对论未可为定以由六番功能中此且初番总而言之大乘三忏皆能除三障也。

　　观心观佛

　　观经疏(一)此经心观为宗实相为体所言佛说观无量寿佛者佛是所观胜境举正报以收依果述化主以包徒众观虽十六言佛便周故云佛说观无量寿佛。

　　妙宗(上)(七)心观者经以观佛而为题目疏今乃以心观为宗此二无殊方是今观良以圆解全异小乘小昧唯心佛从外有是故心佛其体不同大乘行人知我一心具诸佛性托境修观佛相乃彰今观弥陀依正为缘熏乎心性心性所具极乐依正由熏发生心具而生岂离心性全心是佛全佛是心终日观心终日观佛是故经目与疏立宗语虽不同其义无别又应须了若观佛者必须照心若专观心未必托佛如一行三昧直观一念不托他佛而为所缘若彼般舟及此观法发轸即观安养依正而观依正不离心性故曰心观须知此观不专观心内外分之此当外观以由托彼依正观故是故经题称为观佛若论难易今须从易法华玄云佛法太高众生太广初心为难心佛众生三无差别观心则易今此观法非但观佛乃据心观就下显高虽修佛观不名为难是知今经心观为宗意在见佛故得二说义匪殊涂(云云)纵观他境亦须约心此经正当约心观佛也。

　　妙宗(上)(二)若此观门及般舟三昧托彼安养依正之境用微妙观专就弥陀显真佛体虽托彼境须知依正同居一心心性遍周无法不造无法不具若一毫法从心外生则不名为大乘观也行者应知据乎心性观彼依正依正可彰托彼依正观于心性心性易发妙宗(中)(廿八)今之心观非直于阴观本性佛乃托他佛显乎本性故先明应佛入我想心次明佛身全是本觉故应佛显知本性明托外义成唯心观立。

　　辅行(二上)(十)所言佛者皆具二意一自心三昧所见佛二西方从因感果佛今具含二义共为一境为顺理故从初义释三昧既成随念即见见是心性名心作佛佛既心作故见佛时名见自心若见自心即见佛心以彼佛心是我心故。

　　北峰曰窃详四明之文粤有定境用观二义是以定境须观佛者有三意焉一者俯顺物机宜修外境令心专注二者释迦偏赞彼佛誓愿摄生故三者舍秽取净易出娑婆虽依法体在迷定境属外若约解悟修观乃唯心观称性观佛故钞云良由圆解全异小乘(止)知我一心具诸佛性等又云若一毫法从心外生则不名为大乘观也(文)但唯心之言善须得意不可唯局方寸则十方世界都是一个唯心法界之体故钞云托外义成唯心观立(文)又云然是大乘知心作佛佛即是心若不然者观外有佛境不即心何名圆宗绝待之观(文)斯乃托境显性想彼弥陀了境唯心心外无佛故云约心观佛如斯释义颇合诸文一合经题又经文但观眉间白毫(云云)二合止观常行三昧中云念西方阿弥陀佛去此十万亿佛刹在宝地宝池宝树宝堂众菩萨中央坐说经三月常念佛(二)(四)三合辅行科云先念三十二相以为观境(二上)(十纸)四合不二门云外谓托彼依正色心此之四文皆定境义也然约唯心观佛准观经止观辅行等文故融心解云经云诸佛法界身入众生心想中是故心想佛时是心即是三十二相是心作佛是心是佛疏作感应道交释解入相应释若无初释则观非观佛若无次释则生佛体殊二释相成是今观法(文次　义是约心初义是观佛故云约心观佛)又止观云我所念者即见佛心(文二)(四)辅行释云此正明于境以修三观中观文云我所念等诸句中所言佛者皆具二意一者自心三昧所见佛二者西方从因感果佛今具含二义共为一境为顺理故从初义释(二上)(十)言为顺理故从初义释者钞主的据此义及疏中二释相成是今观法此皆用观义也或问今立弥陀为境为真为妄曰指要已释如云修观行者外境未忘已来见有他佛故起信论云以依转识故说为境界则知过在于我何关佛耶(文)又十义书云故应佛色心既为行者所观乃是感应共造故约感边亦得是外阴入法也(六)(四)问约心观佛为独观佛为心佛俱观若独观佛正同钞云观外有佛境不即心何名绝待观耶若心佛俱观却见心佛淆混曰定境专外万法唯佛只是观佛今约用观唯心法界佛外无心终日观佛便是终日观心故钞云然是大乘知心作佛佛即是心既云唯心全佛是心佛外无心也不同昔人佛为所观心为能观也问钞云须知依正同居一心及节节云心性等莫同净觉揽彼依正归乎内心修观曰今约唯心体具皆是能观妙观复是所显法门故彼依正色心全是我心名为同居一念并约修观能观所显说也问若观内境名唯心观若观外境应名唯色观今定境属外观约唯心未悉如何曰一显大教唯心体具二顺经疏心观为宗经云是心作佛疏云心观为宗钞主约此故立唯心观佛也若尔还可名为唯色观得否曰圆观法界有何不可故钞云唯色唯心也问妙宗云内外分之此当外观又云难易言之此当观内何谓也曰须知文有三节初须知下定境专外二若论下引三法并难三今此下正定此经约心观佛如此分之其义自显问内心修观既论拣境今外境修观还论拣境否曰经云但观眉间白毫钞云的示观法相有八万都想难成故令但观眉间白毫相此为要门也(下云)(四云)随乎行者或依或正随观一境即是拣境今是观法之要且取白毫以为的拣问十义书四义今此观法何义可收曰义书一约内境修观二内外兼修三舍内观外四初心便修外观此之四义并属定境今此定境属外正同彼第四义也今论唯心观佛自是修观故有小异宜须甄之问止观中明定境修观有两重能所今此疏中释题直约境智修观但明一重能所不说定境者何曰经中十六胜境以为定境属于所观今大师直约心观为宗用唯心三谛三观以论修观俱属能观故钞释云妙谛妙观悉是能观阴等诸境皆是所观(上)(廿八)则十六境皆属阴摄若得此定境用观之意两重能所其义自明。

　　安养教主

　　止观(七)(廿七)无量寿观云阿弥陀佛八万四千相一一相八万四千好萨遮华严皆云相为大相海好为小相海既言相海岂局三十二耶为缘不同多少在彼此真实之相为别圆两道品所摄。

　　辅行(七下)(十五)无量寿观下正明别圆法身现相(云云)。

　　解谤(二十)(八)止观辅行显言观无量寿八万相好与华严经藏尘相好同是别圆道品所成法身真相对斥藏通相非奇特何得辄云定非圆别舍那之像耶。

　　观经疏(十)(七)故文云无量寿佛身量无边非是凡夫心力所及正可取如释迦毫相大小现观若得三昧观心成就方可称彼佛相而观也。

　　妙宗(下)(十一)今经明说无量寿佛身量无边与大论云色像无边有何异耶彼云无边既称尊特此何独非况疏专引彼论此文以证身量无边之义验今佛身的是尊特不须疑也。

　　经说无边疏判观心成就方可观之若未成就则不可观岂常身常相耶。

　　妙宗(下)(五)今经教相唯在圆顿释能观观是妙三观释所观境是妙三身疏解今文云观佛法身约位乃当圆教七信正托法性无边色像尊特观心使其增长念佛三昧据何等义云是生身。

　　此文不出四义一圆教二观三法身四深位既是圆教妙观性具法身七信深位方能观见验非安养生身常所见相若是彼土生身常相凡小初心莫不皆见何俟七信破见思耶。

　　妙宗(下)(十)若惯习小者及诸凡夫依事识故不于尊特而论明昧良以此等虽因临终回向得生佛顺本习故且用小令其证果既说无常苦空之法须以生身相好应之。

　　解谤(二十)(五)以彼经说阿弥陀佛有三十二相在须摩提宝堂之内为比丘说经此经明说若欲志心生西方者当观丈六像在池水上大本中说安养国中佛所浴池广八万四千里小本莲华大如车轮(云云)解谤(三十)(二)诸经所谈往生之行(止)故托安养三十二相(此以机教土相验佛常身正当丈六三十二也)。

　　由安养摄受惯习小人及凡夫众顺习说小附识见相须现丈六常所见身。

　　定散二善

　　佛说无量寿经卷上(有曹魏齐王代嘉平四年天竺沙门康僧凯译)设我得佛十方众生志心信乐欲生我国乃至十念若不生者不取正觉唯除五逆诽谤正法(此即法藏比丘四十八愿中第十八愿文)。

　　又下卷初云乃至一念志心回向愿生彼国即得往生住不退转唯除五逆诽谤正法妙宗(中廿)(二引)。

　　佛说无量寿经下愿生彼国凡有三辈其上辈者舍家弃欲而作沙门发菩提心专念彼佛修诸功德愿生彼国(云云)中辈者十方世界诸天人民虽不能作沙门大修功德发无上心专念彼佛奉行斋戒(云云)下辈者诸天人民假使不能作诸功德由发菩提心十念乃至一念念彼佛故愿生彼国。

　　佛说观无量寿佛经云下品下生者或有众生作不善业五逆十恶具诸不善如此愚人以恶业故应堕恶道经历多劫受苦无穷如此愚人临命终时遇善知识种种安慰为说妙法教令念佛此人苦逼不遑念佛善友告言汝若不能念者应称无量寿佛如是志心令声不绝具足十念称南无阿弥陀佛称佛名故于念念中除八十亿劫生死之罪命终之时见金莲华犹如日轮住其人前如一念顷即得往生极乐世界。

　　观经疏(十八)此下三观观往生人者有二义一为令识三品往生舍于中下修习上品二为令识位之上中下即是大本中三品也(云云)问大本五逆谤法不得生此经逆罪得生释有两义(云云)二者约行行有定散观佛三昧名定修余善业说以为散散善力微不能除灭五逆不得往生大本就此故言不生此经明观故说得生。

　　妙宗(下)(十六)此中二义初即杂观观劣应者位在中下令识三品进修胜观登于上品次义即是前观胜应及修离想了随机化在八九信今令此人以妙三观分别九品即大本三辈事理穷深登第十信既云此下三观观往生人有二义乃是修前观法行者观于九品往生之相非是凡小求生之者读今三辈经文既转行业(云云)初对经双问逆罪得生即下品下生文二立义双释二(云云)二者下约行有定散大本就此者指上散善力微也此经明观者即观佛三昧问若定力得生下下品云此人苦逼不遑念佛善友告言若不能念者应称无量寿佛如是至心令声不绝具足十念此与大本散心十念理应无别答此虽造恶已曾修观故使临终善友劝称十念定心则成亦是法行乘急戒缓人也修观故乘急造恶故戒缓由乘急故得值善友纵现世不修三昧亦是宿种今熟故得往生所以华开见二大士说实相法自非定善孰至此乎故十疑论云临终遇善知识十念成就者并是宿善业强始遇知识等当知作此解释方合此中定善之义若本不修三昧之者则属前悔有轻义也。

　　疑者云大师既会九品即大本三辈且上中二辈属别圆内外凡位若非定善安能入位然大本一向散善耶彼经明其六度且禅定般若岂是散善况观经三种净业疏云散善思惟名为净业岂非亦有散善耶曰大本三辈文中皆名发菩提心念佛得生无五逆不生之文若疏中对拣五逆不生者正指前二之经文也况定散名通通于大本观经与大乘诸经也或约三学或约六度或约正助而分定散今经下品下生专对大本约信法拣逆不生非约三辈对拣也又疑定业云何曰初中后三心无悔畅其造罪之心名为定业例善业用心修观三心无散名为定善又疑兴起行经云佛说酬十种宿业一一结云如来众恶皆尽诸善普备能度天龙鬼神帝王人民皆得无为虽有如是功德犹不免于宿债(文)此应定业不可忏耶先德云一者附小托缘为利他因二者寄果诫因使凡夫不起谤逆也若云可忏光明十地菩萨犹有虎狼之难何耶曰此约单修无生理忏不修助道虽许一生超登十地父母之身不转故有此难若其转报受法性身必无酬难也。

　　读教记卷第十九
卍新纂续藏经第 28 册 No. 0585 法华经三大部读教记


　　读教记卷第二十

　　天台沙门　法照

　　诸部(下)

　　通相三观

　　净名一经就正宗中托疾兴教有二初室外弹诃折伏二室内引接摄受且折伏既通四教摄受不应唯圆虽不唯圆经意在实闻弹机转所以须明通相也慈室曰盖由问疾品能生经文空则但云我及涅槃是二皆空假则但云以无所受而受诸受中则但云如我病者非真非有众生病亦非真非有文犹总略故疏云问疾下半品略明实疾者是至四品所生经文观众生品中正约观众生并起四无量心六番穷源明三谛俱空佛道品中约非道即佛道并烦恼即如来种资生眷属明三谛俱假不二法门品香积品明三谛俱中所生既尔以所从能则显问疾中略明三观能生经旨俱谈三谛俱空俱假俱中岂非广略相显正显上下能所摄受之法皆用于圆也虽则用圆但摄受必摄其室外所折伏之机摄受是能成折伏是所成故以通教空观并观众生品成上国王长者断有为缘集别教假观并佛道品成上弟子品断无为缘集圆教中观并不二法门香积品成上菩萨品断自体缘集以下成上以能从所人之与惑皆有三种岂非折摄相应意显于衍如此则知准下五品既从此生乃约摄受故不用次第下之五品复能成上乃从折伏故不用一心如是之机谈如是之观若不立通相从容之名无以尽折摄上下之旨故须以通相三观释之(云云)虽则以摄从折有归衍之义今文既以室内所谈三观正当以折从摄须名圆门观法盖由室外国王长者已劝乐常乐之身弟子菩萨亦用圆诃故当摄受之际不得不用圆门三观故云若不尔者国王长者亦乐佛身诸大弟子用三教斥菩萨亦用三教为诃然则虽已摄受理须用圆但从折伏机犹是衍故云虽多用圆义归于衍若用通相二意俱收故云故须通相别在其中后之四句复用结释上意虽多用圆乃结释准下五品既从此生义归于衍乃结释下之五品复能成上故须通相别在其中者乃结释须以通相三观释之也(文)具如彼章十义中明问上明通相虽约成上生下折摄相应销经而立且经必被机未审何机用此观法若谓别无通相之机祖师不应云一观当名解心皆通虚解疏通未成实益通途虚照三谛等也曰今论被机须通二义一正被偏小转入圆机二傍被偏圆正接之机初义者须知室内摄受正被室外弹诃之机疏云前已用四教折伏凡夫二乘诸偏菩萨今欢圆教三脱之果接引摄受令修三观之因入不思议解脱(六)(廿七)然此之机既在室外被诃必须转偏归圆也既已转偏则室内摄受而修圆观但从偏入望本圆人其根小钝所以三空但破见思三假但破尘沙三中但破无明耳所谓带方便之圆虚解疏通未成实益等正明此也次义者经意虽圆由方等教中机杂未淳所以只一通相通被众机随闻各解故云虽属通相复以教分圆教永异故云空观多属于通等(云云)问折摄相应既通通别何云通相的属于圆曰荆溪已释行相无殊从教前后也须知三空是凡夫转圆行相三假是小乘转圆行相三中是菩萨转圆行相荆溪云然此通相三观之圆但前二观唯云空假未有一中一切中故故须更明圆教四门以圆四门皆悉入中故也问成上生下通为三乘何故疏云今明三教但慰喻菩萨不取二乘记云此通相空不关二乘一切皆应云是菩萨曰二乘被折转小为圆则成菩萨也问上明通相义归于衍空对通教何故疏云今但约别圆以简三观(七)(十六)曰通无三观故就后明若从偏转圆非无通教也。

　　料拣三土即寂光

　　问大师自于三土即寂光荆溪征释却指三外虚通为寂光何耶曰三土即寂光体即也三外虚通名寂光相异也疏记并有二义何者万法是性无不虚通众生迷情见实差别然则生实别处佛见虚通佛真空处生自差别所以众生三土佛常寂光相自常分体即俱偏故疏云若诸土不空则寂光不遍既遍一切则三土皆空(文)此文已明体即相异而三外之空是寂光恐人不了故自问云别有寂光土耶答不然只分段变易即常寂光答意明体常即而相须分记云三土即是何须别求体即也又三尚遍有三外虚通何得不有相异也是则遍一切处有三土遍一切处有寂光故云三尚遍有等又以寂光遍处虚通与太虚辨异文云若尔虚通之有为与大虚同耶异耶答若同太虚那遍三土(文)以太虚是三土无物处虚寂光之虚令三土法体是虚故云若同太虚那遍三土释虚字也又云若异太虚岂得通三以若异太虚是实碍法岂得遍入通于三土释通字也虚通寂光正是灵知觉性此性非三土内不住诸法故非三土外不违诸法故只一灵知性不可得故云内外灵知遍而非遍若但推离内外四句并滥通教显真以通教多推四句所以纵夺拣之又栋虚通寂光有相无相须知寂光是法性体天台云大乘法性有色心体四明云但离染碍有清净相故问三土之外何殊太虚答遍通理别遍通者寂光遍太虚遍皆性无碍周遍也理别者体外之顽空岂同诸法之觉体又征约理云遍为复常遍为或在无答法体恒遍常在性无谓理性法体常遍常在诸法诸法是理性不可得故云性无是则吾人日用照常寂理法体恒遍常在性无则心行处灭言语道断复以八句戒之。

　　四土净秽

　　问钞中折观感秽可在三藏体通衍门次文唯圆名体前三皆析何耶曰前文通取生方便人故定衍门感方便净次文的约此经圆观正符修观感土之义故少不同。

　　问钞中约别圆分实报净秽净觉论云正应双取偏则成非其义然否曰霅川过论不能繁叙须详四明约果论上用于教道明次第因者其意深也良以感土合约果明别人初心闻实报果期心往生若至果时证道同圆但有教无人故对圆实证名之为秽正如实报用别教道则有故以教道销今疏文。

　　问寂光净秽刊正约分极释妙宗文义难见云何拣别曰有云钞文二节初拣诸文是分极义(若就别人下止而分净秽)次正释今疏(今论教道下止名寂光净别教教道断十二品名秽初住至妙觉名寂光净)四明此释顺韦提希生彼分破无明感寂光净若依孤山约分极分则显当机入住但感寂光之秽何名感四净土为宗耶等觉百千万劫入重玄门岂可位极方感其净往生记亦作此看读妙宗故约圆教真因极果分对净秽深不可也今详妙宗亦约分极则前说及神智皆误看四明之文疏下文云分得究竟上下净秽(此以上品为上中下品为下)钞云分得下明分满净秽(此约分极分)据此义解妙宗有三节初地住已上对圆极果而分净秽文云言分证究竟(止)而分净秽(此正释今疏非据他文)二拣别圆极果显别极果教道犹秽文云今论教道(止)名寂光净(别之究竟唯十二品此教道说寂光犹秽唯圆能断四十二品惑尽究竟寂光方净)三点始终观体明今疏文谈究竟意文云乃要了知(止)修心妙观也问据理只应用分极义何须复拣二妙分净秽耶曰究竟名通理须重拣显别妙觉止齐二行同是圆家分证之秽复显圆极断惑方尽堪作行者唯心观体况前释实报既约渐顿今拣别圆方尽文旨若尔韦提但感三土净耶曰经家自约圆位始终论感四净通被现未不可以当机为难也。

　　内外二境

　　别行玄(上)(十九)此境复有二所谓自他他者谓众生佛自者即心而具华严云心如工𦘕师(云云)。

　　四念处(四)(十)而众生有两种一多着外色少着内识二多着内识少着外色如上界多着内识下二界着外色多内识少。

　　不二门外谓托彼依正色心(云云)。

　　指要(上)众生诸佛及以依报名为外境自己心法名为内境(云云)既以内心为自乃指依报及生佛色心为彼此乃正立外境。

　　别行玄记(上)(卅七)一家明观不出二境四念处心对色阴而分内外此文心对生佛而分自他十不二门以心对彼依正色心而分内外则依报生佛及己色阴皆名为外荆溪特会两处之文立外境也。

　　两处文者即别行玄四念处以别行外境只是生佛正报一法而无生佛依报并生佛之心及自己色阴应以不二门四法显之四念处中外境只是自己色阴一法而无生佛依正生佛之心亦以不二门四法显之有此义故故云特会也非荆溪孰能会之非法智孰能明之若尔则显大师立境不足曰随文便故何者且如念处以色为外色言岂不收于依报及自己色法耶依必该正正即生佛也又如别行生佛为外正必该依是故二文于义无缺所以荆溪会同者要显二文皆具四法以为外境也或问念处云若圆说者亦得唯色乃至唯识别行记何云唯心之说有实有权唯色之言非权非实(上)(卅七)曰唯心通权以别教中谈能造是佛性故唯色唯实者别教破九色不即性故。

　　正义(未捡)观音玄义明境有二所谓自他者他谓众生佛自者即心而具彼之自他即今内外前门但是自己色心不二此门是以己摄他色心故云依正色心依报但色正兼色心以色心只是依正故云依正复举色心。

　　评曰四念处别行玄皆独以心为内何得将自己色心俱为内耶今分内外且是阴境何云内心摄外依正既摄诸法为外境则滥妙境矣。

　　文心解(内外门)今详究文义只是前门总在一念为内别分色心为外(云云)一家教观以事理为内外其文非一(云云)应知内外二境即占察经中唯识真如二种观境也。

　　评曰天台以心为内如何反以理为内占察乃事理二观何却云境则成以境为观耶总在一念别分色心乃明一心具法岂可将色心为外境耶。

　　见见

　　净名疏(三)(廿八)二为发起弟子品者若不现疾无由顾命弟子参问若其不命岂敢辄述昔日所诃普令二乘同闻往昔滞小被诃其有乐小执小之徒闻此折伏慕仰大乘近为入室闻不思议成生酥之由藉远为大品法华成熟酥醍醐之弄引亦是生果报土之良缘三为发起菩萨品者若不托疾菩萨无由被命岂得各述往昔被诃普令三教菩萨折其方便之滞同欣圆顿之道咸入不思议解脱净佛土之胜因。

　　垂裕(四)(廿四)乐小执小者即是小乘方便执小即是小乘见有果人慕仰大乘者知有大乘起见敬服尔时必能发于大心远为至良缘者若无弹斥不堪挑汰况复二味为见醍醐因得记舍生必招果报普令三教等者荆溪云虽有三教正意以圆诃诸菩萨菩萨不任大旨见见同少其藏通人即以别折其执方便者于方等中利者入实钝者仍未故知此中折三语通或但入通入别而已至法华会方乃见见咸归。

　　以由二乘鹿苑见小果至方等慕大见有大乘故云见见即大小二见若至法华见见俱忘钝根菩萨亦同二见也。

　　遣非

　　大经(第二卷十一纸)解脱之法亦非涅槃如来之身亦非涅槃摩诃般若亦非涅槃三法各异亦非涅槃。

　　涅槃玄(上)(六)今作三番九义浅深别异各各不同者虽复多含摄胜未是今经正意文云法身亦非那可单作三身释大文云解脱亦非那可单作三脱释灭文云般若亦非那可单作三智释度故知单释非今经意意者文云三法具足名大涅槃三法即三智三智即三点三法即九法九法即三法三法即九法是不纵九法即三法是不横不并不别亦复如是。

　　广智释曰此一节经文遣两重非亦乃各遣两重非亦乃共遣两重非共遣两重非者法身亦非等此显三即是九三法各异故亦非者此显九即是三也如一伊字具足三点三点互具成九亦无九点之别名九只是三故一伊字只有三点一伊字者譬一佛性也具三点者譬法身般若解脱也言法身亦非者天台释云真法身非法身法身必具般若解脱真般若非般若般若必具法身解脱真解脱非解脱解脱必具法身般若故云法身亦非般若亦非解脱亦非此乃共遣第一重非显三即是九次遣第二重非显九即是三恐逐名相者错作头数解之谓各有体不知只一体性人身即体也心智即般若也作务即解脱也岂可作三人解之故曰三德只是一法虽是一人而有三德不可谓是三人三体各别(云云)此乃三德共名遗两重非义也言各遣两重非者故章安云点点是字目目是面也据法身当名自立五章之义(云云)所谓体者有体礼体底体达体礼即经体体底即经宗体达即经用此三亦即一而三即三而一而三而一非三非一如此分别者未免浅深各异故亦非也(云云)总既属修有修有证修则修义浅性则性义深体礼体底体达亦即一而三岂非九法遣第一重非即三而一岂非三法遣第二重非此三俱属体属性故名深故三法各各论遣两重非者未免浅深各异故亦非也广智释曰体三即宗三宗三即用三故都遣两重非涅槃各具五重只一五重雅合经文遣两重非显不思议一名秘密藏略明大旨耳教相具五者亦可例云分别二十七法亦所诠即能诠故只一不思议之三法不可以头数分别取性九修十八义加释名之总二十七兼教相之二十七增法相头数者一百二十之分别尔疑者曰共遣各遣两重非依何义立广智释曰章安既云点点是字故一字之体用者须论即一而三即三而一非三非一方全一伊字之体用故一点具一伊字之体用作般若之三释引摩天三日为譬立宗本宗要宗助之三名与一伊字之无别岂非一点全伊字之体用般若例然解脱例然此乃别论一点遣两重非方显今家即是圆体名空假即中全此圆体一性洎宗用二假故云中即空假。

　　习气

　　问净名疏(一)(卅二)圆教补处四十一品并尽虽余一品有若微烟乃可得名悉已清净(文)玄疏(二)云始从初住终至法云圆断诸见犹有习在止习气微薄事等微烟又净名疏(五)(卅五)弥勒法身四十一品无明已尽住等觉地余一品及习气在生阎浮寂灭道场朗然大悟一品无明及习气俱尽(文)三文不同者何曰各有所以且初文因释列众三万二千菩萨叹德中悉已清净故以习气合正使而说故云虽余一品有若微烟也次文因释净无垢称之名故以正使一品作习气说若更有无明在何得名为三惑已净以叹无垢耶第三因释弥勒一生当得菩提但取当生阎浮故于正使外别有习气而说也然此三文初二盖顺经文帖释故以习正合之其实依后文习气在正使外也问等觉入重玄断正使耶若然四明何云断正使外更入重玄断于习气文甚分明耶曰诸文或单说断正使或单说断习气或合说无明及习俱尽虽各顺文有此不同升妙觉时正习俱尽也若四明记文一为消正习皆尽故约断习为入重玄二破孤山正习不分故云也问前断习气唯在等觉何故优婆塞经九地断见习十地断爱习耶净觉云当知经在教道之说耳今问若顺别教教道者何故净名中引证圆教等觉云一家圆断义转分明耶须知准十地论不开等觉十地即等觉也既是界外同体见思若分二习之相故约九地十地明之其实在十地等觉论断也问藏通菩萨支佛断习可见其两教声闻何处断习若谓无习可断者大经中我衣我钵大论难陀欲习等正是声闻见思之习何谓无之又复别教见思之习何处断耶曰声闻于鹿苑但断正使虽历二酥皆未断习至开显时但破无明通习任运而去若别教者应十向后心方断也。

　　随缘

　　中道无性故能全体起于三千但理随缘则以一真生于九界原夫实相之体如净明镜十界依正差别之法无不毕备体性本然一切皆妙此所谓不变性也此性虚通不定于一随染缘则三千皆染全为九界无明迷事也随净缘则三千皆净全为佛界法性净用也故天台大师曰迷此理者由无明为缘则有众生起解此理者犹教行为缘则有正觉起而荆溪作染净二种随缘释之此即圆理随缘之谓也然不变随缘藏师之言荆溪借用以申圆义曷为四明却立别教之理亦随缘耶盖法智深得荆溪之意云尔荆溪曰别教亦得云从无住本立一切法无明覆理能覆所覆俱名无住又曰真如在迷能生九界法智夷考文义乃断之曰既许所覆无住别理安不随缘又曰若不随缘焉能生九今反之曰若不生九岂曰随缘四明立别理随缘者本乎此也虽然窃尝疑之不变随缘乃藏疏真如门相即之义则与今家圆即若是其同欤曰不同也夫圆理论相别者全体是用举用即体事理不相妨内外皆一致又何体用事理内外相待于其间哉若藏师二义相即者直今家之别义耳彼云随缘即不变不变即随缘今家别理二义奚尝不即今试言之夫别理随缘之所以者由真如之理非凝然不变非顽骇之性故能随九界缘作差别法虽复随缘而始终不变故知随缘不变之性自能相即要知其所以随缘者实但中之德岂不即耶不然不足以为但中也若以理望随缘之事则彼此角立事理不融此无他为非体具随缘故也故知藏疏虽论相即皆指事中随缘之性与不变之性自论相即以理对事终成相离必须破九显一故曰藏疏相即之义直今家之别义耳则知即名虽同而于圆即之义固不可同也然而既曰随缘乃引生法之文为证何也四明亦既言之矣若不随缘安能生九以生法即是随缘义也若得此意则相宗凝然不变之执藏通偏空之理不待申而自明矣。

　　八相

　　起信论所谓从兜率天退入胎住胎出胎出家成道转法轮入于涅槃(大乘)。

　　四教义(三)一从兜率天下二托胎三出生四出家五降魔六成道七转法轮八入涅槃(小乘)。

　　华严经(第五十八新译)离世间品云或见菩萨住兜率天(一)或见入胎(二)或初出(三)或出家(四)或成道(五)或降魔(六)或转法轮(七)或入涅槃(八)。

　　妙乐(三)(十四)四佛各有四降魔相(云云)既降魔已应转法轮。

　　妙宗(上)(廿二)佛应三土且说同居化有始终须彰八相大机所见八相难思若应小机八种皆劣。

　　先达谓小无住胎以不谈常住故大无降魔了魔即法界故且了魔法界唯圆可尔如华严文何当知经论随机开合存没不同非必然也若开住胎应合降魔在成道中若开降魔应合住胎在入胎内以入胎必住胎也成道必降魔也虽止观引大经云为声闻人说有调魔为大乘者不说调魔(八卅三)妙乐云以能即魔为法界者(十)(十一)此等非不降魔但不作意云不调耳但大与小异如签云皆云或者一一相中皆八相故疑云文句(八)(六)明衣室座破四魔云慈悲破天魔柔和破阴魔空破烦恼魔死魔(文)记云并须约于界外圆释(八)(十七)且界外岂有天魔耶曰恐指能破属界外教非谓天魔通界外也。

　　尘沙

　　咸教主曰须知尘沙无别惑体全以见思药病方法名为尘沙何以知之故止观所示出假有三谓知病识药授药方法知病者知一切众生见思之病知见思根本知见思因缘久近重数等识药者有世间药有出世间药有出世间上上药授药方法者须能观机随病与药先须自能晓了药病亦能了达授药方法应病与之令他欣乐随服而治若能了达知病等三名破尘沙此三不了名之为惑以由见思有通有别故尘沙惑有内有外若能分别通见通思授药与治破界内尘沙若能分别别见别思授药与治即破界外尘沙故知尘沙无别惑体即指善能分别见思药病等相名破尘沙菩萨既以利物为先所以习学恒沙佛法广为众生分别药病虽于界外无明未破亦能学习四种四谛十六门假至地住时破一品无明方名真益夫如是则尘沙惑者乃他人分上见思之病见思因缘见思久近见思重数及治见思之药也所以不能牵生者我自见思先已断竟但未能分别他人见思如何牵我之生耶故知自己分上所有惑者唯见思无明二种能牵界内外生欲亡此惑修空修中断此二惑即自行功满故云自行唯在空中然于菩萨职在利他始初发心菩提为本众生无边誓愿度脱称此本故故须为他分别见思种种重数令一切人厌离生死永出轮回若也不能洞了此等见思法门坐在尘沙如何为物故云尘沙障乎化导识此惑体唯四明一人而已故曰见思重数如尘若沙也如此解会非但能识尘沙惑体亦见四教所诠之理终自行入道故唯真中从出假化物故兼俗谛即此自行而为化他令他依此四教二理之所修习是故俗谛遍在四教分界内外在我名俗谛以破尘沙在他名空中以破二惑故知俗理在乎学习法门为他分别令他治病破他生死以他不知此等是病故招无量生死受无量果报故四念处云无量取相感无量生死无量尘沙招无量果报无量无明受无量报身也若文句云若无四住分段不生若无无知方便不生若无无明实报不生者以惑对土之义也(文)其余邪说得以略之。

　　读教记卷第二十

　　诸文撮略引之者虽异本文校讹款内不出之旧刻有脱误者从书本改之两本俱误则不敢改易有本文者存校讹于冠头焉。

　　比睿山沙门亮典较阅
