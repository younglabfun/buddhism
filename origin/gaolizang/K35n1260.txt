高丽藏第 35 册 No. 1260 御制逍遥咏


　　K. no. 1260

　　御制逍遥咏序　　　　　轻

　　玄元大道理包深远。

　　(玄元者虚极之妙本天地之元精淳湛一真凝然本寂所以伯阳宗其至道教演五千囊括虚无可谓深远矣)。

　　逍遥至论义贯精微。

　　(逍遥者悬解之名冲虚旷达之义大鹏翔乎寥廓至人游于无为放意于自得之场别物物任其性乃可妙契三无化周六合使浇漓之俗复淳朴之风精微之𣅀其在于斯)。

　　朕听览之余留心缃帙。

　　(万机之余不倦披览虽汉武乙夜观书无以过也)。

　　三坟五典颇识指归。

　　(三坟者三皇之书二皇之道大于五帝五典者五帝之书五帝之道可以常行是以圣人皆达指归妙尽其要者也)。

　　金匮玉函亦探玄奥。

　　(金匮玉函者太公黄石公所菩秘法也皆论六韬三略富国安民养生炼神机权要妙虽其渊契尽皆探赜矣)。

　　尝念寡昧于道不达罔测津涯故发此咏题庶几明白坦然矣。

　　(夫欲明至道之极故着逍遥歌咏以畅宸襟而犹道成不宰谦卑益光遂发以罔测之辞尚假以庶几之语故老子云江海能为百谷王宥以其善下故也)。

　　夫道之妙也五行能之运化。

　　(道本冲寂应用无方妙在卷舒成乎变化故在天曰五星在物曰五行经纬彝伦招苏品汇也)。

　　三才可以变通。

　　(三才着象皆从其道道变无穷乃道乎天地人也)。

　　虎啸龙吟阳唱阴和。

　　(此明至道自然之理且龙者水畜云者水气虎者阴物风者阴精以类相召自相符契故易云同声相应同气相求此其义也)。

　　穷其秘也神明可辩于情状。

　　(道之秘也神全形具体与物𡨋原始要终穷理尽性推其情状何深奥之不达哉)。

　　究其精也刚柔自符于易简。

　　(廓然无间妙极太虚昼夜以之晦明寒暑因而来往所以𠃵刚坤柔自合易简俾不为而善始不劳而善成苟非道之至微孰能详放此乎)。

　　而惑者昧于修己攻乎异端俟驾鹤而𩥵鸾犹系风而捕影。

　　(蒙昧之人不达至道谓神仙之可学顾嚣尘而欲弃或置盘承露或筑台通天求骖驾鸾鹤亦犹系风捕影不可得而及也)。

　　老氏五千之旨尚不述于神仙。

　　(老子所著五千言且不述神仙之事但欲显道之玄极归乎真源者矣)。

　　庄周九万之谈理更超于言象。

　　(南华云北溟有鹍化而为鹏九万一程六月一息盖举其至大以类至散皆齐物理也是知事契精微理超言象诚哉庄生所谕实至道之枢要逍遥之妙旨也)。

　　先贤颖脱皆知道而不言。

　　(自昔达道之士既知道在于我所以不言老子云知者不言斯不诬矣)。

　　庸愚困蒙岂希颜而议学。

　　(庸昧之者妄学神仙有类希颜欲齐亚圣不亦远乎)。

　　昔秦始皇邪见所惑徒望蓬莱。

　　(始皇帝为邪所惑道德不修妄学神仙欲求度世遂遣徐福往彼蓬莱采其灵药徐福以无验而不返始皇犹未悟而悬望矣)。

　　汉武帝民力是轻莫寻员峤。

　　(汉武神智独颖英武无伦尤好方士祷祈山岳后感王母降于帝宫授以六甲辰生之诀自谓必登仙品芥视黎甿崇峻台馆坈戮降服既失上仙之诫莫寻贪嶓之灵矣)。

　　斯皆不修仁德求利好贪。

　　(守位曰仁好生曰德既殚民力复慕仙游比辕适越良可悲矣)。

　　事盖不经良足太息。

　　(事不师古动越典经百世之后斯过不泯诚堪太息者哉)。

　　今之所述其殆庶乎。

　　(殆近也庶几道也今兹所制或象阴阳则𠃵坤而演妙或明金水法离坎以谈玄追庄老清净之遐踪继藏轩淳元之绝䡄近乎至道乐矣大方且非慕彼神仙之术也)。

　　或近取诸身。

　　(或内养纯和之气静修真一之心动合灵源咸归妙本也)。

　　或远取诸物。

　　(或以日精月华铅水金液托其象而成其言也)。

　　其诣理也不可以一途执。

　　(穷其理也则必有所诣诣其理者乃能成天下之务也至若适时知变在乎几也又焉可以一途而执哉)。

　　其筌意也不可以一理求。

　　(征其意也则必因于筌筌其意者乃能通天下之志也至若穷神极化在乎深也又焉可以一理而求哉)。

　　探𧷤幽微。

　　(探𧷤之妙通幽洞微)。

　　㕘详法度。

　　(极思㕘详规矩法度)。

　　智者见之谓之智仁者见之谓之仁。

　　(俾夫智者览逍遥之旨则动而无穷也仁者得逍遥之道则澹乎无为也)。

　　玄览而可以照三清。

　　(上清玉清太清谓之三清也玄览心照也混尔真心朗然玄照越彼三天之上也)。

　　旁行而可以通万有。

　　(不疾而速未兆而萌仁智之所莫拘动静之所一致既周行无碍又何万有而不通哉)。

　　夫诗颂歌辞华而不实。

　　(泛而论之不务其实则或伤于华也)。

　　上不足以补时政之阙失。

　　(时政之本务求其实必尚华言终无所补也)。

　　次不足以救苍生之弊病。

　　(欲彼黎元咸跻富寿者义存道本也必尚彼浮词诚不足以救苍生之弊病矣)。

　　假有独擅其名弗精于用。

　　(辞也者所以通万物之情也假有专其述作之名昧彼述作之用所谓华而不实也)。

　　义同画饼弃不足珍。

　　(文彩灿然形容俨若但堪悦目何可充肠就不足珍也)。

　　争如立至当之言以济于时世者哉。

　　(夫圣人之意其不可得而见也故观之于象而形之于言应时之所求合世之所望义存精当妙在长生也)。

　　所以姑务契理不取于文。

　　(且务契彼真一之理故不取于藻丽之文)。

　　贻尔方来悟夫悬解者矣。

　　(庶几贻厥将来好古博雅之上悟夫逍遥悬解之旨也)。

　　御制逍遥咏卷第一(五言)

逍遥知语默

　　(圣人之御理也不凝滞于物不封执于教发言合道守静惟真所以语默一致逍遥自适也)。

境外见真空

　　(真空之旨超越尘境故须游心于杳冥忘情于物象妙用无际绵绵亘古焉)。

有位皆玄感

　　(处非常之位明非常之道皆符契上玄俯顺庶品故使乐推长保永福也)。

无缘不用功

　　(妙本冲寂修之仗缘其或真性未明尘心尚壅纵勤功用事亦虚劳矣)。

义说三才理

　　(天地剖判人伦攸依淳风既微礼教斯着三才位而万事彰矣)。

幽深万事通

　　(极深研几退藏于密此乃道体幽微虽通济万物而日用不知矣)。

因依堪法则

　　(道经云执古之道以御今之有盖行无为之化以理有为之俗[竺-二+軌]而则之何淳素之不复哉)。

答谢向旻穹

　　(天之无恩而大恩生故以万物为刍狗盖不责其报然覆载之内谁不尊戴于穹旻矣)。

大道虚无境

　　(大道冲粹凝湛一真应用无方本乎妙极虚通之要尽契玄元矣)。

信之则有灵

　　(上士勤行信而有征神灵谷盈善得道用者矣)。

幽深玄妙理

　　(抱一之功幽隐深邃照用玄览体括虚无应物自然究理何极)。

运转几曾停

　　(天地权与妙本见气滋养万物运转无穷动而愈出故未暂停也)。

拘束从何益

　　(道之所宗逍遥任性变通为用虚极为玄或见滞于情事有拘执则有何益矣)。

周通静杳冥

　　(杳冥之理生成之用周通万汇动息常静矣)。

真空非作相

　　(真空之妙非色非形取相而观背乎道矣)。

善应保安宁

　　(善庆之功旌乎感应天清地宁自然长久矣)。

我自常安乐

　　(逍遥之道理契希夷达其深源自然安乐矣)。

凡情勿笑耶

　　(道本渊奥宗旨甚深下士闻之而大笑故诫之矣)。

云生诸洞府

　　(洞府皆神仙栖隐之方故云霞渺邈非洞府而不生)。

𣗥不放仙花

　　(根性既珠仙凡自异谅其棘刺不秀名花盖明修道之士品类有殊矣)。

地卑三光照

　　(地本卑下而能厚载得一以宁功契上玄合三光之照矣)。

天开五色霞

　　(天法于道道法自然运用生成于物不滞乃五色霞光纵横分布)。

未知何所是

　　(道本凝寂而昧之者孰了其元故道经云吾不知其谁之子其斯之谓欤)。

善愿理交加

　　(于诸法中而得至理者乃因善愿矣愿之与理俱不可废矣)。

我达逍遥理

　　(触物无滞名曰逍遥舒卷任情乃达其理随用利物其惟圣人乎)。

阴阳运五行

　　(一阴一阳动转不息潜运五行之气用全二仪之功矣)。

道从初一变

　　(混元之前澄寂无状洎道生乎一一生乎三变其淳留不出于道也)。

德合混三清

　　(变浇漓之风归淳素之化是以大上立德德立道生可以脱三色之樊笼跻三清之圣境)。

圣境堪依仗

　　(抱一还源穷神入圣故境界之超异也复何胜道哉诚堪依仗耳)。

狐疑事不成

　　(于事不决妄起迷疑如狐之渡冰犹预多虑志既不一事亦难成)。

异端违雅淡

　　(道性冲淡守之则真其或攻乎异端是乃违于大道矣)。

返祸自轻生

　　(既不纯和贞洁仍闻顺佫背真真境未臻祸阶先及自贻伊感可不谓轻生乎)。

逍遥人控鹤

　　(优游自适至人不拘或驾鹤以凌虚显逍遥之不滞)。

碧落压天津

　　(圆盖四垂压乎四极诚为神仙胜赏之处也)。

达理通含识

　　(物理虚通道性无别一以贯之其在兹矣)。

虚无即是真

　　(虚无妙本体本即真物物周通何往弗济)。

河车谁肯信

　　(延龄妙术传乎至人正气河车信非凡庶)。

铅汞本相亲

　　(铅汞相资阴阳共致于道非远名曰相亲)。

造化皆如此

　　(虚而无心动而有应造化万汇功成一揆)。

今缘论宿因

　　(积功累德诣道见真谅此今缘本由曩植)。

何处堪依仗

　　(法天为父禀地为母以德为弓以义为裘用仁作冠兼信为冕自然堪依堪仗也)。

经心便皱眉

　　(道济天下功合玄穿耻不义而取愤不仁而人所以皱眉尔)。

世情多诡诈

　　(狐面狸德言与行违既乖礼义之风难居仁寿之域故)。

业重信愚痴

　　(易曰履德之基谦德之柄本乎信崇乎仁岂愚昧而得也)。

取次招他谤

　　(露才扬己自是他非首招其谤直为怨府尔)。

违非不自知

　　(老氏曰自伐者无功自矜者不长故行乖德薄自不知尔)。

貌恭无德行

　　(夫教恭柔佞必外现礼容内荏恶行故宣尼云色厉而内荏也)。

祸福在修持

　　(易曰善不积不足以成名恶不积不足以我身小人以小善为无益而弗为也以小恶为无伤而弗去也此王在改过修持尔)。

虚无知大道

　　(虚极无为绝于视听达乎应用其犹橐籥虚而不屈动而愈出达欺妙者所谓知大道矣)。

极意思悠然

　　(意之极者所谓忘其象也则神思悠然于物表非世态之所拘尔)。

摩日云中[序-予+(鴈-厂)]

　　(至于道者则情无所滞形无所羁如[序-予+(鴈-厂)]在空优游自适)。

潇湘水似天

　　(潇湘之水凝碧如天况乎达人性其情而合道忘其象而入无得一混然良在斯矣)。

孤峰高远近

　　(峰之高也则洞观遐迩道之高也则妙入有无达往知来如视诸掌)。

宝月莹团圆

　　(皓魄圆时无幽不烛况达道之士玄览周通则物无遗照矣)。

信解明开悟

　　(至道冲虚超乎言象非信解明白者不能开悟于玄奥尔)。

青霄在目前

　　(九重霄汉渺邈无涯一以贯之宛同目击庶几乎不出户而知天下矣)。

逍遥名有理

　　(夫天命之谓性也率性之谓道也虽道无常名而名有常理以其绵日月而不老配天地而长存故得谓之逍遥矣)。

得一便知空

　　(既穷真一之门便造真空之境夫如是则得无所得得之大也知无所知知之至也)。

道本背深邃

　　(源至道之来则持受异气禀之自然非积学所能及也信所谓深而且邃矣)。

凡为不易穷

　　(崆峒绝境不可以苟求汗漫真踪不可以力致至若心期玉室志慕丹台者几有所为未易穷也)。

品流才雅淡

　　(餐朝霞而养素吸沆瀣以食精既曰清虚诚惟雅淡若此之品流即仙才耳)。

挌致意潜通

　　(格致玄同机关密契志以道宁竟潜通也)。

救世传相益

　　(万年神衍良足以救世也传而习之则有以见复性命之源践长注之践斯可谓之益矣)。

因成顺八风

　　(吐故纳新登神导气内凝一真之性外调八节之风动顺天和咸归妙本)。

谁测玄机圣

　　(玄机幽邃非凡情之所测惟圣人探赜索隐钩深致远故能显诸仁藏诸用也)。

天功地久长

　　(𥱍围天地周备其理故使能长且久不随物变尔)。

群生皆是性

　　(群生类聚营务且殊其间巧拙不侔贤愚莫等论其幻情则有别推其道性则一同)。

道德有圆方

　　(道者同于道德者同于德此乃功用两全方圆一致也)。

妍丑随情意

　　(道非美恶情自妍丑老子云天下皆知美之为美斯恶已盖美善无主俱是妄情矣)。

於戏细酌量

　　(圣人欲令穷理尽性从无入有故发叹辞诫劝学道之流审细参详达于玄奥尔)。

达人知淡泊

　　(寂寥虚静湛然常存达人体之独立而不改周行而不殆也)。

默默见非常

　　(非常之道在于无欲而观是以古先哲王行不言之信处无为之事玄默之见斯为要妙矣)。

道德谁分别

　　(德者道之用志于道据于德异𣲖同源无分别也)。

逍遥我自由

　　(优游自若放心于自得之场外物不能浼其中我自曲矣)。

时情人不达

　　(道即日用而不知一人用之不闲有余天下用之未闻不足盖人不达也)。

深理少相投

　　(道者通幽洞微之玄盖不知其妙而少相投也)。

已是终无益

　　(修道之士若恃兄之能老子云自见者不明自是者不彰终不为益也)。

非他作逗留

　　(不缄其口非饰于他不惟违理捐物兼于道悬远也)。

奈何为各异

　　(达士迷人情怀各异君子依道小人随利无奈何也)。

未定复还休

　　(心尚犹豫不能勤行往复思之却生堕𢢔)。

奥义通玄化

　　(夫至道冲邈包乎奥义故能通于妙有叶于玄化矣)。

精微妙入神

　　(杳冥之精通微应妙盖善究虚极以彰得一神授其灵应用无竭也)。

功程随志愿

　　(积德累功趣乎妙道行随愿感报应斯明)。

贬降背于真

　　(道本无言依言显道以是非而取相或贬降以拘情动念乖真背于道矣)。

静默堪为法

　　(静默之妙志守唯静事可䡄持善契真理)。

无言事可亲

　　(大音希声无言契道理事俱寂息用澄神惟德是修故可亲也)。

逢师传口诀

　　(玄元秘旨妙出有无在三之义既严得一之源可究矣)。

金玉变埃尘

　　(富莫富于无贪贵莫贵于得道道既可得心故无贪视金玉如埃尘诚可信焉)。

清静真空理

　　(妙本无极目之清静尘滓不染是曰真空矣)。

不无解者难

　　(至理眇邈有物非形而为学则日益为道则口损得无难解乎)。

纵横依见性

　　(于物下滞任用无方其可洞明依乎见性)。

廓落智中观

　　(理本寥廓而智者达之如指诸掌矣)。

坦荡归仁德

　　(至道玄远坦然宽大垂象示变人可则之皆归仁德矣)。

辛勤久远看

　　(勤心慕道立志求真旦非动躁而可成在乎久远矣)。

勿教为逆顺

　　(逆即违理背道顺乃负阴抱阳今制度冈𠍴修暮应𠋫焕然可知也)。

平地入云端

　　(御气乘虚在乎道成功着而浞德合上玄仁资庶品自地升灌岂为远哉)。

𠃵坤常运转

　　(乹刚坤柔各亡其用昼行夜转以成其功故曰天道东南地道西北而运转下息也)。

兀兀见众生

　　(众类之生遍乎天地尽受阴阳之覆焘皆从造化之发生然则兀兀陶陶日用而不知也)。

利物终相应

　　(内守于正外利于人普育黎元泛爱群庶必同声相应无不合于大道矣)。

施为愿要精

　　(欲立身行事克己安人须发大心以利万物施为作用故要精勤)。

身慵何隐遁

　　(其或独善乎一身慵于济物退处岩薮慕于寂寥斯乃违覆载之深仁行隐遁之小道耳)。

舌辩谩纵横

　　(其或巧言佞辩口给心非无实利以及人有虚饰而在己终乖不言之理谩施纵横之机焉)。

种性归真理

　　(人之禀性维有不同至摭实而为谈须云非而取善不向真理何所归乎)。

因缘有重轻

　　(同浩气处此人伦盖修因立基已有善恶及禀质受性乃有重轻者焉)。

仙经无限意

　　(丹台妙诀玉简灵书盖得乎修真养素之方岂独灵乘虚步云之旨秘乎紫府可得而窥也)。

龙虎返丹砂

　　(阳龙阴虎二气迭运成之大药力同神速)。

采缀阴阳理

　　(法奇偶之正理着变化之玄功焕尔遐丹大哉妙术)。

终期岁月赊

　　(易朝菌之促为大椿之龄有以见壶中日月物外风尘皆可以至道穷之者夫)。

求来皆有应

　　(功行相资目足同济志必感神之道声必应响之谈其来着矣)。

不信固难夸

　　(释以信为功德之母儒以信为景行之先如尚渧疑固难启迪)。

忙说闲清境

　　(不吝发挥开乎蒙昧三清胜概如视诸掌)。

真诚悟几家

　　(信必由中言必干典真诚无妄群动可依)。

阳与阴和合

　　(丹经参同云阴者道之基阳者形之始故阳因阴有阴禀阳孕能滋万物为万物基者也)。

须从一字求

　　(考五行之精花真一之道脱落尘世游心冲寞故老氏云天得一以清地得一以宁神得一以灵是也)。

分明皆是象

　　(圣人取象阳精阴魄积九数以先立摄万物以皆归故易云在天成象在地成形)。

作相不能投

　　(夫大道者寂寥无声淡乎无味视之不见德之不闻岂作相而投何挹持而得也)。

举措先真实

　　(谦弱者德之柄柔和者道之用必处其厚而居其实也)。

精粗各自柔

　　(学有精粗盖性有利钝亦在守其柔弱弃彼坚强者矣)。

恒持通觉悟

　　(道性虚极妙本湛然当须绝弃尘境觉悟玄解持守雌静而已)。

万𣲖水东流

　　(百谷朝宗而东注天地之常道也易曰巽利东南泽润万物者莫大乎水德以况于道之用也)。

铅汞精修炼

　　(铅汞之亲虽同母子制之失度倏类参商理湏精研然可修炼)。

阴阳协物情

　　(得其真诀丝毫不差则自然阴阳相生变化无爽所谓冥符于至诚之感尔)。

花开黄道正

　　(黄牙白雪灿若花开用之则可以变通饵之则可以久视黄者中之色也)。

药就紫烟轻

　　(丹之成也则有紫烟轻覆于金鼎斯则神功内圆灵气外溢之象也)。

海峤浮云合

　　(丹之神也咒之可以羽化则蓬素间苑回合浮云皆为往来所践之意)。

神光照室明

　　(骨之换矣颜之驻矣则百骸调理三曰清净自有神光晶荧照室)。

彩霞高丽日

　　(五色霞凝光吞丽日昔皆由内景清虚感灵贶而外着矣)。

细意话长生

　　(丹成道至功行兼齐引平步三岛高接九真夫如是则可以论大道长生之理)。

照然明道德

　　(达妙一之本穷玄化之微既象帝之先乃为气之祖道之至也德亦生焉照然明白即可知矣斯乃深行之谓也)。

万象有其端

　　(虽万象分歧而三元一致以其非道而不生故得言其端矣)。

变化疑谁信

　　(与时消息应物变化随之而不见其后迎之而不见其首如是则惑之者其孰能信之乎)。

超凡入圣看

　　(圣人不疑滞于物万物未尝无然物不能为累者以其高超象表迥出凡机方能穷变化之源入希微之妙上)。

幽玄深自在

　　(非夫周旋至道自在成功者则无以洞其幽玄)。

眇邈就中难

　　(玄津眇邈圣性凝深非耳目之可求岂形声而能取是曰难矣)。

但味风尘里

　　(冰雪其容风尘不杂道之胜也细而昧之)。

方知宇宙宽

　　(虽宇宙之至大而道亦之乎其中矣方知道之宽甘妙万有而言则何物而不能生成哉)。

世界无穷尽

　　(两曜分照五纬标方又覆地载莫知穷极也)。

论之远更深

　　(𠃵坤分列尊卑定位论其远则神无方言其深则道无在至矣大矣惟圣明之)。

阴阳分皂白

　　(日月运行阴阳生伏体之修炼若缁素之在目焕然自分尔)。

瓦砾变黄金

　　(法遵五行丹成九转化至微之物成至贵之宝岂为难哉)。

报应终还有

　　(至于蓻者无不考图𧨯顺刚柔内蕴至诚外施阴德玄功暗助神丹必成故真人云若我陈伪谬之言则天厌之是知报应不虚矣)。

邪求不易寻

　　(求归道而守迷欲履正而怀曲徒经岁月不究指归期遇真人欲成至药逮于白首转益狐疑也)。

匆忙谁正定

　　(动静之制含育之𠋫固非匆遽求成其功正定不恒徒勤修炼)。

须是合天心

　　(真诚不差天心自合故崇效于天以济万物而成于事何不克哉)。

世利贪拘束

　　(人居浮世而贪为生之利则自羁縻而远于道也)。

欺心自不知

　　(外因贪利内即欺心生于自然而不自知也)。

一真求意在

　　(道生于一而育万物人能得一万事斯毕矣)。

四叙绝参差

　　(通变万物莫大乎四时得道之妙者同乎四时绝其参差可以齐圣也)。

顿悟超诸圣

　　(人若悟道道亦通人人道若合超凡登圣矣)。

娱情改换痴

　　(达人乐道可以自娱顿豁襟怀永无凝滞矣)。

生前如似梦

　　(浮生瞬息不达抱一守真之道兀兀然皆如梦中)。

愿重细推之

　　(至士切于大道道不违愿而得之细而推之皆由于愿矣)。

愚痴常似醉

　　(性昧于情智劣于识蠢蠹凡愚常犹醉矣)。

何异梦中人

　　(迷道之人其昏若梦真心未达在理何醒)。

欲达终无见

　　(妙道非远而中智已降欲达未能者何无顿悟之要识也)。

怀疑道岂亲

　　(真元之气抱一之端若犹豫而求则疏远矣)。

非为贪闭口

　　(背道之贪非为之议面惟缄口静默为先)。

那是益于身

　　(扰扰尘寰区区动识迷者坠悟者升如能顺理契真则于身益矣)。

先生堪寂默

　　(古之远道者不言而化故维摩之默然杜口仲尼曰子欲无言)。

种福不传因

　　(世福犹种植而生道离色形诸相泯息故不传因也)。

　　御制逍遥咏卷第一

　　甲辰岁高丽国分司大藏都监奉
𠡠雕造
高丽藏第 35 册 No. 1260 御制逍遥咏


　　御制逍遥咏卷第二(五言)　轻

人救眼前𢚩

　　(凡情处世以近事婴心逐利眼前未知于道矣)。

何曾利益心

　　(背彼至理沉滞常情既无向道之心岂有利他之行)。

愚迷终浅见

　　(颛愚昧道于理不通纵令诱以义方终成浮浅矣)。

达者智高深

　　(达士之智得用不群妙出希夷高超物表矣)。

苦行湏知应

　　(夫圣人之道诫欲持行𡨋契玄穹所谓作善降之百祥作不善降之百殃报应昭然若影响尔)。

余忧力不任

　　(非常之人必有非常之事若非其流则忧不远故易云力小而任重鲜不及矣)。

经书无限意

　　(古先典籍百王之道其意万殊志在乎导生育物者矣)。

稽古便同今

　　(夫圣人者见真素抱淳朴乃稽古之道以御今之有也)。

逍遥安且定

　　(放旷自得是曰逍遥方圆不违安而且定)。

但信莫怀疑

　　(优游之旨信者方通但执之以心诚莫怀之以疑虑)。

大海波中水

　　(沧溟浩汗渤澥渺弥虽巨浪以滔天亦任真而自若)。

狂风树摆枝

　　(劲风鼓怒大树根摇仼动息以不常乃随缘而无矣)。

乐天分造化

　　(乐天知命秉正守中澄闲适之本源分造化之深力)。

慧眼细观之

　　(究升沉之要道达真假之本根慧眼明观无细不鉴矣)。

方寸无诸恶

　　(积善于心仁者之行是以方寸之内不苞藏于诸恶焉)。

恒将利益持

　　(夫利于物者是圣贤之行故天道福善鬼神助顺欲久而且长必常利益于人则任持可久矣)。

恍惚人难晓

　　(恍兮惚兮理越情外无象之象故曰难晓)。

天仙语默玄

　　(真人契理通幽洞微体语论以忘筌处救默而咸妙)。

修心无道理

　　(夫欲修心息虑而背真常则于道弥远)。

终日自忙然

　　(依道川心者则终日必成专已师心者则寸阴虚掷也)。

我命真中趣

　　(禀天之命依道之性旨趣咸真逍遥自若)。

长生认宿缘

　　(跻夫寿域以久以长若匪宿缘曷致能事)。

机权饶使用

　　(夫远道者至于无为机权之智何所用哉)。

圣事不虚传

　　(动必全真开物成务圣人之旨岂虚也哉)。

清虚闲静得

　　(妙本湛然寂寥冲寞视之不可见听之不可闻斯得道之真体故老氏曰孰能浊以静之徐清也)。

奉道见真归

　　(道者虚极之称妙用无方故澄湛内心精洁仪軓必观乎真妙寻乎道源)。

契合皆堪用

　　(夫神明之本天地之源其大无外其微无内契会有方应用无竭者矣)。

因缘事好依

　　(因缘生发原始反终依真净而得契无为而成也)。

精诚求谛信

　　(精思谛求神凝感彻真应功成可以左驭青龙右乘白虎者也)。

湏有是兼非

　　(自浇淳散朴大道不行是非竞作圣人统而化之和光而同尘也)。

豁达幽深远

　　(同流六虚傍游无外斯可寻道之源观道之用也)。

奥妙入玄机

　　(探𧷤索隐钩深致远穷众妙之门入香𡨋之际是谓玄之又玄)。

清静人安乐

　　(人之所以多忧患者背由嗜欲之不节劳虑之未息若能染除情染令神气清净则自然安闲而悦豫尔)。

恒持要久长

　　(夫为善者靡不有初鲜𠑽有终若守清静以为恒德久而不渝则可以长保其元吉)。

秋天澄皓色

　　(皓气充乎内也则如秋天之色澹然而虚自矣)。

春日发辉光

　　(灵秀发乎外也则如春日之辉蔼然而滋丽矣)。

一气从初立

　　(冲和一气亭毒万类考其用则造化之权舆也原其体则恍惚之精真也所以至于道者在乎抱一而已)。

三才位不忙

　　(三才既位四时乃序生死由乎天荣枯系乎命则埋不可以速而乱其常人不可以躁而滥其进也)。

群生如似梦

　　(扰扰黎元孰明虚幻为色所盲为声所聋同庄生之化蝶颊郑人之失度得非如梦𥧌乎)。

甚处得馨香

　　(人不知道则触逢成滞至于殁齿无善可稽则馨香之德无所闻也)。

道者强名立

　　(道本无名强名曰道既为万化之祖爰开众妙之门始一气以混成终三才而定位触类而长何莫由斯)。

清虚隐显深

　　(清虚之理隐显相生彼我玄同逍遥自得)。

欲行千里路

　　(千里之程起于足下万殊之变唯道是㱕)。

别探一般心

　　(真一之心玄之又玄以其无为之功大也虽日用而不知是得言乎别探矣斯亦强而名之)。

景象空天远

　　(景中之景象外之象邈彼真空明兹妙理其或懵而求者犹天之远安能及哉)。

何劳意马寻

　　(既昧真源徒奔意马沉剑刻舟劳而无益)。

玄谈通智慧

　　(极玄妙之谈本智慧而通也)。

曩劫至从今

　　(夫圣人之心凭智慧之照得玄元之妙用悟虚无之至理则曩劫至今不为远也)。

𡨋搜多景趣

　　(搜奇抉异景趣滋繁虽驰骛于襟灵亦未乖于冲默)。

悟则䪺神清

　　(形者神之宅今既体道无外悟物非有不皦不昧寂兮寥兮清思阜安顿超尘累矣)。

拘束终难得

　　(德量旷然若其空谷者方可希夷情性烟霞俦侣未有尚拘世态触类成滞䔬远于道得非难哉)。

冲和入道情

　　(大道之体本乎冲和俾之纯纯若婴儿之未孜也)。

知微通理性

　　(精义入神以致于用故能知微知章会通理性穷于妙本矣)。

滋味好研精

　　(研精覃思探味道法行之不怠转益清虚尔)。

妙用天然法

　　(理自玄应生之无主虽修炼之门有诸而自然之用显著矣)。

阴功蕴大名

　　(圣人得道之妙也功侔造化息被亿兆百姓虽注其耳目而日用不知故能成其大也)。

气类湏相假

　　(二仪气分万类萌渐皆相假借自道生之)。

阴阳造化成

　　(阴中有阳阳中有阴自然之道变化之理以成于功也)。

离凡知有圣

　　(得大药者还神固身玉髓金骨名继三清列真人位矣)。

得外更求精

　　(虽得玄元之道更湏采摭精微有无相生为金丹根蒂也)。

先秘庚辛理

　　(至药假阴阳含养以白金为始是以圣人秘而宝之)。

后传戊己名

　　(土能生金王于四季虽无正位用且不穷子母之名传之有自矣)。

真铅归一体

　　(玄功归一万象始生妙用通灵而㱕大道也)。

交感自长生

　　(金丹应日月交会感四气循环成而得之证长生久视矣)。

天界殊胜理

　　(三天之界既在杳𡨋之际仍居𠕀象之先究其理者则超然殊异胜绝不可得而言也)。

凡愚不易知

　　(仙凡路隔愚智道殊故三天之理未易知也)。

曩因谁可究

　　(炼行之功动乎生劫不知其道从何所生浩博先因其谁可究)。

浅近故怀疑

　　(圆穹之广沧海之深窥管井蛙信之𠕀及是知浅近之智故怀疑也)。

的实归真性

　　(去华务实返朴陶真万变虽殊可以执一而御之故归真性矣)。

区邪入正持

　　(行无私邪情绝贪欲故圣人取含受之腹去妄视之目执持大象善入无为)。

乐耶亲大道

　　(无为之乐体乎清静除察察之政化淳淳之民故万物归往也)。

报应自然之

　　(契玄妙之功达自然之道迹超物表应用无方矣)。

知之修炼法

　　(知彼圣道理极冲虚乃可修持法之为则矣)。

便是圣中人

　　(达其修养之道可以驾鹤𩥵鸾阴符云知之修炼谓之圣人)。

有象虚无境

　　(有象曰形虚无曰理是以圣人垂彼有象之仪用显无极之道矣)。

邪缘不见真

　　(群动妄垢奔驰幻邪恣彼嗜欲之情不觌真一之理矣)。

恒持功行益

　　(夫至人者每自保守积行可持乃务日益之功以至无为之道)。

响应甚平均

　　(功济道着其行必均若谷传声应无不失)。

浑然天地理

　　(道者混然而成乃在天地之内故道经云有物混成先天地生)。

大道遍𠃵坤

　　(希夷至理其大无极况乎二仪不亦遍矣)。

伏藏终不见

　　(至道幽微离于言象视之不可见听之不可闻有如伏藏难以观听者也)。

巧拙是兼非

　　(天赋其性道且不违或巧有机关或拙多鲁钝若非若是俱在陶镕)。

至道光怀古

　　(至真之道亘古亘今欲慕而行者则怀其昔而师其道焉)。

周通隐圣机

　　(智周万物曰圣不滞一隅曰通圣人虽触物周通而尚隐机于所化尔)。

清天何物性

　　(清气为天自然之理于彼万物何所滞其性乎)。

浊地故相依

　　(浊气为地性本如然阴阳相符故可依矣)。

修炼真堪惜

　　(夫修之于内身则感之于外气澄浇漓而归淳素息嗜欲而保长生在修炼之门故真堪爱惜矣)。

疏慵有顺违

　　(道体恒周木无近远若疏慵而不奉行者乃有顺违之事焉)。

梦𥧌其中物

　　(以汞入铅存亡未辩仿佛之状其犹梦焉)。

常人何得知

　　(真人至术远俗出尘凡庶之流安可知也)。

阴寒三[婁*殳]变

　　(极阴之气制伏余[婁*殳]力不自由三[婁*殳]皆变故云子水[婁*殳]一午火[婁*殳]二合而成三者也)。

阳暖两相宜

　　(阳性刚暖能生至阴二气相宜大药功着矣)。

宿世终皆有

　　(慕道求真背尘离俗若匪宿有妙性何能知乎长生者哉)。

无缘勿强为

　　(欲臻至理必藉阶缘傥鲜宿因皆为强立也)。

真铅归至道

　　(借铅为母丹成铅谢灵汞独存㱕乎至道尔)。

龙虎笑华池

　　(阳龙也阴虎也二物共为变化神水华池妙道备矣)。

形影随人得

　　(圣人取象考绩玄功成阴之形取阳之[婁*殳]羽客随之久而挹持故冲虚经云形枉则影曲形端则影直也)。

精修道不迷

　　(上士欲吐故纳新怡神炼气所尚冲寞扣寂玄关彻视听于希夷肆闲情于惚恍也)。

研穷深理路

　　(唯恍唯惚物象难求香兮𡨋兮至理渊深其或研精而觅探赜而寻亦鲜得矣)。

造化隐端倪

　　(太初之道真一之源权舆天地茂养万物不为长短之相生直为有形之类母)。

云引龙吟冗

　　(云行雨施龙吟雾起故易曰同声相应同气相求也)。

风生虎啸溪

　　(云既从龙风亦从虎矣)。

少知愚岂解

　　(夫希夷之理易象之微聪明深智方乃探𧷤岂愚昧而知也)。

南北与东西

　　(且颛蒙之辈迷于方隅亦犹终年戴天不知天之高终日饮海不知海之阔岂可语道之玄妙乎)。

燕雀不生凤

　　(修炼之法品配有宜气类不同枉施功用譬夫燕雀不产于凤皇矣)。

阴阳一气全

　　(阴[慘-(彰-章)+小]阳舒虽分二位同本大道而得发生故皆全于一气也)。

无穷深可及

　　(道之为体也虚而无极妙而至深无以迎随超乎视听若存神以叩之则亦可及也)。

境象理推迁

　　(在天成象在地成形而昼夜运行寒暑代谢间不容发皆自然之理)。

奚益其形化

　　(百岁光阴如驹过隙随化如迁理之常也欲固益其形骸者非道何以哉)。

平章语默玄

　　(修养内丹商较至道或语或默皆叩玄关)。

终身何所役

　　(土之为道也苟能达其宠辱知其止足则可以优游度世何劳役之有哉)。

道本岂私焉

　　(至理坦然本无私徇群情逐物自背天真则知迷悟在人非道使之然也)。

自在无拘束

　　(精通灵而感物神动气而入微自然而然无在不在道之行也一以贯之若然则复何拘束哉)。

逍遥里外安

　　(得逍遥之妙者缄滕六志所以养其内也扃鋿百骸所以养其外也内则精神冲淡外则血气平和是得表里弥康矣)。

顽情终不见

　　(凡人之情不能固其形存其神者终不能见彼长生之术也)。

圣境类乎端

　　(端谓端倪也庄子曰和之以天倪斯亦圣人穷神之绝境矣类此一言旁该万化)。

机智将何用

　　(既道有端倪乃自然之分也故圣人立法导民之心各使自然必背之者非也夫如是则惟机与智将焉用之)。

幽深大道宽

　　(道之大也幽而不可见深而不可取然为万物之宗是得言其宽矣)。

区分能解意

　　(近取诸身远取诸物区以别矣分而析之则可以悬解逍遥之旨也)。

四季一周看

　　(节宣其气动静合宜信一指而有征虽万机而无拥至若历周四序旷然自得因时之妙愈有可观)。

求得真宗一

　　(抱守淳一冲和乃全为道之基养育由性故得一之理契乎真宗也)。

深知万象清

　　(覆载既广万象居中既晓真宗遂能齐物纷纭异类长短相形各复归根咸资于道)。

自然通感应

　　(阳唱阴和感召自然成物之务以通乎幽奥者也)。

意外别长生

　　(羽化脱从之道在乎意出象外迹离区中不为物拘自陶时数何长生之理不明哉)。

敩古身何措

　　(效上古之风守知白之道举措合度雍雅以居不怠行之愈加光大)。

辉华日莹明

　　(法道崇德立身扬名若果日丽天辉华烛物洞然明莹也)。

谁穷天地理

　　(清浊异立刚柔不等法而象之体而制之穷其根源者其唯圣人乎)。

去住两无成

　　(阴阳既叙𠃵坤并列或云彼取此则物无成功若俯察仰观则道何全济盖造化交感去留无象也)。

不醉迷如醉

　　(修炼之者不考五行之精𠕀究真一之道不授诀于至人如迷醉者也)。

犹贪巨鼎扛

　　(九拔之金铸鼎象物非可移也令贪而扛之愚而举之盖不度其力自耳其咎也)。

通玄求得一

　　(既通玄达妙晓天清地宁欲资妙用湏假得一之道矣)。

清静更无双

　　(至人皆清目净耳绝学无忧抱一守一盖无双也)。

鸾凤迁瑶渚

　　(鸾者赤神之精凤者九苞之瑞众鸟所宗非瑶渚玉池而不栖止亦由妙道非至人而不得也)。

天津𡑅汉江

　　(银河亘寥廓汉江贯吴楚洪源长流所润深远矣)。

欲穷何所似

　　(欲究玄微将禀本末乃以比兴而寓言之)。

夜月透云䆫

　　(良夜将深皎月如昼透雪入䆫照有余辉喻知道之明也)。

利钝犹根性

　　(利也本真之性益其明了钝也执言滞教动合于俗斯乃根性浅深迷悟悬邈)。

无缘枉用心

　　(无宿昔之缘背虚无之理虽手不释卷口不辍诵徒自劳神抂用心矣)。

邪求皆是相

　　(念奇佩卷炫异露言涉形象之踪皆拘执之相矣)。

正定理玄深

　　(外绝攀缘内守纯默妙极无拥其理玄深)。

巧拙高含识

　　(贤愚不侔用舍有异然于临事尽谓高奇不务伏藏自彰巧拙唯高识之士能鉴之也)。

轻浮力不任

　　(不执厥中动违理道自贻覆餗益力不任也)。

大乘通语默

　　(运载之功其利广大虽言而不碍于有虽默而不滞于无玄中又玄通乎妙道矣)。

稽古便知今

　　(稽古之言鉴照之用虚妙应物不言自化知今之道莫大斯矣)。

笑尽人间事

　　(大道冲妙非愚所知虽触类面墙而翻肆其轻忽矣)。

到头揔不知

　　(殊不知世间万法因道而形因物而名洎乎致诘莫我知之)。

信心终是实

　　(欲求玄解无如自信其心信其心则归于实矣)。

如日莹无欺

　　(其道不昧内照灵源亦犹大明升天则无所不烛矣)。

举措持恒久

　　(执理持行恒不失仪故老子云终日行不离辎重其斯之谓矣)。

贪生却似痴

　　(苟迷至真嗜欲不节贪生而丧生愚之甚也)。

善缘销恶趣

　　(以善为道则恶不生其犹举善而教者欤)。

惠爱广将施

　　(是以圣人布惠流爱博施于民而不离道者矣)。

五金并八石

　　(银铁五金矾砂八石山川所产功用斯多)。

一一注仙经

　　(神仙列仙之传内景外景之篇皆说修矿之功即是长生之药)。

雅有深仁行

　　(仙者以好生恶杀屈己伸人郁有深仁乃为仙行矣)。

无非不暂停

　　(勤行于道𠑽静于神调𠋫侈时不可暂辍矣)。

日华精汞法

　　(汞者阴气复能含阳故以日华制御其法也)。

月魄炼砂灵

　　(丹砂阳精亦畜阴用故就月魄以合其灵)。

入圣超凡骨

　　(日月满足脱落几胎超昔日之尘蒙见此时之圣用)。

变化本真形

　　(易乎昔体成此新功可以羽化升天童颜不老本真之形自然而化矣)。

　　御制逍遥咏卷苐二

　　甲辰岁高丽国分司大藏都监奉
𠡠雕造
高丽藏第 35 册 No. 1260 御制逍遥咏


　　御制逍遥咏卷第三(五言)　轻(▆)

逍遥心自乐

　　(物物自如心心自乐澄神合道常履坦途)。

清净保长生

　　(五尘不可玷乎志三宝莫可差其功广大至人长生久视)。

至道归玄理

　　(通乎万象皆自精诚归乎又玄众妙咸处)。

真空造化成

　　(真空无状造化无形虽云有成无物之物)。

辉华扬日彩

　　(纳少阳之气延永久之身身存道隆辉华不忒)。

偃仰顺风声

　　(消息至虚之元体乎澄湛之本元本既彰风声益顺)。

里外有何物

　　(至真空寂无迹可求表里俱无古今为妙)。

刚柔炼始精

　　(柔胜刚弱胜强柔弱之道似水攻坚知之修炼目合淳和精真之道矣)。

遁迹深岩谷

　　(士欲幽栖林麓弃舍荣名绝乎嗜欲亦在消息静虑探赜玄微而已)。

身闲未是闲

　　(修然自适忧乐两忘绝缘虑而性存虽形没而神在真为隐者久视长生)。

研穷堪语默

　　(寻波计源穷理尽性达冲和之道释纷扰之境逍遥自得寂默重玄)。

寂静杳冥间

　　(寂然无声淡乎无味在杳冥之间出冲虚之际视之不见𦗟之不闻)。

秘密逢邪见

　　(消息大丹秘密真诰堤防邪佞止绝闲情者矣)。

难开大道关

　　(六灵橐籥域中关键鉴混茫而难见先天地而更玄也)。

金丹无效用

　　(九还七返阳数阴精差之一毫失之千里也)。

弗可返童颜

　　(朱颜易往缘𩯭难追大药既亏何时再返)。

金鼎精湏炼

　　(金丹之鼎法丘郭之象也中有神室密运五行若不洞达精微则修炼之功必无成矣)。

华池水火红

　　(华池乃还丹之名也从阴炼阳故言水火神光灿烂如焰之红)。

坎离能匹配

　　(坎户之水离宫之火或迭居上下或加减重轻消息有宜功成既济)。

男女自相逢

　　(法度无失功用乃彰坎为中男离为中女相逢之义也)。

曩劫知因果

　　(奉道之士若非宿世知修炼为因神仙为果生生无间勤而行之茍有所闻莫之能信)。

生前道不穷

　　(既能拔俗㱕真易老为少如水之利渺然无涯不宰之功后天无尽矣)。

若修方寸是

　　(心之正也则内省不疚荡荡焉则何忧何惧尔)。

发意便周通

　　(动其机则万化安所谓周旋通达何往不臧也)。

修炼求真一

　　(道在精修神由至炼则灵宝真一之妙亦可以虚己而求之)。

冲和本自然

　　(虽道体渊疑名言之所不及然究其用也似或存于冲和盖本其自然耳)。

希夷光满月

　　(听之不闻谓之希视之不见谓之夷达此之玄者则神光莹彻表里洞明犹满月之当空无所不鉴者也)。

响应直如弦

　　(道以虚而应如谷之赴响也声有大小随而答之故无私矣则其直也如弦哉)。

苦学周知易

　　(为学者日益必克勤无怠周知慱物亦未足以为难矣)。

难穷语默玄

　　(夫能为道者造次必于是也至若一动一静一语一嘿能尽其深玄者即未易得也)。

成功兼积德

　　(抱朴子曰若德之不修而但务方术者终不得能长生也是知动有成功者乃积德之久矣)。

别有洞中天

　　(神仙洞府妙绝人间日月烟霞超然殊异故云别有天也)。

一法从何有

　　(一法者大道也欲究其元始明其旨㱕故云从何有也)。

二皇五帝前

　　(胚溥既圻妙道随着所以三皇得之大朴不散五帝用之淳风不荡若论五前则象帝之先也)。

周知多异境

　　(智周乎万物者其惟圣人乎故能识于未识详于未详况异境奇状岂不能穷览哉)。

猛利要精专

　　(求道之士若救头燃心猛志专事无不果也)。

我命湏依道

　　(顺天之化依道之本是以乐天知命故不忧语云至于道据于德也)。

阴功及物缘

　　(情忘取舍恩被亲疏慱施弥勒阴功渐着庆延百世可验格言)。

善心通感应

　　(心同弦直志类霜明见善寻遥逢𢙣即改积累功业感应玄通也)。

动静理深玄

　　(其动也直其静也专既专一刚正深玄之理自然符契矣)。

日照光文彩

　　(日者实也太阳之精照灼万物光彩灿然也)。

周通无不关

　　(周于四荒通其八极遍该动植无幽不烛者矣)。

天思功㝡大

　　(天有普覆之德有下济之明不言而化恩莫大焉)。

地载莫𠇲闲

　　(地者易也能载万物含吐应节春生秋成莫可𠇲闲也)。

绝顶孤松老

　　(松生绝顶势迥孤摽枝屈虬盘不测纪极者矣)。

飞云野鹤还

　　(飞云摇曳野鹤徊翔触石生而无心仙禽还而遂性也)。

玄珠名隐奥

　　(玄珠强名以况道之体隐奥而索之得乎罔象者矣)。

杳霭路歧间

　　(杳霭妙理恍兮惚兮歧路之间无而似有也)。

清静常清静

　　(解心静神返照正性故曰清静天真之性动而恒寂故常清静矣)。

缘来尽可行

　　(时之得用湏俟缘来缘会既符尽可行矣)。

道高麋鹿性

　　(道德内充混然无际性同麋鹿旷荡自如矣)。

庸识岁年轻

　　(贤智之学不贵尺壁以竞寸阴庸识轻浮虚度岁月饱食终日无所用心)。

日吴相依势

　　(月盈乃亏日中则昃东凝晓照西映暮山事往时移势类相依也)。

花开触处明

　　(春阳煦育花卉鲜明体道生成光辉万物也)。

是非论巧拙

　　(性有贤愚情拘巧拙是非究理玉石方分)。

达外福苍生

　　(达乎道悟于真非唯利济天下抑乃福祐苍生)。

真境堪依仗

　　(外遗尘幻内守真境存实去华诚堪迁托矣)。

周迁四叙移

　　(四序迁移岁之恒也一性凝寂道之常也徒感于俗无关于我哉)。

人忙闲圣迹

　　(人务有欲但自驱忙圣惟无心孰寻踪迹)。

心达罢狐疑

　　(心了本一得旨忘机豁达无疑绝诸凝滞)。

俊造皆流品

　　(俊造摽彼通明流品指乎上士乃上士闻道勤而行之)。

逢能即是师

　　(学无常师惟善是从其或得理离言则不贵其师不爱其资也)。

二从寒暑变

　　(一气既变二仪随生寒暑以之往来阴阳以之运动矣)。

龙浴凤皇池

　　(龙跃在渊如浴于凤池也此乃交感成象变通以时保含光大也)。

户牖常开闭

　　(天地户牖开闭有常唯圣人则而行之无所怠矣)。

升沉倏忽中

　　(得之妙用可以升腾失于品量即有沉滞但在倏忽见于升沉)。

龙吟深邃理

　　(龙吟云生感应斯至交构之道其理冲深非造次而知也)。

虎啸语言通

　　(虎啸风至影响相符垂此语言训之后世达斯妙旨可谓通人)。

南北思长远

　　(离火坎水调候以时在积德而累勤方功成而事遂是知非成于朝夕矣)。

东西道不穷

　　(日阳月阴倚伏之[婁*殳]进退有道要妙无穷)。

炎光𠬧月魄

　　(炎光阳也以刚为德月魄阴也以柔为用若刚柔相协必其道可济矣)。

桂树发花红

　　(始于入法终至成功当月满于桂花乃神丹而已就者矣)。

鼎内莲花出

　　(彼美芙蓉之状出乎金鼎之中芳馨可观愈兰胜蓝)。

如尘发绛红

　　(玄尘细鼓犹朱类丹辉焕难方清神骇目)。

坎铅将匹配

　　(阴水相容真铅同致二功特立大药告成)。

离火好相逢

　　(脱落凡胎功犹离火不期而会善莫大焉)。

阴散何优劣

　　(至阴虽散至阳独成何劣何优任物为象)。

阳归自合同

　　(一阳既㱕大丹周用二理相湏如鱼与水)。

消停方可信

　　(先禀至神次修至药神药同功笃信明矣)。

辉华大道雄

　　(法天制度法地炼成妙道既雄辉华赫弈矣)。

青龙本属木

　　(东方之位木德居尊从阳[婁*殳]以求之配龙体而为象也)。

白虎作华池

　　(华池之妙河车之能位配西方德随阴数真金丹之得就湏白虎以先行)。

水火恒为则

　　(圆曜金鼎二气相湏既坎离而合配亦水火以为营故丹经云离之火坎之水得九二之名)。

阴阳造化迟

　　(日精月魄造化功玄暑往寒来行度迟速故黄帝内丹胎息诀云阴药疾急阳药性迟疾缓象日月)。

清心常积德

　　(澄虑其心积修其德虚极之本在乎玄妙矣)。

凡眼岂能知

　　(淳元妙用神丹功力离娄之目不能见师旷之耳弗能𦗟岂况凡眼乎)。

君子𦗟吾喻

　　(君子有德者之称斯谓凡求道之士可深思之也)。

神明勿闇欺

　　(夫神明之道至幽而明君子之人不欺暗室又况于玄妙之至人哉)。

万灵通有感

　　(圣人之御宇也必法天而行道则广无不覆幽无不烛万灵皆被于玄化则何有不通其所感哉)。

臧否在名人

　　(知人者哲所谓名人何则以人之所为皆能优劣其善𢙣无所遗矣)。

志诚昭明德

　　(志节诚实之上虽韬光遁迹如畏四邻而如玉在石涧发于外不可隐也)。

清净见于真

　　(人之所以昧于道者皆由六情浊乱故也若能存神养素消落尘虑则自然见于天真尔)。

奉道惟恭谨

　　(道者二仪之母万物之祖是以奉之者在乎谦恭而廉谨也故老子云万物尊道而贵德)。

修持愿本因

　　(养道之士以愿为因所谓穷则独善达则兼济夫如是则可以䇿勤而进业矣)。

广将求利益

　　(利之广大者莫若乎不贵难得之货使民不为盗则自然损其嗜欲反乎淳朴也)。

苦乐救生民

　　(圣人不惮勤苦而乐为救民也如大禹治水而手足胼𦙘矣)。

顶戴尊天地

　　(天不言而四时行焉地不言而万物生焉以其自然之理而人由是生斯亦恩之大矣信之至矣顶戴尊重之极也)。

𦖟明识见高

　　(耳之不聪则听之不远目之不明则视之不长既聦且明则识见全高矣所以妙尽希夷玄超形器也)。

无为通理性

　　(无为而无所不为则可以通乎太上之理妙一之性也)。

猛利岂虚劳

　　(猛利即勤勇之谓也故上士闻道勤而行之则无所不至矣内则适性有余外则对境无滞以道而胜岂虚也哉)。

出没终难认

　　(或隐或显何虑何营始则周流言虚终乃旁通万有可以神会不可以事求欲乎认之不亦难矣)。

因缘不可逃

　　(夫人大则道大人小则道小是知道也者因心之变缘力而行鷃止鹂飞各当其分犹形之生影似谷之应声诚不可逃也)。

中原多圣境

　　(中原之境其大也哉故上圣以居之至道以处之若睹夫圣人之事迹固亦多矣)。

四海涌滔滔

　　(一人居域中之大万方行淳化之风自然四海穆清滔滔然朝宗于万𣲖也)。

世界诸方圣

　　(圣人者居无方道无在周流六合出处八纮以利于物也)。

如同在眼前

　　(体道存诚造次于是然而求之则往往而求之则远惟其了悟常在目前矣)。

其于通要妙

　　(要妙既通于理必达义味资益其道日新)。

便见理深玄

　　(玄枢邃密非悟不明妙域幽微非道不达得其户牖方可优游)。

法教穷难尽

　　(㽵老之教玄元之法虽淳一之道大同而应变之方无尽也)。

周知本自然

　　(该通物性周察时机始因探𧷤之功终曰自然之智矣)。

信诚含万象

　　(信能荐鬼神通道法既微及于豚鱼故包含于万象尔)。

秘隐口亲宣

　　(老子云其精甚真其中有信此谓感物必应应之不差元圣格言诚哉秘隐也)。

随缘心不见

　　(修道之人随缘任运凡人揆之未见其心矣)。

性各本来真

　　(大鹏至大蟭螟至微其间性即各遂其宜真乃本来无异也)。

𢙣事夸唇颊

　　(弃善逐𢙣见利忘义庶事争衡骋颊舌之诡诈矣)。

愚痴似醉人

　　(见如窥管情若守株玄虚𠕀知慈俭复昧兀兀懵然如醉者也)。

忙忙何物有

　　(逼迫尘世驰竞寻常𠕀知恍惚之中岂究虚无之妙也)。

急急利名亲

　　(流年急景贪利亲名违理执言而背于道也)。

入定观浮世

　　(入根本定以天眼观见瞬息之光阴愍蜉蝣之倏忽者也)。

苍生业感因

　　(苍生众生之谓也各修善𢙣为因遂致业报差别也)。

善念销嗔恚

　　(上善之人用心虚静柔服以德嗔恚自销也)。

无差本自然

　　(体自然之道保天真之气不屈守中行无差矣)。

花开凡叶木

　　(开花结实何湏𣏌梓之木达道证真不必才能之士灵芝无根足为瑞矣)。

水打急风舡

　　(性以情而动舟因风而荡观心未宁因物而起也)。

拘执恒如缚

　　(执言滞相㝵有拘空如鸟系绳终难腾翥矣)。

能仁敩昔贤

　　(夫行仁立义事冠古今君子之道见贤思齐)。

神明皆正定

　　(聪明正直故谓之神止乱澄神静定通矣)。

消息更深玄

　　(妙道音征目之消息究极妙用其旨幽玄矣)。

逍遥贤圣乐

　　(达理优游任运不滞贤圣纵别逍遥且同乐哉至仁放意自得也)。

我闷俗情愚

　　(浮浅之俗既颛旦愚圣人愍之故发叹也)。

鄙俚何堪[婁*殳]

　　(羁褊寡识露才扬己无所取焉何足尊也)。

斟量解卷舒

　　(用智度物得物之情卷之则微舒之则广此明圣人扣寂纵横得用岂鄙俚之俗所能哉)。

𢙣缘湏尽去

　　(𢙣之为缘败正毁德傥尽指弃何往不藏)。

善事好相于

　　(以善为道唯道是从而智者行之时不可暇诚乃相于也)。

忙急真如梦

　　(务欲奔驰时不暂息以斯忙急实犹梦哉)。

𠃵坤造化殊

　　(覆载为用曰𠃵与坤变通作程曰造与化虽道㱕一体而服且殊途)。

宿愿通贤圣

　　(宿昔立愿向善去非心路坦平理通贤圣)。

贪心勿强为

　　(不贪为宝少欲是珍但能节用爱身不可强为放纵也)。

眼前销𢙣趣

　　(守行益物以日系时只向眼前可销𢙣趣)。

天鉴故无私

　　(皇天无亲惟德是辅赏善罚𢙣故无私焉)。

如梦何光景

　　(浮生如梦光景急流宜惜寸阴以利及物)。

明神所在知

　　(此地他界神明恒随如闇室之不欺知精诚之不昧也)。

精修观出离

　　(精克之心修炼之行观其功满出离凡尘)。

解脱影相随

　　(功行内就力用外彰入圣超凡理无虚掷似谷传响如影随形者焉)。

不争多气力

　　(且夫道以善下为功执柔为本故后已而身先不争而多力也)。

容易可成功

　　(玄解自知灵域非远不劳勤苦而茂业可成)。

意马湏调伏

　　(意识狂逸类马奔驰触境无穷必湏调伏)。

如尘幻梦中

　　(意识飞飏亦犹尘点俱处虚幻梦𥧌之内得不猒乎)。

任持从雅淡

　　(委仗至道任持性情使染污䪺销乐诸恬惔)。

乐道定雌雄

　　(不为妄惑乐道见真定彼雌雄以分优劣故尺鷃大鹏各得其所)。

修炼知勤苦

　　(功崇惟志业广惟勤勤苦自知趣道非远)。

因缘自合同

　　(以知道为因以功行为缘因缘和合道犹神速矣)。

一受诸同气

　　(得真一之道应阳九之数含虚孕物结气朱英故云同声相应同气相求水流湿火就燥)。

熙和理道平

　　(久餐元和彻去滋味神清气爽熙然静息可以知雄而守雌也)。

乘云无滞碍

　　(谷神不死久视长生可以玉华前导芝盖后随乘云气驭飞龙以游海外也)。

大树种而生

　　(一爻始生见牙之兆功如种树法若造基故老氏云合抱之木生于毫末也)。

尘垢勿教染

　　(还丹经云至药既成自含种象方得通灵彻视今古铸之为珠名无价如意宝珠尘垢不染)。

江河顺不争

　　(海以居下为百谷之王道以无功为万物之祖万流顺㱕而不争至人宝之而逾密也)。

机智潜弃用

　　(夫泊然清净天下自正而机者道之小巧智者圣之外用故㽵子云弃智绝利民复孝慈)。

方显贵佳名

　　(名者德之华德者身之实然道之于物取无名之名贵无德之德)。

　　御制逍遥咏卷第三
高丽藏第 35 册 No. 1260 御制逍遥咏


　　御制逍遥咏卷第四(五言)　轻

白日众生见

　　(道在目前犹如白日群情共睹良以无私老子云吾道甚易见)。

几来得意人

　　(然而得意忘言者鲜矣老子云天下真能见莫能行)。

萍蓬如似梦

　　(于真未悟触日唾宁身类萍蓬自南自北心同梦𥧌若存若亡)。

丹鼎妙清神

　　(孰知乎金丹宝鼎为度世之津其妙也清人之神神清则可以复于淳素尔)。

红树非花影

　　(如树亭亭红光赫弈屡经烈焰久而弥芳斯乃药成之象也非如草木之花倏然而谢)。

青松𡑅海津

　　(药之坚性不为物迁如松之贞陵寒益茂𡑅海津则高远之状)。

入玄龙虎伏

　　(青龙为阳白虎为阴二位交时自相制伏斯则入修炼之玄奥通造化之神妙矣)。

大道许相亲

　　(丹心成也可以延龄而后世变化而利物从有入无与道亲也)。

雅澹玄中得

　　(清虚雅澹之道得自于太玄真一之中也)。

常人故不知

　　(中人已上可以语上中人以下不可语上也故道之精微造次何知也)。

幽深无远近

　　(若论夬幽深之旨远之者则怟掌可知故不可得言其远也昧之者则终身无取故不可得言其近也若然则道非远近性有明昧耳)。

道外细推之

　　(道之体则卷舒而莫系道之用则动静而咸通夫能推道之用外无所得则可以归道之体内无所为也以无为而为之则精真存于内以无得而得之则妄惑遣于外若此之幽深岂常人之能知也)。

碧落神仙境

　　(丹台玉室碧落瑶池皆神仙之绝境也)。

烟霞日月随

　　(象外之烟霞壶中之日月随彼神仙之至止也)。

参详寰宇内

　　(只于寰宇之内可以参详干以见仙几之异也)。

邪正岂相离

　　(有不能正其怪者则为五色之所蒙五音之所蔽斯可谓之邪执矣如能正之则道冲而用也且五色可以和其光五音可以同其尘望邪正则有殊语色声则不异故云岂相离者也)。

逍遥通物性

　　(夫至仁游于无为大鹏翔乎寥廓放意于自得之场物物各通于性矣)。

大道有圆方

　　(大道无形方圆应物是以圣人直而不肆方而不割盖任自然全其本性也)。

山谷高深浅

　　(山高谷深亦如天尊地卑各当其位无相𡙸伦尔)。

人心自短长

　　(有无相生高下相倾皆是妄情强分彼此也)。

阴阳穷岂竭

　　(一阴一阳犹文武也偱环相湏岂有穷竭[栽-木+(万-一)])。

造化入无疆

　　(运动不息生发周普卷之则丝毫不盈舒之则宇宙非大无象之象莫容其边际焉)。

尘埃飞作垢

　　(隙尘微埃飞扬不止积成垢染蔽障真净求道之士苟心尘尚尔亦渐染而成累也)。

惊雁不成行

　　(惊鸿四飞不顾俦侣盖失于次序也有类道失真源学成异辙心灵驰散依仗何从矣)。

群生各自意

　　(人生禀灵用意各异戈爱渔经猎史或即好道慕仙各遂意也)。

未有一般般

　　(静躁既殊方圆亦异万殊之态不可以一揆论也)。

名利贪嗔贼

　　(浮名薄利所拘饕[(歹*(乞-乙+小))/食]忿怒不已纵六贼之妄罄一真之财吉道远矣)。

愚迷道路宽

　　(痴惑所迷玄默可究未脱屣于尘出信亡羊而盖远也)。

避烦如雨散

　　(烦扰久困就静避之廓如雨散晴空情思顿清霁矣)。

清静入云端

　　(无贪自清无欲自静高尚其志杳入云端者也)。

善想因缘理

　　(澄神想之乃因缘会遇以理而推实善恶𡨋符矣)。

经穷子细看

　　(三教典诰穷其奥妙款曲看详见报应昭然者也)。

皇天无不照

　　(皇天无亲鉴物不滞临照之道自无私焉)。

福业重来轻

　　(积善余庆积恶余殃善恶浅深故有轻重也)。

背正堪何益

　　(信言不美静性减耗背道乖真有何益也)。

归真道自成

　　(修德忘功抱淳守一无心于道道自成矣)。

本元宗一体

　　(混元之道其体唯一动静作用妙在无方矣)。

功行录三清

　　(积功累行炼志修心名录三清高超物外)。

几许解吾意

　　(道非生法不可致诘知之修炼谓之圣人)。

慈悲利益平

　　(慈施安乐悲能济苦拯物利生平等为善)。

得道超凡圣

　　(顺俗则鄙悟真则神令世虑既除玄机已晓超然物外永谢凡尘)。

逍遥本是缘

　　(恬淡贞素优游无拘此乃体道之流本为缘矣)。

群迷难解会

　　(迷真背道厥徒寔繁既昧希夷何能晓解矣)。

我且不虚传

　　(圣人立事发言垂𥱍于世皆传之有自岂诬也哉)。

但信恒无断

　　(至道之士以信是宗信既有恒于道不远矣)。

精穷用意专

　　(精研外尘穷达内境而于元始修炼在乎用意专志欤)。

审听明譬谕

　　(道本无象非俗能知是以圣人举况设义皆令谛了也)。

勿被俗情牵

　　(俗态有欲至理无情傥固守精淳远离声色情如不惑神安荡哉)。

物情通万象

　　(品物之情其[婁*殳]虽广含育之道万象皆通)。

达者便忘机

　　(拘执凝滞于事未通若能达本抱真可以忘机息虑也)。

各具含灵性

　　(蠉飞蠕动博识寡闻愚智虽殊各具灵性)。

狐疑有是非

　　(不能省悟真玄而有妄生高下狐疑不失乃见是非)。

知天修福惠

　　(知有天道高乎人伦仰而慕之乃修福惠)。

如日莹光辉

　　(杲日丽天光照万国达人识量高广通明有若曦轮辉耀光大者也)。

认取好歧路

　　(险歧危道喻彼恶缘坥路通衢譬诸善行路歧既别是宜认于善道焉)。

恶去善相依

　　(夫形端则表正心直则辟邪但能去恶以修身何患诸善而不集)。

经心玄妙理

　　(能了诸法本无二门一以贯之不生他见以兹妙理介乎自心也)。

道德念阴符

　　(虽道常无为而以上德𡨋念阴符契乎淳朴也)。

九转金丹鼎

　　(方士修炼遵法师古九转之功既集灵丹之彩奂然)。

三才玉匮书

　　(玉匮神经诠真弃妄之本也三才枢要何往弗臧)。

恒常皆隐秘

　　(至道非远常▆背之隐秘难彰良可太息)。

达者见清虚

　　(达彼微言见乎清净了无所得入真玄门)。

倏忽神明意

　　(倏有忽无神明无状无状之状故云其中有精)。

先贤觉自愚

　　(至人无心运动随物纯纯若遗其犹愚也)。

天地含清泰

　　(天地之理覆焘之功含育万物皆符清泰者矣)。

阴阳道所成

　　(日精月魄阳铸阴销其道必成其功必着故易曰乹道成男坤道成女也)。

冲和玄妙术

　　(阴阳含孕冲气调和然后万物阜成谦卑柔弱故经云负阴而抱阳也)。

勿讶说长生

　　(圣人以道莅天下茂养万民虚静为心澹泊留意乃可深根固蒂久视长生)。

起信何疑误

　　(夫笃信既立大道孔彰然后疑去障除翛然顿悟者矣)。

迷来却谤轻

　　(斥鷃之步迷九万之程朝菌之短疑大椿之年悬隔道殊宁不谤哉)。

摄心归正念

　　(正念思惟摄心归本得万法空空之理悟人天我我之情也)。

淡薄恶销声

　　(道之出口淡乎无味何恶迹之不除何净行之不著者矣)。

混沌初分后

　　(混沌则冲和之一气也𡨋蒙若鸡子之未形既道以发生为务又安可久而凝滞故湏至于分剖也)。

阴阳辩浊清

　　(清气升而为天浊气降而为地二位既形则可以区别尔)。

三才皆备位

　　(二气和合含育至灵始有人伦备三才之位也)。

万物有长生

　　(造化之功弥纶万汇生长之德包博无穷埏埴绵绵如天之长矣)。

𠕀象精通感

　　(杳𡨋之精真而有信通其所感不亦宜乎)。

淳和道可明

　　(淳和之道虽曰虚无若能弁智守朴存神而叩之则自然明白尔)。

但求方寸是

　　(至道之要莫若修心君子求诸己若能内观以至无瑕则真所谓以身观身也)。

剖判应非轻

　　(道之明矣心之正矣则可以剖判至理应彼机宜斯为至难不可轻矣)。

五色云销黯

　　(神鼎才就灵符聿臻药既饵于一丸云乃登于五色暂游万里少别千年如其向象外以长生自得逍遥之理至若顾人间而高谢能无销黯之情)。

方知大道深

　　(若此之神功盖禀天地造化之力日月运行之数方知大道之至深也)。

华池玄妙理

　　(华池大丹九转之中神水华池也铅汞相资坎离迭运从无入有自有还无情既极于玄源微乃通于妙本则理在其中也)。

龙虎本同音

　　(以其同气相求故得谓之同音也)。

金鼎铅中作

　　(法阴阳而为炉则金鼎之谓也船既烹流珠是作周旋四象消息五行法度不遗终成大药)。

红花洞里寻

　　(炼丹灶于寰中寻红花于洞里)。

求真如得路

　　(求彼真人之路要归不死之乡必湏妙尽希夷𡨋资道德也)。

返少老山岑

　　(归童返少老而弥芳是曰真仙好居烟岛也)。

达取真空性

　　(真空惟寂妙性本如达悟洞然纵横利用也)。

成名有后先

　　(道非远近悟有后先虽不同时孰云异体矣)。

智劳如似梦

　　(巧运机关诈施心智纵事果于十全亦虚同于一梦尔)。

恬澹不论年

　　(嗜欲既节恬澹自如保守攸长岂论岁月也)。

闭口恒持默

　　(外缄于口内𡨋于心静默不渝可阶于道矣)。

精修更是玄

　　(夫知之匪艰行之惟艰今审法玄密无怠精修速疾之功因而致之)。

消停湏在意

　　(消息盈虚广大悉备在乎心意以通幽微[栽-木+(万-一)])。

安稳上清天

　　(天道匪遥修之可冀而况名摽王策籍纪丹台故五云伫[佧-上+┴]三清稳步也)。

矿炼真金色

　　(矿藏真金烹而炼之色焕然矣如凡身蕴圣性也)。

菩提道果成

　　(菩提觉也觉号圆满成佛道果犹真金出矿矣)。

仙人持忍辱

　　(佛于往昔作忍辱仙节节解时不生嗔恨者也)。

胥国福众生

　　(华胥清净黄帝梦之见彼国人不知亲己不知疏物受用自然福莫大也)。

教法堪依信

　　(圣人所说谓之教法堪依堪托信之奉之也)。

勤修猛要精

　　(恭勤修习诲人不倦精而行之善弗能及者也)。

若能功行满

　　(阴德广施功行济物有始有卒道自符合矣)。

故是达三清

　　(道悟真一身合虚无自然脱屣尘区必达三清者也)。

至药家家有

　　(至药以况至道也人人本有而悟之者寡矣)。

谁人解得么

　　(大道匪渝于物外凡人𠕀究其根源诚可悲哉视半犹远矣)。

玄通真法界

　　(𢍆理断疑涣然冰释法界无不真之境见闻绝视𦗟之功也)。

妙理谕恒河

　　(水有上善之功河右通济之用亦犹能体妙道流注未闻者矣)。

年岁销风水

　　(阴伏阳升荏苒成岁俱臻至理光景任迁谕彼恒河暗销风水)。

芝兰间𣗥窠

　　(性习不同善恶各异慕善者为道日损慕恶者作伪日拙亦犹芝兰自茂荆𣗥自卑者也)。

阴功阳造化

　　(种性既异根茎不同徒劳造化之功莫报阴阳之力)。

善少恶中多

　　(为善孤立相求者寡为恶成众相应者多也)。

喑哑痴聋病

　　(心存嗜欲耳务奔驰不能启迪凝虚发挥正性类乎喑哑与痴聋耳)。

求医大法王

　　(至道至大法之则之夫欲抉聩开愚湏凭圣智者矣)。

贪瞋无相体

　　(贪瞋则恶见无相则真空其或动合贪瞋静归无相虽体性无异而逆顺不侔矣)。

正定得清凉

　　(不务可欲内守凝明湛寂无为自然正定不亦清凉者哉)。

达者通贤圣

　　(苟能达道悟真乃名列仙品位通至圣矣)。

迷情任意狂

　　(情既昧理于道不通放荡无恒意同狂狷尔)。

分明如是说

　　(达则举事皆真迷则触途成滞所以明言作诫冀分是非也)。

寂静有闲忙

　　(寂默虚静本绝烦嚣而懵道执言自为驰骛既违寂静莫息闲忙也)。

渐省虚名理

　　(虚无非名之理放意自得之场渐以修持故能省觉矣)。

真求一味清

　　(真一之道自何而求但冲澹澄凝则清净于一味之理矣)。

目前皆是景

　　(万象之景森然目前体道之人于景皆寂)。

心内蕴长生

　　(长生之术非假他求若修之于内心自齐之于外景)。

白露秋催促

　　(代谢之𢚩流驰不停当白露之届时见秋光之催促)。

红花叶自轻

　　(四时奔骋春去秋来才开绰约之芳即睹凋零之叶)。

物情归即悟

　　(物象之情本归空寂即于此理可以开悟者焉)。

疑滞两无成

　　(大道坦荡依之可修若于心不通在物疑滞枉度于春荣秋谢莫臻于体本还淳虚过时光则进退无成矣)。

紫陌红尘里

　　(欲彰至理先警浮华轮蹄碌碌于红尘早暮纷纷于紫陌悲夫)。

贪名利好争

　　(驰骋虚名何尝责实贪求小利但顾争衡)。

世情皆扰攘

　　(宠辱若惊圣人慜恻不觉老之将至扰櫌何知也)。

大道甚纵横

　　(道通四大诚谓纵横妙本融虚物物咸具)。

弦直终无曲

　　(无彼无此何亲何疏径直如弦本非委曲)。

心邪自不平

　　(平等无倾回邪自致释氏云是盲者过非日月咎)。

若能如遂意

　　(垂诫群甿功成不宰以心如理钦奉无为故云功成事遂百姓谓我自然也)。

后学法先生

　　(学而时习业具诸蒙见贤思齐其道着矣)。

寂静皆无语

　　(夫虚静之途洗心之术当高兴远寄陶然自得默默深识涤除玄览也)。

其于理一般

　　(言无瑕谪行无辙迹得希夷之妙入杳𡨋之间齐物一般等穷万法也)。

若非通秘奥

　　(夫神明之德秘密之门鬼神莫能睹其玄阴阳或可测其奥也)。

故是入微端

　　(道无声听之不闻道无形而能形焉故入毫端微妙也)。

善可名高尚

　　(上善若水众人之师处德谦卑能利万物然后为玄牝之母居象帝之先)。

真乘智识宽

　　(智周万物道济天下然圣人无心运动而万类自随无智取与而人之自归矣)。

天长与地久

　　(见真素把淳朴绵绵若存天长地久)。

万物不相干

　　(天地生物德用甚多而能咨禀于道心存澹泊不相于挠也)。

天上及天下

　　(至理无外包括弥纶或天或人咸归覆育斯乃彰妙用之至广尔)。

施为𨚗是亲

　　(虽施张一气资始三才功成不居孰为亲矣)。

物情归造化

　　(物之有情者皆禀于至灵之气虽识智万殊皆归于造化之理也)。

大道见深仁

　　(夫道之为用也然则生成万有视同刍狗不责其报是以见仁之深矣)。

果位非遥远

　　(悟理为因得道为果策勤无间相去非遥)。

贤愚自苦辛

　　(虽贤愚非等若不悟道之玄妙者或访神仙外求异术或炼金石用益遐龄既背天真徒为劳苦)。

焉知皆日用

　　(安知乎语默动息皆道之用也而乃舍本求末何迷之甚哉)。

秋换一年春

　　(一岁春光宁殊石火秋风䬃至万木飘零可比童颜倏然衰老矣)。

表里分明说

　　(夫善摄生者养外之谓表养内之谓里也得其道者兼而有之故可以分明说示于人也)。

深穷妙更玄

　　(其能深穷至妙远趣大方则更玄之又玄矣)。

愚迷行不到

　　(愚迷于道闇而不达也至于俯仰屈伸进退消息无所用心虽欲行之焉能及也)。

圣事法中传

　　(决志虚无宅心清净者乃圣人之事也动必资玄举必尽法法中之妙习而后传也)。

欲界情无定

　　(乃欲界而未能性其情则触途无定对境多迷)。

真空本自然

　　(顿了真空长存正气盖本之于自然也)。

今生随曩劫

　　(原道之来则界惟无始虽今力行无倦要自曩劫曾修故云随也)。

清净照三天

　　(必能致心于止水纳性于玄珠清净无为恬澹自守则可以照彼三天之上也)。

　　御制逍遥咏卷第四
高丽藏第 35 册 No. 1260 御制逍遥咏


　　御制逍遥咏卷第五　　　　轻

日月无私照

　　(悬象着明莫大乎日月运转不息照临无私以济万物也)。

人为似等闲

　　(日居月诸一寒一暑而常人不悟至理贪爱日前如等闲尔)。

忙催红叶落

　　(发生之𠋫盛衰之理盖时使其然若忙催之殒落矣)。

静想白云间

　　(白云无心悠然出岫静思其虑堪养圣胎)。

善念皆知有

　　(念依心起情因意生傥尽去𢙣缘皆修善法道岂远哉)。

非缘勿用攀

　　(理非合道事更违真缘习靡忘浮浅日益也)。

目前深邃理

　　(大道者不可得而亲不可得而疏盖玄同和众常在目前儜慕学之流穷深晓邃矣)。

那是扣玄关

　　(扣寂寞之一造希夷之域择其流品寔难其人)。

精心求一善

　　(精思炼志到虚无心也一善者即得一冲妙之理也)。

一善许相宗

　　(此一善者万法妙用大开玄关从人之欲任物宗师矣)。

利物无穷尽

　　(善道之宗广同覆载不唯一身独善兼亦利物无穷矣)。

分明理道通

　　(宗善悟道益己兼人道理显然犹轩既之辨妍丑矣)。

正邪名恍惚

　　(对正名邪邪既不存正名何有是谓唯恍唯惚妙用难名者也)。

晓悟见真空

　　(晓其本元悟彼妙道以无见之见悟真空之空也)。

象外行持法

　　(达道高士土木形骸所行之行所持之法无状之象混合希夷谓之象外矣)。

玄言显圣功

　　(圣人之功终日作而不作行而不行以玄言言之显而导之者也)。

百法还丹数

　　(神仙至人作事有法约言百数其䡄甚笺矣)。

玄门各自深

　　(同体异名门门契道皆遵正本各达深渊)。

真空光似日

　　(真空有象象即虚无类杲日之无私同清光之烛物)。

解脱本由心

　　(解诸缚着脱除凡质见真空境得不由心矣)。

迷惑终无应

　　(先穷正道方履玄途岂宜攻彼异端迷于妙理者)。

精修重古今

　　(仿先贤之绳准遵今日之楷模必在精纯凑乎灵域者矣)。

循环岂暂息

　　(子母㸦为于根本阴阳交致于生成功类循环轮转无息也)。

七聚宝高岑

　　(天地炉开神丹功事贵同七宝慱济何穷矣)。

刚气纵撗合

　　(纯刚则阳私邪不杂混然一气契合纵撗矣)。

无人到所思

　　(玄德深远至理自然未见忖度所思而能扣寂)。

浮生看即易

　　(滔滔尘世汩没往来未了幽玄见如于易也)。

至理杳难知

　　(冲玄至理眇邈无形安遣凡人而能辙扣矣)。

返覆因兴念

　　(念兹在兹返覆攸致原其终始咸由忆念为因矣)。

恒持入远期

　　(夫士之修道耿介其志恒持其心但慕进修远期入圣矣)。

孤云霄汉外

　　(得理优游超九脱屣自地外汉迥若孤云者哉)。

花见晚霜悲

　　(霜华万物卉木其萎未悟于道虽荣而终丧也)。

我说逍遥理

　　(圣人于物无滞触类俱通广演逍遥垂乎训诘)。

其如要妙深

　　(放旷之旨其道幽深妙达玄关造次何测)。

悟来时顷刻

　　(晓达之者不假多求道在目前悟之顷刻)。

迷者岂通寻

　　(失之毫厘谬以千里既迷于旨趣岂劳于研寻者哉)。

达即随情遣

　　(通达大道体会真淳即事随情任缘而遣)。

真缘不可侵

　　(真一之妙杳兮𡨋善万象不能混其形六情不可絷其意者也)。

从来皆是事

　　(森然景象邈尔沉思事事皆真从始无变矣)。

巧拙在人心

　　(和粹冲淡本无短长盖人心有于智愚致事理分于巧拙尔)。

一法归千法

　　(玄元妙旨博总群经以一气贯三才以一法归众法故云圣人抱一为天下式)。

真如即是真

　　(于诸法中体了真性行无相行言无言教乃是真也)。

迷情终不见

　　(迷情滞教不见真常达士契真不害于教老子云我幅异于人)。

达了悟知因

　　(悟道之人心照清净涤除玄贤能无疵乎)。

海纳分他境

　　(众水朝宗群流藂萃虽分异𣲖同纳一源亦犹统道真乘万化俱服也)。

心平故可亲

　　(了乎虚静之宗专务为治之本以万物利为利以百姓心为心得不平也)。

但明修炼路

　　(欲履大道精行为先必体真如群动咸归也)。

善业尽随身

　　(谷神不死响应无方为善从之其理明矣)。

真一生天地

　　(夫道出冲和妙气含养万物配阴阳为一二之基故列子云一变为七七变为九九戄变为一一者形变之始也)。

因依认宿缘

　　(天地孕灵冲气调和因依生发皆契宿缘故阴符经云天至私用至公者矣)。

智高通理性

　　(其或得意忘言智通心照悟空空之理析色色之谈玄解自深高低殊隔)。

凡下少周旋

　　(中士已降溺于尘滓虽闻妙道不能周旋也)。

语默何奇绝

　　(夫不为可欲所乱令心境俱静一无所有则心与道合圣理奇绝者矣)。

幽深隐圣贤

　　(智与圣冥识与神会探𧷤索隐与贤圣而同辙矣)。

谁人解我意

　　(逍遥悬解奥妙冲虚内景湛然希夷自得矣)。

大道寸心玄

　　(无名之道众妙之门理括恒沙达乎方寸)。

天上与人间

　　(清净者生飞天嗜欲者生乎人自作所召非天命之有二也)。

贤愚不暂闲

　　(人之所以不遑暂宁者皆由不达于道也愚则可尔贤何然哉斯乃世俗之所贤矣矜乎巧智背乎淳德故老子云不尚贤使民不为争)。

精修归至理

　　(精研道法胎养神气造次于是丝毫不差则自然归于至理焉)。

道大隐玄关

　　(域中有四大而道居其首焉迷之者不能虚心而玄览则隐于玄关矣)。

圣境皆奇绝

　　(外则紫府丹台内则三田九窍道无不在智无不通是以圣人观之皆为奇绝之境)。

凡情岂易攀

　　(凡俗之情阙途成滞陟斯真境不亦难哉)。

群仙宽坦荡

　　(洞府神仙皆通至理宽而无外坦而无私荡荡焉不可得而名也)。

却老尽童颜

　　(玄德内充神丹外助足以却老返少长生久视矣)。

探玄何妙理

　　(太玄幽键妙一秘扄必欲探之以何至妙之理而可及也此盖叹道之深矣)。

元化得均匀

　　(穷元化之源得亭毒之妙生成品晕要在均匀也)。

去住分明纪

　　(既得元化之妙颜同修养之方故动静思之分朋纪于深里务尽勤行也)。

终期远大亲

　　(远者大者唯圣人能知能行故终事躬亲而为之所以作程于万世也)。

物华堪赏咏

　　(妙尽物事咸归至理亦足以供于赏咏也)。

离挠㝡名珍

　　(一真内照诸境外寂动无所著举必皆通故无挠矣若此㝡名珍也)。

碧落翻霞彩

　　(骖鸾驭鹤上升碧落者必高谢尘蒙轻翻霞彩也)。

千秋不老春

　　(历千秋而不老斯可谓之长春矣神仙之寿皆若此焉)。

谁人信我说

　　(希言演道举必忘筌旨趣常庸钦奉者寡老子云信言不美)。

我说亦非常

　　(契理诚言出乎与论穷渊至极实曰非常)。

苦行分明乐

　　(望励志行𠕀惮勤劳趣道乐为孜孜不替也)。

缘深解即忙

　　(奉教有缘照理生解进修无怠功成业茂矣)。

乖持如似梦

　　(踪迹异辙乃曰垂持妄动非真其犹似梦)。

慕道得清凉

　　(照境通玄见淳元本性既常于无欲道必获于清凉尔)。

影响随声应

　　(至本虚通至性随物犹形生影犹谷应声神用无方其在兹矣)。

玄门可度量

　　(道虽泯迹有感必彰恍惚冲微得之非远)。

逍遥通大道

　　(游泳无著以形忘形悟理混融身通大道也)。

物象古从今

　　(无物之象是谓恍惚执古无为之道以御今有为之事还淳返朴矣)。

一气无穷极

　　(一者冲气也言道动出冲和妙气于生物之理焉故无穷极也)。

三才妙更深

　　(其高惟天其厚惟地其灵惟人同得于一皆依于道故妙而深也)。

愚迷皆自缚

　　(愚者昧于真迷者背于道羁束于浮生自缚者也)。

圣境可周寻

　　(圣人妙境惟道是宗孺子可教者令周而寻之指㱕至道天)。

消息存亡理

　　(夫德失而仁存仁亡而义亡退仁而行德亡德而合道能消息之上德无为之理也)。

先忧力不任

　　(道常无名德者道之用下士闻之不能勉力行之而多大笑乃力不任也)。

法则定𠃵坤

　　(法天行健则地守谦规矩有仪修炼无忒)。

千秋与万春

　　(道常无变一气恒真既体无心能长且久)。

金乌飞绛阙

　　(鼎器既立至药告成阳精发彩于红炉辉焕照临于象外)。

玉兔弄精神

　　(阳威已舒阴魄仍显精神惊跃气𠋫交驰)。

达识逢堪笑

　　(大人君子慱识广闻嗤彼未知触途成拥也)。

贤愚本是真

　　(洞达幽微耀神澄虑贤愚一致物物皆真)。

清风摇圣境

　　(阴虎才吟清风发吹轻摇真域微动芳林)。

仙说洞中人

　　(神仙至论玄妙非虚别有洞天群贤胜赏尔)。

逍遥闲物外

　　(优游无为放旷寥廓物外之趣逍遥是依矣)。

大道体柔刚

　　(𠃵坤列位阴阳顺䡄生成之功刚柔之理体而象之道在其中矣)。

山河穷不尽

　　(山岳高大河汉深远穷其边际莫知其源)。

人心自短长

　　(凫鹤之胫本乎自然唯阿之应出于恭𢢔咸是妄情自诳心识也)。

尘泥常暧昧

　　(尘埃泥淖暧昧非净亦犹嗜欲执滞障敝妙道不得明晓也)。

日月莹辉光

　　(日月丽天辉华流彩无私烛物运转靡停尔)。

出没机关内

　　(消息盈虚机关动静伏藏于密出没惟时也)。

调持迥有方

　　(法尚藉言顺诸方制其为至道迥可依凭矣)。

发愿行平等

　　(所发之愿无党无偏不间亲疏普皆平等)。

天观必照知

　　(天眼若观无远弗届九所为作必能照知)。

贪嗔常不见

　　(为善之人惟日不足贪嗔之境不见在前盖惟务于利人尔)。

善𢙣岂相䂓

　　(执道于心一路平等若善若𢙣不能相䂓)。

利益恒将正

　　(惠利之门既非一种湏去邪而就正方益物以利人)。

勿教乱所思

　　(一真在花霍乎不因中正炳然是则思无邪矣)。

因缘如响合

　　(从因生缘各有自分譬犹谷响符合无差忒焉)。

变化杳无为

　　(千变万化其道幽深杳然无为不可以探赜矣)。

具足人难得

　　(言行相应动静咸若谅兹至德间世希有也)。

𦖟明别是非

　　(视𦗟不感必可以抱乎淳一舍彼异端是非之言显矣)。

心诚符感应

　　(志诚感圣上下相求故云天地感而万物化生圣人感人心而天下和平)。

清静扣玄机

　　(且夫不性其情逐欲而动欲扣玄关其不可也必曰观乎妙本清静守常诣通见真趣理非远也)。

道大雄名久

　　(圣人知雄犹慎用壮务守其雌于道久矣)。

真邪有顺违

　　(真理正直邪法迂回此顺彼违以道为争也)。

精专闲彼我

　　(精思奉一彼我俱销故云闲邪存诚善世不拔)。

万法一宗归

　　(圣人处无为之事行不言之教万法咸一归乎本宗)。

志节还难得

　　(翛然自适忧乐两忘迁闲林麓持守志节寒暑不移矣)。

刚柔说是非

　　(阴阳相配是非㸦作故易云爱𢙣相攻屈伸相推也)。

秋霜明至道

　　(白帝司秋玄功克就万物成实威行霜令此天之道地之德也)。

春日丽光辉

　　(春日迟景和风扇物百草以之而萌动万灵俱受其昭苏易云日月丽乎天)。

桂影芳红树

　　(蟾蜍桂影碧叶垂芳蘶䓾不在于地中蓊郁自高于云汉)。

馨香入紫微

　　(光射牛斗香入紫微金丹成九转之功德骨步三清之上矣)。

无穷天地理

　　(阴阳之数覆焘之功恬淡之理故无穷也)。

语默自依依

　　(夫道冲邈尊用弥光默默自守游神之极也)。

诗中包异境

　　(揔括百篇包罗万象修身炼气之道金丹上药之诀皆在其中苟能玄通则庶几于道矣)。

解者不为非

　　(其言曲而中其义肆而隐达斯旨者则孰敢谓其非理哉)。

深信含玄理

　　(有为事中含隐玄理悟之则陶然反朴迷之则瓦扇劳生中士犹迷信宜深尔)。

幽通是可依

　　(幽深通达妙契希夷惟道可专诚堪依托)。

达人皆论道

　　(道者一仪之母万象之主其大也无外其小也无内悟达之士勤行无倦亦论识其精微也)。

狂酒败棱威

　　(酒以成礼不至于淫也)。

浩渺寰瀛内

　　(寰瀛之内包括八纮况乎沧溟浩渺无际)。

寒暄隐圣机

　　(法天而行道者生成之仁则如春之暄号令之威则如秋之寒斯之妙用皆伏藏于圣人之机也)。

逍遥名不易

　　(夫物之生也禀灵受气虽或万殊至于品物大小各当其分逍遥之理一也故逍遥之名曾无易矣)。

一法贯真宗

　　(但以逍遥之一法而贯之于真宗也)。

入位谁分别

　　(始于长生之术也或分知其一二洎成至道入真人之位则犹百川之赴海滔滔然又孰能分别其异同哉)。

深玄隐大功

　　(既尽深玄之理唯达者能知光而不曜所以隐彼大功也)。

杳冥难测度

　　(杳杳冥冥中含至精诚非下士而能测之故云难矣)。

象外理皆同

　　(必能妙达玄中深穷象外则彼此之理无异也)。

洞府群仙侣

　　(洞府群仙皆禀灵符授金简羽驾电裳有道之士也所以啸俦命侣矣)。

三天顺九重

　　(三清之境谓之三天也且天有九重三天顺而次之寔无上清净之灵居盖真仙之所御也)。

灵无知者少

　　(虚极妙理希言自然达本知微世甚寡矣)。

秘默在丹田

　　(精炼内丹导引正气凝注神府以润丹田秘而默知信有神也)。

铅化金根树

　　(夫采四神气炼五行精更为主客递相含养遽令铅化成金如犹指鼎叶茂分华扬芳无际尔)。

鼎光玉液泉

　　(鼎像于宅永为其主名之玉液若泉不竭光彩艺物流润其中)。

相宗难且易

　　(难而后易必有成功入宗道不离依制有准可不易哉)。

绝妙理深玄

　　(阴阳不测灵变罕穷非凡所知故曰深妙也)。

真境犹来是

　　(明阴洞阳道成并既居惟真境身超上仙皆自三丹感兹万化尔)。

依经敩昔贤

　　(依法丹经效诸往哲顺五金性明八石体修之靡忒何道不谐者哉)。

得一便湏𠇲

　　(天清地宁神灵谷盈皆资妙用而得一者也学道之士得真一之道者可以休息矣)。

真空象外求

　　(象外无物真空强名无求而求真空自证如求者也)。

昭然宽世界

　　(道既融明心虚浩荡蓬岫昆丘之远丹台紫府之遥俯地拾芥耳)。

幻化似浮沤

　　(既达清虚之域却观幻化之身不异浮沤倏无忽有矣)。

秘隐玄中理

　　(玄中之理众妙之门恐执玄为滞寄又玄以遣玄秘之隐之者也)。

幽深事莫投

　　(希夷之渊乃幽深之事忘视忘𦗟莫可投之矣)。

天涯无畔岸

　　(天无涯际六合至大巨海至广道皆居之何所拘碍乎)。

宝月顺波流

　　(月在晴空影沉波内道隐象外妙合身中宝而贵之随流而已)。

　　御制逍遥咏卷第五

　　甲辰岁高丽国大藏都监奉
𠡠雕造
高丽藏第 35 册 No. 1260 御制逍遥咏


　　御制逍遥咏卷第六(七言)　轻

逍遥利乐认天真

　　(逍遥者南华悬解之名也旁通万有周流六虚邈宇宙以非宽㧾希夷而无外利以正其性乐以适乎情皆本自于天真也)。

心印深藏喻海津

　　(以心印心深藏于密其混融也若百川之会于海渺渺然诚企望之所不及矣)。

妙法湏求经里字

　　(必求妙法湏自真经字义炳然一言以蔽)。

无缘劳问洞中人

　　(所趣无缘者即空劳无益矣纵十洞群仙无以为也)。

研穷道德从何入

　　(道者德之本德者道之华务在研机之能穷极所谓得其门而入也则何往而不通哉)。

清净玄通驭物亲

　　(大道精微惟清惟净从无入有明阴洞阳自非玄𢍆𡨋符幽通神会则何以究也其云驭物斯㝡为亲)。

此语苞含堪赏咏

　　(指掌明于万象囊括在于一言赏之咏之妙尽于此)。

丹台羽客善铺陈

　　(丹台羽客仙人也羡门子曰名在丹台玉室中何忧不仙若然者必能尽善铺舒妙陈至理也)。

于身日益但多为

　　(执身起见日益妄情徒甚多为转赊真理也)。

贤圣何曾免是非

　　(惟贤与圣指是明非所以启迪于人所以昭宣于世然是非之迹则无以免也)。

大道几时明鄙隔

　　(大道凝然未尝鄙隔故庄生云人能清目净耳不劳心神自至于道也)。

真宗隐显在玄机

　　(真宗之妙或隐或显虽千变万化而动𢍆玄机也)。

周知物理通还感

　　(智周乎万物之上者则理无不备矣所谓神而化之感而遂通也)。

俯仰从来有顺违

　　(俯即观法于地仰即观象于天虽事有顺违且理无动静至人之道在其间矣)。

宜且守恒存礼让

　　(法天地之常存礼让之则故人不化而自归也)。

难中轻重两相依

　　(礼者忠信之薄也若望其湛然常寂之道固为轻矣今开兮礼让之门俾归于大道乃轻重之相依是为难也)。

神仙上界道清虚

　　(神仙乃控鹤骖鸾乘云御风故称上界也其抱自然太一之道则清净玄虚高超象表矣)。

𨚗个何亲𨚗个疏

　　(道不虚行惟人是与达者为贵何亲何疏)。

修炼岂教人世识

　　(精修至炼象外成功岂造次而能知也)。

归真本是太阳居

　　(揔五行而合体摄万化以归真是曰大阳之居也乃发生之道明矣)。

三天定相玄中得

　　(穷三天之定相𢍆之于心应之于理故曰玄中得也)。

一气湏闻妙更殊

　　(虽用有万殊而体蜣一致所谓真一之气也此玄妙殊绝良不可得百言矣)。

运偶不同他往日

　　(运偶昌期故得一奉天之道缉熙于世康济于人岂同于往昔矣)。

老来自在见功夫

　　(万机无拥久而弥芳或卷或舒随心自在动见成功也)。

休话还丹大鼎炉

　　(阴符经云金丹之术其名百数或乃天为盖地为炉月为阴日为阳四时为𠋫八卦为门终见功多而寡验者矣)。

我缘经历尽皆虚

　　(方士之术其门不一或学羽化或究长生久炼无征尽闻虚设也)。

人间岂有神仙药

　　(十州远使三岛乘舟老秦国之童男迷蓬瀛之羽客永无妙药终欠灵丹也)。

天上难开玉匮书

　　(王匮之书金鼎之诀秘三清之上藏九洞之中也)。

彭祖自劳闲岁月

　　(夫篯铿之寿实曰神仙既享长龄未闻兼济)。

穆王谩说走龙驹

　　(八骏之马六龙之驭虽曰走于寰瀛毕难寻于高步)。

矜孤恤寡行公道

　　(天神仙之道上不在天下不在地在乎博施于民矜恤鳏寡者矣)。

此乃名为利益殊

　　(故孔子曰道之以政齐之以刑民免而无耻此得非大道乎)。

灵药从来隐圣机

　　(九还灵药太古所传其机隐微非圣莫测)。

何人得达到玄微

　　(道在虚无意超元象非真人上士曷能造其玄微者哉)。

真空入有皆知实

　　(玄黄未分则浩气空寂天地肇判则万有森罗于是有澄神抱素之方立久视长生之术世知实有信匪虚言)。

运化功能到者稀

　　(夫道养守于和粹运化复于淳元藉乎积德累功去浊存净是以臻其阃域者难其人焉)。

汞里金牙堪可重

　　(黄牙生于河车乃丹之将成也功力斯彰堪贵重矣)。

炉中白雪共含辉

　　(丹台秉志既坚朝礼之勤白雪成功可乐神仙之道)。

勿令阴气侵阳位

　　(夫阴阳相生其道相济故阴中有阳阳中有阴不可侵而厉之也)。

走作丹砂赫弈飞

　　(采四神之气炼五行之精厥功有成其道非远则丹砂之妙赫弈可观矣)。

时人不识理深玄

　　(希夷之旨妙越筌蹄中士闻之狐疑未决悠悠薄俗讵测端倪)。

细意精修被业牵

　　(纵然明白决志精修尘累所婴莫能专一)。

幻化杳𡨋随物性

　　(夫物芸芸同乎幻化咸资一气出没杳𡨋而大鹏[后-口+十]鷃各遂其性)。

虚无岂是乱相迁

　　(大道虚无亭毒庶类四时代谢万物荣枯而真一之性未尝迁变)。

龙飞入位真堪仰

　　(阳居正位功在发生如龙在天堪可瞻仰)。

虎伏休闲有自然

　　(阴合于阳如虎之伏二气交感自然而然)。

洞里烟霞何缥缈

　　(洞天寥廓景象幽奇彤霞紫烟缥缈无际)。

神仙景致没休年

　　(樵子看棋𢩁终何烂蟠桃结实动计千年壶里光阴莫穷其极)。

泽泻池塘灌药畦

　　(池塘之设以贮天泽而溉灌生植也况泻沃及𠋫引汲以时则彼药苗秀茂于畦矣)。

太清云黯步红霓

　　(寥廓澄霁焕然太清其或雾结轻浓云凝霮霞红霓摇曳步履雍容也)。

松花炼鼎龙山侧

　　(山形若龙盘名曰龙山得道之士多游处焉时炼松花熟于丹鼎盖体无用之用故功成自然)。

甲第群仙凤鹤栖

　　(居处华丽冠于一方者馆于群仙也皆道合杳𡨋数陶寒暑所以三洞为家十洲作宅丹凤皓鹤同其栖处也)。

分别要从华等级

　　(等级乃阶渐矣何以分而别之要从华取实舍有入无言象而忘道性无在后天地而老岂为远哉)。

微言道泰物湏齐

　　(㽵老之教皆微言也傥能无名而名虽说无说道体泰然自齐万物乃天地一指也万物一焉也)。

自吟自咏求师侣

　　(一游一豫载笑载言盖乐于道以求师侣也故易云隆墀永叹远壑必盈此乃同声相应无远不届也)。

入品诗流旋作题

　　(夫二雅之作颂盛德畅淳风也若究其旨趣达其品格如仲𡰱云商也始可与言诗也故纪事作题皆尽其美矣)。

道高人世礼周旋

　　(虽凝神妙道迥出天人之际捡身绝䡄常居礼让之先既奉之以周旋乃咸归于大理也)。

语默如痴似不言

　　(夫大道之用也若语若默或寂或喧则言而不言道无不在故愚智辩讷皆不违于道性也)。

洗涤要教心地静

　　(以静止动乃合洗涤故老子云涤除玄览能无疵乎)。

狐疑勿类水萍翻

　　(道之未达多起狐疑若萍之随流翻覆无定)。

经书说尽修真理

　　(修真之理通幽洞微备载群籍昭然可见)。

岁月休防罢引援

　　(夫达妙道者得用无滞𢍆理自然既罢引援岂湏调息)。

雅合无为深见识

　　(了以外尘寂平内境雅𢍆深见大合无为)。

阴阳去住促寒暄

　　(阴阳交泰遂变寒暄体道逍遥宁拘催促)。

犹龙景象驾翔鸾

　　(犹龙者罾纲弗及乃仲𡰱喻老子之德也所游景象举必凌虚若匪骖鸾无以到矣)。

道在虚无天地间

　　(虚极妙道体本无方无方之功[冠-元+示]乎天地)。

一二合将归大体

　　(一气不言而尊二仪无私而大一二相成同归乎道)。

五千言外不开关

　　(伯阳所演玄言皆至于道五千之外不开神仙异端之关钥矣)。

仪形眇邈难相类

　　(童容皓发大耳无轮格出风尘比之奚及)。

圣迹希夷语默闲

　　(迹出希夷道通语默达人得之于此自然而闲旷也)。

昔日西游如似梦

　　(青牛驾车白鹤引步动必合常之理恍然犹梦之中)。

化胡异域却应还

　　(声教无疆广被华夏化彼异域道乎未闻不宰功成复还于本)。

乹坤之内隐长生

　　(一气既分二仪爰设含兹妙道隐彼长生)。

药变还丹道已成

　　(灵药变时还丹始就长风御处至道聿成)。

救世神方堪自秘

　　(本期赦世不为矜人绝妙神方诚堪自秘)。

乐耶语话勿相轻

　　(但言显乐耶而旁通正理卷舒在我造次何轻)。

眠云卧水通玄识

　　(眠云养素卧水怀灵幽栖物外之流绝迹人间之侣彼或通其玄识也)。

点石为金谁辩明

　　(如能点石便可为金人不易知孰能明辩)。

黄老身心皆得所

　　(黄老乃上古有道之士也若身若心无彼无此故皆得其所也)。

登坛善听步虚声

　　(登古坛上听步虚声清含太古之风妙入希夷之境可以正其性可以适乎情)。

大然五色被云遮

　　(古诗云上有两仙人不饮亦不食与我一丸药光耀有五色服之四五日体轻生羽翼此乃灵丹五色性本天然盖以隔云岛于仙乡致尘寰而莫见)。

圣境由来路迳赊

　　(指十洲之境在六虚之外从凡至圣自下升高若修之未成则歧路赊远矣)。

炼矿勿教侵外域

　　(金之在矿者炼其矿而知有金也修炼之术守之于身若耽之于五色五音则为外物之所惑也)。

真铅岂得离中华

　　(正身守中者大道所尚也夫铅汞之法修之在人假其道而得其真岂得离于正身守中之道者也)。

苞含日月高还远

　　(道之体也大无不苞细无不纳虽昼日夜月㝡为高明然皆处于苞含之中高而复远矣)。

自是人心识见邪

　　(人之识见务在鉴明或失之于正中必溺之于邪妄)。

龙浴凤池谁可意

　　(说者谓神仙之域有乎龙池凤沼可以沐浴优游然除得道之人谁可悦乎性也)。

神仙群聚笑唅呀

　　(瀛洲方丈之间乘风驭气之客景象在于方外谈谐非于域中无暄凉所迁唯群聚而笑乐也)。

倾依慕善易为兴

　　(严肃其情见善如不及即易兴心于乐道可绝迹于尘区也)。

却𢙢人心冷似冰

　　(且向善之心在于己也明知作恶招损为善获益奈世之人慕道之情多冷如水也)。

含识昭然何不达

　　(蠢尔含灵皆有道性既虚无未达致妙理不明矣)。

非同物类信谁凭

　　(二仪未判大道已着故老子云吾不知其谁之子象帝之先所以达人唯道是凭余非同类皆不足信也)。

强其志节皆知有

　　(君子以自强不息况修养之士岂暂忘于道哉故皆知之以励其志也)。

未尽任持早爱憎

　　(非常之事湏非常之人今虽究道求达其真境对违顺心便憎爱任持不能前功并失也)。

倏忽便经闲岁月

　　(作善唯曰不足岂闲经岁月无所用心倏忽皓首寔可伤哉)。

凡间圣事可升腾

　　(圣事难就俗学易向如知玄无之道可入众妙之门庶自勉之升腾可冀也)。

逍遥我咏杳𡨋中

　　(圣人以不作而作无为而为理尽逍遥心空寥廓故发咏在于杳𡨋之中矣)。

万物齐归各异同

　　(以不齐而齐于万物者则虽异而同也)。

晓解精微无所著

　　(晓明解了精微之旨则动而常寂静而弥通故无所著也)。

先从含识践真空

　　(始从含识终践真空究理而言不即不离)。

希夷自变刚柔理

　　(听之不闻曰希视之不见曰夷随自变通则刚柔之理焕然可知也)。

述作纵横道不穷

　　(述作之本义非一揆以纵以横务尽其妙故所取之道或不穷也)。

剖判三才堪测度

　　(玄黄既判天地乃分万物流形三才可象远取诸物近取诸身故云堪测度也)。

辉华积德上玄功

　　(法天之仁则地之义辉华积德所以𢍆上玄之功也)。

神丹妙道故延年

　　(金丹九转秘诀万名无非寡欲之方俱是延年之术矣)。

岂是凡流识大仙

　　(费长房之变化黄初平之叱石终传混世之名岂是凡流所识也)。

老子尚犹能讳事

　　(夫玄元妙道冲虚为意隐彼神仙之事彰乎众妙之门)。

轩皇不许乱相传

　　(夫轩辕之术玉匮之诀无非仙骨可观道性无滞方乃传之矣)。

谁知造化功夫力

　　(夫至道之要神妙罕测或功苞于造化乃力𡙸阴阳而已)。

罕见今生度宿缘

　　(夫志士必大遇大遇则宿缘必具自然五通可证十洲克游者矣)。

猛虎伏来龙驾驭

　　(仙道既就恣意遨游可以左驰苍龙右鞭猛虎者矣)。

云腾五色思悠然

　　(金阙玉京瑶池宝殿云霞五色琼树万寻也)。

谁知学道本来真

　　(修炼之门本来真妙悠悠学者孰知其微)。

铅汞为媒㝡好亲

　　(铅中取汞用之为媒和合阴阳㝡为亲的)。

非是虚传经岁月

　　(秋毫有差千里之远是以学者甚众得者甚寡言非谁诞虚历古今)。

自缘无识探龙津

　　(自亏慱识洞达幽微咫尺龙津迷同万里)。

初凝白雪堪可贵

　　(水火既济龙虎相交金鼎开时花疑六出)。

解点黄金妙入神

　　(建乎入用点化通神变砾为金博施济众)。

术数催驱依造化

　　(得其真诀依而修之数力潜驱倏然通变炉中造化立见神功)。

老颜改作后生人

　　(一粒还丹玄功𠕀测鸡皮鹤发却复童颜)。

非来非去亦非忙

　　(道性凝寂非去来之法所以迎之不见其首随之不见其后自然而然又非忙也)。

所是凡为自短长

　　(背道徇俗触类皆非故有短长自为取舍非道之咎宜自求诸)。

专志比徒归一等

　　(道遍于物皆归一等然湏专志凝神傥二其心即徒勤修习尔)。

谁知礼度畏三光

　　(礼者道之华忠信之所薄自大朴既散浇风郁兴但责之以礼让不知远于道德纵畏三光亦何关于至理哉)。

相传只要达真境

　　(要达之道在于真境相传之旨在于无说如得其宗源则三清九天以遨以游也)。

勿说辛勤却易伤

　　(修养之士在久著功行则仙路可阶若但说辛勤欲期云汉或畏时长而易生伤感矣)。

授得道心皆语默

　　(夫受授者必志超物表形出尘外语默虽异而道心愈明矣)。

四时八节顺阴阳

　　(二气交泰五纬靡差且得道之者动而得常无忤于物任四时迭运八节㸦至盖岁月恒数故皆叶顺也)。

十洲洞府养神仙

　　(十洲风月洞府烟霞是神仙栖隐之方乃物外逍遥之境)。

几说桑田屡变迁

　　(既达妙道却顾人寰嗟海水以扬尘观桑田而屡变)。

老子商周为柱史

　　(老𨈭之系起自商周为柱史之官欲清净而为理演道德之教扬虚无而为宗者焉)。

刘安拔宅上青天

　　(刘安慕道炼药功成妙在真游举家长往者矣)。

名山隐遁非堪守

　　(仙都方丈尽是名山苟未扣于玄微徒收心而遁迹)。

炼药修真本自然

　　(至炼精修亦属象外本真妙道其理自然)。

想取仪形通感应

　　(前贤设迹乃是仪形虽彰通感之功亦盖天真之理)。

徒劳运智乱烹煎

　　(象外之象玄中又玄非运智以能成非烹煎之可就)。

真空达得便湏休

　　(玄门精炼巳达真空尘境既明恒履大道)。

二起生三一上求

　　(老子云道生一一生二二生三三生万物夫求一之旨挹流寻源源流既分视道如掌)。

谩说希夷来遂古

　　(大道本来玄微冲湛既穷其一已见其根是知说道者由之遂古皆非也)。

还知造化不同流

　　(造化分形其流不一虽寔繁于品类而咸遂于生成)。

伏藏密旨机关内

　　(机有发歇之用关有开阖之功玄旨秘藏卷舒动静莫不皆由于道也)。

合会非常本自由

　　(庶事丛萃处道无烦功显自由应用何极)。

若遇逢师亲口诀

　　(道无踪迹心有晦明若非口授师承安得神清性逸)。

老年返少保千秋

　　(大丹内服遐龄外增岁月虽迁海深山固)。

见他颜貌未知年

　　(乍睹神仙之貌宛如童子之颜未萌修养之方故曰未知年也)。

便说人间寿一千

　　(且约龟鹤长龄便说人间之寿乃千也)。

修炼要门皆的实

　　(修真之法炼日之精布气含和不德而德斯门之要岂虚也哉)。

行持法度甚精专

　　(坚而行之默而持之还神固身有法有度既精而且专也矣)。

于身有益何般是

　　(求身之益不在于他究理而言以何为是也)。

指口为明道理全

　　(诀在于口指以明之庶几乎玄𢍆也即理无不全矣)。

更拟细穷方外事

　　(方外之术谅匪一途必欲穷之造次宁尽)。

无言无语上青天

　　(乘云驭鹤欻尔而来僶俯之间还归上界)。

大底缘由比类深

　　(修炼之功缘由难测或以日月喻其高远或以龙虎喻其雄烈比类多状良谓幽深)。

难中此道费光阴

　　(世之技艺习学犹难唯此神仙益为玄邃空间成集多费光阴)。

若知浊浪澄清水

　　(灵药未成混尘虑为浊浪神丹克就通浩气为清波若知此玄方造玄景)。

不达浮生认白金

　　(白金者云常子云阴阳含养妙用通功真无不至者也然则顾浮生之速如隙马之奔其或不修丹台之妙门而认白金为至宝者世亦有之)。

走作真珠藏妙理

　　(锻䥫镕百变淬通金盖玄妙之门非真仙莫测幽秘之理藏摄实深)。

究推神室好相寻

　　(饮沆瀣于丹田养铅汞于神室推究其道可得而寻矣)。

功成稳审时间用

　　(毕九转之功耀五彩之色济人益物安然自成却老长生时有大用)。

变转无穷重古今

　　(一人得其至道万人慕其神力授受将来转变无尽古今世代崇重何穷)。

　　御制逍遥咏卷第六

　　甲辰岁高丽国分司大藏都监奉
𠡠雕造
高丽藏第 35 册 No. 1260 御制逍遥咏


　　御制逍遥咏卷第七(七言)　轻

脱空谩语莫知真

　　(情多虚诞言不由衷未若仼真安贫守道矣)。

诳惑愚蒙呼杀人

　　(令色巧言诱诳聋俗情既无实事岂有凭诈伪渐彰王道逾远也)。

爱者拟求名利用

　　(徇利之士惟贪是怀欲炼丹砂点化世宝徒增爱染但益妄求也)。

被他误赚怕论申

　　(为他之惑惜己之名虽欲言之其可得也)。

唯言草异生岩谷

　　(事既无谐乃言草异徒指生于岩谷即别采而可成)。

更说天涯泛海津

　　(广引虚无妄陈遐远秘诀自仙乡传授灵苗从沧海收来也)。

有甚相干争道理

　　(未若求鱼缘木陟山采珠得之者独善一身失之者邈若千里也)。

几家烧炼几家贫

　　(凡不达修炼之旨者既贫于道复贫于行也然未闻有陶白之家矣)。

逍遥理路达三清

　　(举措逍遥坦然理路可以上达三清之境也)。

非是寻常取次名

　　(名者得物之称且道体凝虚玄源湛寂不可以名而得不可以象而求故老氏云名可名非常名也)。

此语不宗凡见识

　　(此非常之语绝妙之门逍遥乎万化之中游泳乎六虚之外岂凡常见识而明之故不宗也)。

笼罗大象显昭明

　　(笼罗万象而大道在其中矣昭然明白即可知也)。

傍通照料周遮远

　　(旁通万有妙𢍆重玄照以明之料以裁之周无不穷遮无不遍玄之时义远矣哉)。

异境凡从智慧生

　　(大道甚夷而人好径凡趣异境皆自智生既失自然咸归大伪)。

方丈室中谁口默

　　(方丈神室之中忽尔忘言澹然成性故黑而识之也)。

真心传受一般平

　　(真人之心心真无外在乎传受如砥而平)。

大道逢来是宿缘

　　(夫道者神明之本天地之粹不可以当世学只可以累劫修具缘具福方乃遇之)。

终期定可访真仙

　　(紫气仙人洪崖圣者士有造其岩冗陟彼奥扄必违深静之源以保冲和之气)。

山中修炼非州郡

　　(若夫隐乎岩扃出乎嗜欲伫丹成于龙虎俟足步于云霞也)。

城里无荒隐市廛

　　(秘诀之妙虚无之系造化之根得之者非在深山隐之者何妨城市)。

秘术岂教容易得

　　([爿*ㄆ]之以君训之以师幽明动擅咸畅其宜此秘之术岂容易而知)。

幽深还许递相传

　　(幽深者浩旷无端杳𡨋无对既传习有自乃师资相承也)。

超凡入圣浑闲事

　　(士有栖神炼骨逸于霄汉含微𢍆虚蹈真境而为仙矣)。

问取人间十洞天

　　(世人能游林麓息澹泊绝嗜欲餐饵烟霞散尘虑之方般赏仙乡之十洞)。

道法穷来理甚玄

　　(道法乃金丹之诀也其惟圣智通幽洞微方知理趣穷极玄妙)。

知之修炼口亲传

　　(先知其要然后乃修妙在口传用而无失故曰知之修炼名曰圣人)。

栖贞有象藏乌兔

　　(恍惚精真其中有象兔疑阴魄乌灿阳精二气感通功齐造化)。

自在遨游本地仙

　　(道之至矣功之成矣自南自北以遨以游虽混嚣氛宛同轻举)。

赤水华池湏是秘

　　(丹还五转名此华池大用渐彰理宜缄秘)。

黄㸦宝鼎要精研

　　(药之成也名曰黄㸦造化神功由乎宝鼎而消息之法切在沉研)。

灵胎变化无相克

　　(樻法通灵如胎含养五行相克为害之深理在周防日慎一日)。

龙虎升腾论汞铅

　　(阴阳会合龙虎飞腾良由考铅汞之功知子母之性然后用之乃十全矣)。

玄机圣境谩劳心

　　(众妙之门唯玄机能远真圣之境唯修炼方到或尘虑未忘俗态犹在丹鼎华池谩劳心力)。

何似穷研道理深

　　(消息盈虚先究其道傥得理穷源则玄无之域或可跻升矣)。

升降自然随我命

　　(乐天知命我乃自然升降随时方圆任器皆符至理矣)。

莫教虚度向光阴

　　(颠沛造次尚或于是岂可未明大道不贵寸阴虚度之诫诚堪书绅)。

几人达得幽闲趣

　　(宇宙至广贤愚乃众入希夷之玄奥达庄老之微言者亦鲜矣)。

如树争高力不任

　　(豫章之木七年构厦如未成材徒增耸㧞枝叶所附力其不任亦如未晓真归妾期骖驭功既无就翻招其损也)。

闇里差殊终坠墯

　　(暗里不欺方寸无愧则何往不臧若色厉内荏言与行违自作差殊何免颠坠也)。

神仙尚𢙢有飞沉

　　(夫运气养素长生久视寿龄不耗岁月仼迁盖心出混茫迹超尘堪苟萦拘心迹𢙢飞沉未脱矣)。

济世勤行任百年

　　(布行苇之泽敦好生之德任奔日月徒改岁年而惠渐黎庶心无暂怠亦如天行健地厚载岂有休废哉)。

方知大道自昭宣

　　(执左𢍆以御物者其唯圣人乎且天何言哉四时行焉万物生马故知大道昭宣物无不被矣)。

休夸解变黄金术

　　(五金之用名本其性其有虚心合道从无入有药化䥫石尽成黄金纵斯道有成又何劳矜夸也)。

谁信空磨白玉穿

　　(玉之为物也磨而不磨混而不淄世谁信之有其穿薄然磨砻泾久亦可庶几岂若抱无名之璞怀𠕀象之珠与时长在者哉)。

智慧宜从高见识

　　(见于末萌识于未地自非智慧独断高明不拔何以从于斯哉)。

阴功及物㝡弥坚

　　(功及于物而不宰者其道远矣可与造化争长天地同门岂以骖驾鸾鹤飞腾云路而为难哉)。

是非达取此言语

　　(言于阴德智慧则道性可阶语以变金磨玉则俗情何脱明白焕然奈世人多惑矣)。

宇宙常存隐圣贤

　　(得一以清则宇宙常存而又圣贤隐居其内盖知之修炼不为物所贼故也)。

青松本不树萧条

　　(万木逢秋皆有凋殒唯青松千载不畏雪霜神仙传曰好食松实者可能飞也)。

学士因何智自劳

　　(学道之者昧己外求劳虑自役二丹不能穷其本一真何以明其宗)。

金水朗然明皎洁

　　(挹少阳之正气注元府之精英金液流形光润皎洁)。

雪山堆积就中高

　　(大丹既就凝若雪山灿然可观精莹何极)。

志心但觅三神药

　　(夫修道者确乎不可拔其志则于道匪远三神之药必致长生迁真子三住铭云凡在万物其所保者莫先乎气莫先乎神莫先乎形若保此三者必得长生也)。

凡目难观万里毫

　　(未修三要三宝莫获谅诸凡目则何以见万里之秋毫)。

我独闲吟谁解意

　　(兴题立意岂独咏于神仙养民事天正冀通于大道)。

悠哉丽日𡑅灵鳌

　　(大易云日月丽乎天是知万象森然三山鼎列灵鳌既负仙景可观矣)。

乘云驾鹤自西东

　　(云乘五彩鹤驾九天深居冲寞之中自得逍遥之兴故云自西而自东也)。

修炼真人意气雄

　　(极修炼之玄者谓之真人意气雄然则非鹿容俗状之所及也)。

出离凡为高见识

　　(六气无羁三清有趣斯可谓之出离也至若见精方外识洞真空又甚高矣)。

周旋道理远怀通

　　(周旋其道也则万化参同周旋其理也则一真𡨋会故其所怀也则何远而不通矣)。

愚迷尽说皆非实

　　(丹台秘诀玉境真归岂愚者迷者之所用心故言非实斯乃抚掌大笑之谓欤)。

解者方知事不空

　　(悬解逍遥之理者方知逍遥之事不空也)。

宿业大都心外障

　　(灵丹未究宿业尚萦既遮心内之明寔由心外之障也)。

有缘岁月易成功

　　(必于神秘之方有缘者则金液弥精华池无拥无劳岁月动见成功也)。

八风雷动绕炎洲

　　(炎洲者海内十洲之一也虽八节八方之风如雷之鼓激而仙乡云岛安然居中且汉武为钩戈建八风通灵之台斯并真人游息之所也)。

巨海波浪四畔流

　　(当渤澥之南邻聚窟之地十洲𧥣云其地广二千里处海之中也故洪涛巨浪四面而流)。

鼠向此中毛骨异

　　(洞真经说炎洲之上有炎山之鼠其流可以为布斯则灵物得非毛骨异乎)。

布成将旧火燃休

　　(火鼠之毛为布也服用将旧必就火以燃之则垢污顿除文彩重洁有同世人用水而浣衣也)。

白银绛[門@(圭*(艮-日+口))]光霞丽

　　(其中有太丹火流之宫银城绛𨷂之制光舒霞烂绮丽堪观)。

紫玉黄芝瑞气浮

　　(仙人所吹之笛多以紫玉为之又金芝九茎真境之瑞斯乃羽客玄君所居之地有兹瑞物之气而浮腾焉)。

圣境山林人莫讶

　　(火山丹宫火鼠风兽山林异于人世物象殊于尘寰境唯神仙时流莫测)。

延年皆是众仙游

　　(服九转之丹得长生之寿出入游起皆是诸仙者焉)。

穷真妙理访仙乡

　　(夫穷真究理者失湏耽味玄默修习冲虚然后求登洞府访谒仙乡也)。

云水青山地久长

　　(三山十洲云涛杳隔或道未超于世表心陡悬于物外则山水攸长不可得而及也)。

闻说洞中诸境异

　　(神仙之居非尘世之境既传闻于今昔孰不冀于遨游矣)。

谁知鼎内有非常

　　(药养丹鼎道在灵台外即无欲无为内即惟寂惟默也)。

遭逢只是因缘感

　　(长房廛市逢仙喜传秘诀[孑*鳥]子圯桥取履庆遇黄公皆是遭逄因缘所感矣)。

费力无成枉用忙

　　(修炼之术吐纳之法在绝利一源达乎三要傥背此而修者则费功劳心终无所冀也)。

瑞气青天含象彩

　　(紫雾亘寥廓庆云遍太虚光芒隐大道之精灿烂蕴真人之气矣)。

十洲闲坐论阴阳

　　(十州之境群仙所依以亡形无为之言演坎兔离鸟之妙也)。

岂将容易话长生

　　(长生至理道在杳𡨋养之于颢气灵源因之于谷神真宰岂以延龄善术保命仙方谬泄玄机容易言矣)。

辛苦徒劳业未精

　　(虽餐松饵柏吐浊纳清修制丹砂煮炼白石未晓抱一之道其犹避影之狂虚废功勤徒自劳役)。

安肯便教贪上得

　　(道以去甚去奢惟清惟净蠲除嗜欲鄙弃喧华岂以放意恣贪而能阶其妙道者也)。

先湏礼让后纯诚

　　(礼让即修身之本纯诚乃𢍆道之源务实陶真理符妙辙)。

绛霄音旨人难解

　　(绛霄者三清真境音旨乃大道希声惟上士之能行非尘蒙之所解)。

白雪消停竖有横

　　(白雪乃大丹次第消停者造化玄门运化纵横奇功自在)。

象外仙山诸境趣

　　(象外者虚无之物表也仙山者即得道神仙之所居阆苑瑶池金庭玉阙洞天佳境不一名诸)。

若非修炼蹑三清

　　(其欲升云御气驾凤乘鸾若非炼行修真即何以达三清中路也)。

丹丘雾彩好林峦

　　(夫人欲吐故纳新屈伸道引精思静默必游雾彩憩止丹丘栖泊林麓者矣)。

尽是天宫不死仙

　　(于是虚皇命元始天王编之于金简次之以王章永处大罗有生之日无死之名也)。

常与神人为窟宅

　　(夫金丹玉芝可以乘云轩引羽盖者必神人也常以瀛洲为宅方丈为窟矣)。

能兴风雨秀山川

　　(鹤驾往还风雨相随万籁俱发山川秀色也)。

溪头云出摇红叶

　　(武陵溪头桃源洞里白云溶溶而出岫红叶纷纷而摇林矣)。

谷口村稀伴碧烟

　　(谷则虚应溪乃聚流山村隐隐而相邻水烟幂幂以交映)。

题品洞门房密秘

　　(夫洞府关键不得不秘秘则丹灵骨清扼一长生尔)。

隐藏踪迹𢙢相传

　　(夫冲虚静默游神之极必藏乎名隐其迹者也)。

南来北去及东西

　　(圣人之御宇也每虑德之未至化之未被是以辟四门达四𦖟观风俗之厚薄矣)。

万物难归一等齐

　　(万事纷纠长短相形而民之情封执胶固混而为一不亦难乎)。

倏忽争知兴变易

　　(倏尔变通虚心齐物易同反掌孰能知之故老子云吾道甚勿知甚易行)。

幽玄恬澹不昏迷

　　(既能玄览专一守雌则涤荡昏迷归乎清净)。

区分有截无邪见

　　(执乎左𢍆法彼健行掌视八纮区以别矣则自然民思无邪顺乎至化)。

轨𥱍如空咏好题

　　(然则法天行道垂训万邦而心𢍆无为寂如空也夫如是则可以咏歌之矣)。

天且岂容私辅德

　　(皇天无亲惟德是辅岂容私徇翊戴圣明者哉)。

功成自竖入云梯

　　(不宰功成归乎大道如升云汉必假丹梯从有入无良在斯矣)。

天地为炉我自知

　　(天乹也地坤也万物由是而生其有法阴顺阳握符执𢍆以造化为炉刚柔制度成熟庶品镕范五行此唯圣人知之余莫能尔也)。

人无远虑必生疑

　　(至理玄邈非大智不测况见虑不出于物表疑惑必生于言下也)。

功夫未至劳悬想

　　(夫欲造玄枢求妙术湏假积德累功凝和养气若五色在目可欲惑心则道性逾远徒劳悬想而及也)。

境外声闻不改移

　　(纯粹积中声闻于外故知大音希声听之而不闻盖匪应答可求是以居境外而不改移也)。

机巧岂逢容易得

　　(机关不息巧伪愈[▆多]虽道远乎哉岂容易而得也)。

是非终究欲何之

　　(杳宣无象是非纠纷自背虚无伹增矛楯期趣真境欲何所从)。

思量大海深渊理

　　(道者妙用无方自大而求之则逝而往自往而求之则远不及若能了悟则当在目前既非思虑所知何溟海之深可比度也)。

光阴虚度影参差

　　(日居月诸倏忽光景真归未达俗累尚萦阴影参差诚为虚度也)。

流砂一味细堪观

　　(阳精日华从阴所产一味神结妙可用心矣)。

万象笼罗几百般

　　(神方百[婁*殳]妙在一真通贯太微诙罗造化也)。

湏向铅中相假合

　　(纯阴之体出自阳精铅称老妪纳以少阳内外相容成乎假合)。

分成鼎内见其端

　　(和合阴阳乃成道矣鼎树三才炼成一气始由晓其端绪矣)。

烟霞聚散归深谷

　　(阴阳符𢍆乃聚烟霞二气交分迥归深谷复返致养之所也)。

水火相逢不用干

　　(举以水火明以阴阳内外相逢合成道矣不至凝阳美之至也乃是不干)。

养就大还升世界

　　(阴阳相美育产元精即含章可贞以时而发离尘寰矣)。

月宫乞取桂花看

　　(神功既着妙道乃成或驭六龙升乎碧落优游蟾窟攀折琼花矣)。

昆仑山上聚神仙

　　(洞真经云昆仑山者黄赤二道交光于上上当天心皇母帝君神仙同会之处)。

羽驾争行意不偏

　　(神仙动息出处自由或驭鹤以飞行或乘鸾而上汉同遵至道意复何偏)。

积雪远看欹下界

　　(仙山积雪灵境复嘉远远看瞻如欹下界)。

巅峰高认涌流泉

　　(寓目万象登彼高峰流泉涌出于烟霞仙界倍胜于凡界)。

真空的实难堪比

　　(大道玄门真空妙性无形虚极比类诚难)。

异景皆从造化迁

　　(不达真空昧乎虚寂皆随异景迁谢何穷)。

秘密岂教容易辩

　　(神仙密旨出离凡情触目随流孰能辩认)。

玄中之外更深玄

　　(大道坦然迥出尘界强立虚无之称蕴乎造化之中玄之又玄其在兹矣)。

溟溟沧海浪涛深

　　(蓬台路远仙阆程▆上插青冥下盘沧乘溟溟然盖浪涛之深也)。

雾蔽山峦不易寻

　　(蒙蒙烟雾蔽彼山峦既仙凡不并故未易寻也史记云三山在渤海中望之如云也)。

紫盖洞庭人驾鹤

　　(荆州记云衡山有三峰其一曰紫盖常有双鹤回翔于上故洞庭人驾之上游于绝汉也)。

虹霓城郭道为林

　　(十洲九府虹霓城郭斯必以道为林也)。

幽玄相去何多少

　　(幽深之境玄妙之门本自丹台寔曰精炼且相去之几何也)。

巧拙无由智慧侵

　　(虽能有巧拙用有浅深而道绝百非理归一揆但可以𡨋𢍆玄符也虽有智慧将焉用之故云无由侵矣)。

尽是同缘相引接

　　(同声相应同气相求必可以引至于道也)。

从容语话八仙心

　　(列仙传云淮南王刘安言神仙黄白之事于是八公乃诣王授丹经故知从容笑语之间静见仙之心也)。

大都滋味莫因循

　　(老氏云五味令人口爽又云味乃腐肠之药是知却彼滓秽行乎冲和不可荏苒因循眈溺于味也)。

减节从教岁月身

　　(节啄腐吞腥之患从吐故纳新之门延岁月于身中期升腾于象外)。

述作比啚人世解

　　(圣人述作广布仙经比欲世人闻之即解)。

凡情谩说内丹真

　　(外丹者烹金链石内丹者存神固身此乃修炼得门方能成办而凡常情见未及精修自谓了其内丹斯则诚为虚谈)。

消停意上宽还远

　　(原夫道心惟微大道不器务在养内养外不假芳形竭神傥消息于无名强名则𡩖广于惟寂惟寞者也)。

宗旨犹来㝡好亲

　　(道者万物之宗其旨冲邃是以黄帝有崆峒之问庄子喻蝼蚁之微仲𡰱复云丘之道也其由醯鸡斯诸圣人皆亲于至道者也)。

动静机关勿劳苦

　　(恬澹清净札素和平不施机关本无动静若违而求者徒劳苦焉)。

坎离卦象善调匀

　　(坎为水为阴离为火为阳水止则静火炎则动周易云一阴一阳之谓道或其道既济必大象知句理𢍆自然斯为善矣)。

逍遥但信莫狐疑

　　(清净玄元先天地而有惟上士为之勉力余则大笑而犹豫也)。

天自高兮地本卑

　　(天形穹隆地厚磅礴易曰天道下济而光明地道卑而上行也)。

晓取声闻归至道

　　(真仙上圣方了声闻抱一不离乃归于至道也)。

从来法则尽如斯

　　(爰从上古迄至今时亡形得形无性见性皆依斯玄旨尔)。

物情运化真纯理

　　(万汇陶冶运转变化皆是妙用同臻纯理也)。

谩说周遮问不知

　　(道不周遮真非形象唯明达之士证之于身心旦非肆言夸诞以得之故言者不知也)。

性识贤愚俱一体

　　(禀灵贤愚道皆一贯贤者任真而自省愚者日用而不知矣)。

善缘恶业影相随

　　(行善则吉行恶为凶是知影无恒体曲直犹形随逐定矣)。

灵芝出见少人知

　　(灵芝无根为国之瑞非圣所感孰能见之况乎道旨重玄知之诚寡)。

此是含玄故不疑

　　(大道虚寂包博重玄上士闻之故无疑也)。

隐逸大同非妄想

　　(高奇之士庶几上仙或隐嚣尘或栖岩壑喧寂一致物我俱忘)。

精诚自化岂参差

　　(精诚𡨋感神用自然千变万态纤毫无失)。

翱翔碧落乘云驾

　　(或𩥵皓鹤或驾彩云翱翔杳𡨋何往不适)。

宛转虹霓入室时

　　(霓旌绛节缥缈三清兴罢游仙还归洞室)。

至道就中升降等

　　(大道坦然本无高下学者不敏情执万端)。

丹田日用有盈亏

　　(日用之要在乎丹田稽彼盈亏由乎勤怠虚心玄览能无疵乎)。

　　御制逍遥咏卷第七

　　甲辰岁高丽国分司大藏都监奉
𠡠雕造
高丽藏第 35 册 No. 1260 御制逍遥咏


　　御制逍遥咏卷第八(七言)　轻(▆▆)

先贤所诫恐心邪

　　(先圣垂诚以警同邪正贞居中自然淳朴)。

不说神明道理耶

　　(夫道德之体神明之心应感不穷未尝疲于动用之境也)。

岂信炉中生白雪

　　(大药之功世人罕测或乃四时可就或则九转方成先见黄牙次飞白雪也)。

是非汞内产丹砂

　　(夫阴阳抗行体性悬隔或则感气而相得或乃变化以成形)。

华池自有延龄药

　　(黄帝云金丹之术百数其要在于神水华池内固其身而外静其志也)。

龙虎相逢王几家

　　(龙者阳位虎者阴位若阴阳之契会犹龙虎以相从必用丹砂自能济世)。

十月阴阳须满足

　　(丹房记云夫修大药从春修制至十月毕功故云十月脱胎余两月沐浴)。

余残审细勿教差

　　(华池之外白雪之余更在用心勿令有成)。

彩云轻举压天津

　　(仙道已成乃能变化云凝五色驭以飞腾缥缈陵虚高逾星汉)。

舞鹤迎鸾自在身

　　(皓鹤彩鸾交翔接舞任情骖跨轻若乘风十洞三清往复无阻)。

蟾影枝开三岛树

　　(三山峭拔迥倚层霄琪树蔢䓾影分蟾魄)。

桃花风弄十洲春

　　(碧桃花发春满十洲风动琼枝香薰杳霭)。

相传灵异无虚说

　　(蓬壶异境杳隔云涛仙者所传应非虚诞而尘中下士难以信之)。

道理分明尽是真

　　(修炼功至神仙道成理趣昭然无非真妙)。

但信此中深护慎

　　(虽凡智昧劣未达真源但可仰而信之则无过矣)。

修行所愿勿因循

　　(夫修行者必先使其志立其誓然后勤而行之则巧必成矣)。

刚柔得所自安宁

　　(阴阳不差变化靡忒语刚柔则阻越言气类则相生故制伏安宁神圣可验)。

五色霞光景象清

　　(功着道成内丹照灼霞舒五彩光含万象应用无竭莫之与京)。

龙倚冗吟云雨至

　　(召云者龙所以冗吟而云雨至盖云者水气也龙者水畜也气类交感而相应焉)。

虎依岩啸涧风生

　　(风从虎故依岩啸而谷风生此乃明阴中有阳㸦为主客递相含养以至于道也)。

从容海峤非遥远

　　(蓬洲阆苑皆依海而住境闲象外迹异人间今药成九转名焕三清从容以游故非遥远)。

倏忽烟萝别有情

　　(烟萝掩映岩窦曲盘得道之人于焉憩驾盖窒嗜欲绝烦虑物外人间旷然情意故无疑滞也)。

谁到真空闲密地

　　(道性无方体之则神能达此闲密运兹妙用其唯真人乎)。

火轮玉阙镇常明

　　(火轮阳精玉阙阴粹光华相射明不暂歇既无私而恒在但有感而必通)。

天非爱道许人修

　　(天禀至真固无私覆人守其道自合玄元非求所爱自契希夷)。

学士愚迷不到头

　　(道虽无方学则有绪而昧道者以嘘吸为功药饵为妙然可养形终非至理)。

内境拟将何所用

　　(苟守内虚白不固外精既非元和安至乎道纵有所负抑亦何为)。

杳知深邃故难求

　　(至真之理深邃之精以有名之筌通无象之法而𠕀知者难可寻求)。

丹霞隐密堪依仗

　　(灵光有照目以丹霞内印无形爰彰隐密而达理通幽者诚堪依禀也)。

雪月纵横入品流

　　(夫道之妙者得用无滞凝明不穷况乎皓月凝霜青松戴雪可标品格可任纵横)。

消息顿然潜世虑

　　(消息盈虚穷达一气内精外洁逸乐无为荡荡然何尘虑之可挠矣)。

凡歧圣路有刚柔

　　(贞清者阳柔和至于圣道滓浊者阴刚佷极以凡途此两者胜异虽殊制之在我也)。

逍遥里外混诸天

　　(内境外境诸天混然足可以畅彼逍遥足可以远乎尘虑)。

澹荡其中四叙间

　　(二境参列万象森然澹荡熙和四叙无间)。

拂拭尘埃明印月

　　(精纯慕道不染尘埃真性融明犹乎朗月)。

遍驱神鬼锁骊山

　　(鞭驱山石使役鬼神𧬒塞沧溟究理何益嗟乎妄动寂绝骊山)。

装添出没何奇异

　　(凡所装成皆归虚妄徒言奇异非道可称)。

秘隐藏真未是闲

　　(有为合道徒自劳形秘隐真机未为闲适)。

但好消详清景内

　　(消详内境𡨋契虚无漱玄液于三瞧运清英于六气)。

勿生疑虑动机关

　　(体虚极之玄门必融通之上士狐疑尘虑不足可以奉行妄动机关诣道逾远也)。

口称千岁少年颜

　　(心长御气气与神会内既有主形乃长存体合衰而不衰年当耄而不耄故虽称千岁而尚带童颜也)。

不是天人即地仙

　　(伶兹容貌俨若神仙望天则疑降自于三清指地则认来从于十洞)。

四海五湖皆遍历

　　(静无所著动无所系或乘兴浮于四海或任运游于五湖命侣啸俦故皆遍历)。

十洲三岛去周迁

　　(虽十洲路𨗿三岛云深必周流迁陟无往不通故仙者迁也谓老而无变迁入于山故称仙矣)。

道高举措何优劣

　　(抱长生久视之道仰之而弥高故称高矣若观夫容止举措动合成䂓既出乎是非之外复何优劣者哉)。

精彩非常语更贤

　　(含和养气怀玄抱真故精彩非常也抱朴子曰求仙者要当以忠孝和顺仁信为本若德不修而但务方术者终不得长生也即此语之贤可以为国之纪可以副人之望也)。

物理开襟通象外

　　(凡物之理豁开襟灵则幽通象外也)。

未知几许达深玄

　　(万象历然而人自昧必能顿两妙理则迥远深玄也)。

鸾栖洞府影交加

　　(十洞九府鸾凤所栖神仙所居无不翔集)。

金鼎将成岂用夸

　　(成九还于金鼎就五色于仙经自协冲虚岂用夸诞)。

向日迎阳炉上火

　　(日者阳之精也火者阳之华也夫向日迎其大阳以伏其铅汞极阴之气也)。

中秋望月桂开华

　　(月者阴之精也秋者金方肃杀之气也月临秋气已是纯阴复至中秋桂华之久即太阴得位之极正也故丹砂拒火在乎极阴之气也)。

丹砂伏定纵横药

　　(用日月之正𠋫就玄妙之灵功丹砂克成任纵横万药不能动也)。

白雪飞腾不离家

　　(变缘河之制涌白雪之光势告飞腾然不离于天地之炉也)。

一种为铅铅自化

　　(为金之铅亦与常铅一种也盖制伏之术调𠋫之功只向此铅倏然而自化矣)。

灵胎母子笑天涯

　　(阴阳𠋫正母子道成神丹已出于灵胎天际可期于笑乐)。

离男坎女甚清廉

　　(日月英华阴阳大道育养群品生化万灵故老子云道生之德畜之各尽其清谨之用也)。

金鼎分毫上火炎

　　(大药在鼎用五行四象以陶镕至道藏身以亡彼去我为玄妙差之纤毫必炎炽歘作矣)。

莫把余心怀利用

　　(失道于动起念于心欲期不乏之功永作济世之用即去道远矣)。

古先学士诫无猒

　　(常思往古学道高人尤诫无猒冀臻于玄要也)。

深藏异宝参详理

　　(万汇禀灵皆蕴道性若能详究渊深必得达其妙旨)。

已渐成形旋要添

　　(日月一年十二度合圣人取象三十日月月次开鼎添洗药物方渐成灵丹大药矣)。

运转但教经岁月

　　(初自大易之始洎乎卦象火记之终其间一飞一伏一佐一助阴阳互相含养遂经长久矣)。

光扬溢目众人瞻

　　(玄功既就光彩辉虽溢目动人灿然可重矣)。

何人晓了是兼非

　　(至道无方空之悬远洞达其旨孰晓是非)。

铅汞从凡隐圣机

　　(金鼎大药道在一真铅汞也必能自神合圣道以修之考五行以炼之是能变化通玄故圣机无隐也)。

福寿丹砂随日变

　　(丹药功成服之不老五福之先遐寿为㝡验其神用故随日变也)。

长生药鼎负龙威

　　(炉安八卦鼎具四神甲乙青龙庚辛白虎丹必负威而服故能久视长生也)。

秦皇汉武终邪见

　　(秦皇好道汉武慕仙徐福采药以不还栾大访术而受责徒思脱屣不务垂衣上德迷真诚为邪见)。

大道神仙在杳微

　　(大道虚无应之玄寂以守真而抱一用绝念以造玄故在杳微视听冈及)。

学似牛毛成似角

　　(餐霞御气捕影系风者如牛毛而多矣还丹得就白日升天者况祥麟之一角举世罕焉)。

故然堪笑两无依

　　(夫玄珠在水以𠕀象而得之道在杳冥以无得而明之岂可以积学而求动念而取者去道悬远故彼邪见者堪笑无依也)。

逍遥抱一岂相差

　　(圣人抱守淳一可以为天下式自然品类无差其仪不忒矣)。

方便门开智慧花

　　(万法晓了曰方便智慧无滞曰门开得不果证于他年故显花开于今日)。

神室分形添石髓

　　(神者妙用难测室乃藏纳有形洪润流液故彰石髓矣)。

华池巨焰隐灵砂

　　(夫迹参洞府心契冲𡨋者可认华池之浅深灵砂之次第也)。

穹隆务实归宗旨

　　(且形动而心静神凝而迹移者无为也必先肆意于穹隆归旨于甚深矣)。

释意从容不是赊

　　(高豁性情兴怀远寄陶然于自得之境释意于混茫之外)。

滋味勿教贪过度

　　(夫佳味爽口美食烂肠故道经云五音令人耳聋五味令人口爽)。

必然混世老天涯

　　(上士以栖真炼魄冲虚静默老于天涯混于物表)。

龙虎刚柔隐圣方

　　(龙为铅而虎为汞刚为阳而柔为阴旨趣玄微秘诸仙诀)。

一时和合运阴阳

　　(金石之性各禀自然合而用之互有违顺若能消息会合阴阳变化之功通乎神妙)。

周知配类无疏失

　　(博达精微配其品类纤毫无失其功十全)。

物性从来理自长

　　(万物之性各有所长不可以论辛忌甘好丹非素也)。

鼎里花开装五彩

　　(金鼎丹成如花烂漫二气交感五色相鲜修炼之功验于此矣)。

心明火𠋫制三黄

　　(三黄者则硫黄雄黄雌黄也纯阳之性擒制尤难若依彼神方明其火𠋫则亦可伏之矣)。

更能通得华池妙

　　(华池之名何止百数制之在气功用不同更在沉研以通其妙)。

南北东西不可当

　　(功之成矣妙用纵横掌视四方何往不适矣)。

神仙不死几人存

　　(见素抱朴积德累功仙道既真谷神不死然洞天遐阻鳌山杳隔得长生久视者几人存焉)。

欲界从头是可论

　　(从凡入圣无不自欲界而升诸天且修何妙用颇涤尘滓永处清虚事匪常情故可细而论也)。

真实自然归至理

　　(至理渊旷非道不达但虚白其心真实其行则晓悟玄门如指诸掌也)。

狂颠逢见道须尊

　　(重为轻根静为躁君且狂悖者良为未明玄旨正处劳生若见道明真则颠沛自歇故知清净之理可化不善之人)。

分明记取依经典

　　(老子云孔德之容唯道是从若依兹圣典佩服心腑则众妙之门必可履践尔)。

消息临时度晓昏

　　(消息以时晓昏唯寂进退得度用舍合宜矣)。

四叙推迁由反覆

　　(岁时不驻所以偱环春秋推迁寒暑然摄生养道者不随物而改变也)。

唯占日月顺𠃵坤

　　(日御飞辔月魄轮空亏盈不差𠃵坤自顺法而动静其道乃光也)。

逍遥密化道希夷

　　(得理息羁冲虚放旷乃冂逍遥潜凭冈象寂寥无声混漠无形乃希夷之道也)。

宗习群流我咏之

　　(宗彼玄虚习乎妙道虽探幽赜秘孰窥其元我以咏之令知乎要矣)。

应是有情听譬谕

　　(夫生我者道禀我者神犹性动为情情生昧道今可举况设谕皆令悟入也)。

莫教虚度悟参差

　　(复垂慜诫再示玄虚虑虽悟得性为宗恐不至炼形为要乃参差之毫𨤲矣)。

深穷动静宜消息

　　(夫动举静移去道弥远静止动息乃合冲玄今可超动静源出有无表穷达要妙消息玄虚也)。

恻隐玄元善所为

　　(太虚之先寂寥何有至精感激日之玄元今可恻彼幽隐善所作为终极乎道矣)。

性识更能通幻梦

　　(性可以洞神识可以鉴圣丁尘寰之幻梦不溺色声明妙本以全真何须修炼)。

恬然存相似生知

　　(虚白恬然乐于内澡雪存相洁于外乃形俨性静萧洒出尘指万法似生知固一气为大道也)。

水精宫殿月华明

　　(阳精注云水精宫殿帝后三妃九嫔所居日有九华月有十华)。

白玉为墙火不侵

　　(灵宝经云三清圣境假使阳极水灾阴穷火运三界消坏而三境不侵)。

八境风高骈羽驾

　　(八溟之府诸仙之境玄气凝结清风益高羽驾争行骈繁无尽)。

九重天上绛霞深

　　(仙天九重赤霞掩映净色可观故谓之深)。

物情晃朗无遮隔

　　(神仙情性同日月之精英晃朗无遮明然自若)。

非是凡间比类寻

　　(人间物象俾不解者可以喻知仙界幽通比类奚及)。

汗漫真游谁得到

　　(洞府幽都神居灵域非夫物外不拘之者曷游真境之中)。

桂花香洁影森森

　　(蔢䓾桂树异实名花影覆仙宫香浮神阙)。

从凡入圣作梯媒

　　(人若通道道亦通人人道相通超凡入圣故必假精修至炼而作梯媒也)。

红焰炉深岂易裁

　　(夫修大药者必先置炉炉者鼎之丘郭也当灼灼红焰之前宛有蓬莱之状其间仰观俯察明阴洞阳千变万化未易裁也)。

点化纵横名大药

　　(揔五行而合体括四象以成形点石化金纵横妙用故名大药)。

催驱杂类谩成灰

　　(不达大丹之法者徒以世间杂类催促驱驰终无所益也)。

真铅即是机关理

　　(太阴真精谓之真铅也机关运处理尽其中矣)。

闇室皆明任众猜

　　(自闇而明人莫能极故众谩猜也)。

未究前言劳自苦

　　(前言之妙乃圣贤之密用也岂造次而明之不达而求之者徒自劳苦也)。

精穷玄妙乐康哉

　　(道之至也即玄之又玄妙之又妙必能精通穷究何乐如之而神用康也)。

交结从头有顺违

　　(地天交泰二仪相通顺之则物类攸行违之则气𠋫差㸦)。

方知雾散若云飞

　　(庄子云积水上溢故为雾淮南子云山之出云蒸柱润础斯皆积阴之盛也其或阴阳调畅象纬和平则雾之散云之飞理皆如也)。

超凡入圣含金体

　　(抱素还朴傥积德而累功以石为金即自凡而入圣)。

抛弃迷蒙挂紫衣

　　(弃欺幻之术得虚通之门丹田既离于迷蒙紫车尽期于变化)。

细认消停无远近

　　(差之毫𨤲失之千万子细消息复何有于远近乎)。

分明意外隐玄机

　　(大道分明离于言象超然意虑之外故玄机隐而难见)。

相逢配偶为闲事

　　(若阴阳和同则气象谐偶万汇通变俱不劳神虽庶事森罗而自可闲适矣)。

谁解调持得一归

　　(夫天得一以清地得一以宁人得一以灵然则知者虽众其能调理任持归于得一之体者诚为难矣)。

昭宣形体思悠然

　　(覆载之内万物生成皆得优游各遂其性也)。

那是愚夫那是仙

　　(仙凡虽殊妙道一致显即登真脱屣昧乃触事面墙)。

不识饶教非远近

　　(晦昧其道汩没于真虽远近有殊皆不可求其及也)。

误来何事苦相悬

　　(或达虚无之理只在𠛴那前念犹自懵然后念杳无鄙隔)。

含容里外无诸物

　　(既达其理静虑安神内即万想俱捐外即一物无状矣)。

象法其由语话诠

　　(法显形象言可诠量语默之间同归大道)。

品格调高奔世界

　　(神仙品格邈乎高尚所以乘云蹑虚游四荒八极之外也)。

任从他宝四周迁

　　(仙都日月难究遐长既得逍遥任从迁改)。

知之修炼但辛勤

　　(修炼之士今古尤多知之者可以造玄微昧之者无以达其妙孜孜矻矻唯务辛勤)。

苦志由来离六尘

　　(然以烧丹炼石苦志劳神要在鄙弃諠哗蠲除嗜欲六尘既息万虑寂焉)。

金鼎乍分红焰火

　　(庚辛应象成兑鼎以含真丙丁助阳藉离火而养气辉华红焰颢结玄霜)。

月魂高锁碧潭津

　　(金液成丹月华流润高陟烟霄之上深穷玄妙之津)。

深思五岭凡间路

　　(五岭路歧深思遐远千溪万壑峭拔峰峦未出尘寰俱非圣辙)。

好作三天物外人

　　(三天丽境万象之尊脱屣尘寰逍遥物外好真之侣善思齐焉)。

万里州通宽世俗

　　(四海混同九州万里宽分宇宙通贯遐陬变世俗之浇漓尽淳风之化洽)。

清虚境象善求真

　　(海晏河清天宁地肃二仪昭泰万汇清虚既属良时道宜进取)。

如来秘法谕恒沙

　　(夫心印密传灵符玄授演九藏之奥穷万法之源林叶不足以比其多恒河可以为其喻)。

须是铅开汞上花

　　(一㕛始生五阴方下花既生于汞上药必熟于鼎中)。

烧炼勿令伤血脉

　　(夫欲炼胎易质革秽除腐神形合契白日轻举者务养其性命有其血脉也)。

凡情散乱损黄牙

　　(道者至静为宗精思为用自然神感有灵凡情不乱黄牙自成矣)。

离男合度分明说

　　(夫金丹大鼎研味真奥八卦以成其序男女以别其位也)。

坎女和同不用夸

　　(四神当位龙虎相逢丹砂必成谷神长在故不自矜失于道体)。

大矣日中成九转

　　(日中九转十月玄功烹炼既精名殊次第即湛阴粉面等也)。

红浆一饮到仙家

　　(道者万物之奥群情之望肺肠既沃于红浆形体必栖于碧落)。

还源根本沓难穷

　　(归根复命得道之常真曰大还全非九转斯之妙旨冲寞难穷)。

秘密玄微造化中

　　(养素还淳功齐造化玄开秘诀包括无遗)。

白日昏迷常不见

　　(虽曰玄微其道明白如日之照本自无私学者迷之瞑然无睹)。

青龙雾晓大家同

　　(龙象太阳光充宇内五行有犯如雾昏蒙雾廓晓天无幽不烛故曰大同)。

阴阳表里和烟碧

　　(丹分内外二气相资交泰混融纤尘不翳如烟一色凝碧虚明)。

天地相鲜似火红

　　(阴阳相契功用自今神光炳然交彻二位如火之盛红焰晶荧)。

直要审详知道理

　　(差之秋毫天地悬隔未穷玄旨曷望成功)。

丹成千载上升功

　　(神丹既就妙用克彰足保遐龄上登仙界)。

　　御制逍遥咏卷第八

　　甲辰岁高丽国分司大藏都监奉
𠡠雕造
高丽藏第 35 册 No. 1260 御制逍遥咏


　　御制逍遥咏卷第九(七言)　轻

还元到即见真归

　　(德经云万物并作吾以观其复即是反于静而归于真淳源既还何所不适)。

不是虚传羽化飞

　　(其道既真其神必灵故得脱屣人间羽化象外傥传之虚妄又安得御风桑云飞腾碧落者哉)。

大道勿将闲设用

　　(大道泛兮其可左右盖周应物用无所偏名且非闲妄施为得臻至极也)。

精修别得便忘机

　　(精勤以修方达妙旨便能外其形忘其机纵玄黄相鲜荣枯倚伏何有于我哉)。

安排稳入龙宫内

　　(结汞以处室铸鼎以营宅抱阳而居以顺其制故安详稳细庶成其功尔)。

变易终藏虎鼎威

　　(龙虎分位水火交养气类相生变化倏忽道远乎哉诚可明矣)。

豁达𠃵坤神妙理

　　(神妙之理𠃵坤之象虽豁达无际而幽微罕测自非理合元和功究造化何能修炼者哉)。

逍遥铅汞共相依

　　(汞无自成之理金无独变之道故转铅为金化砂为汞魂魄相依逍遥养育自然而然唯圣作则矣)。

鹤骨岩岩混世间

　　(夫抱真一灵根之气者虽鹤骨岩岩居尘无染混然成性陶陶然于世间也)。

不侵寒暑似童颜

　　(夫慕道者固精魂御神智器有阴阳之革形无寒暑之迁自若童颜也)。

精神爽丽言千典

　　(黜乎嗜欲隳彼听明恬澹纯素体和神清纵谈无据尽契无为者哉)。

举步如飞思虑闲

　　(其翔非翼其动非心彰乎得理无方优游不滞也)。

起坐问他修炼法

　　(虽情向于道而心未洞明即师范有规请益宗旨者矣)。

乱将词理勿交关

　　(苟未达至理者妄陈旨𠃌徒引玄冥于饱气作仙方以保箓为神要者远矣)。

生来静却凡愚见

　　(夫禀道而生主气而形凡情不可圣愚见不可仙今可静凡情息愚见功乃着矣)。

又说三仙有大还

　　(夫望九府之真虚说三仙之秘药至澄其一乃就大还矣)。

停腾火𠋫诘炎山

　　(子母相生阴阳固守一𠋫不差大药成就是以诘火能生于土为万物之基故曰炎中)。

九转方能济世间

　　(神丹九转至功告成方能博施济众大惠无尽)。

玉蕊花开真可爱

　　(琪树含芳琼柯吐艳类大丹之洁白美皓气之凝真)。

红炉鼎内境幽闲

　　(以天地为炉鼎融至道为大药自然神境熙和万虑闲默)。

人逢药就延长久

　　(道与气凝丹与神会道气混然长生久视)。

羽驾仙迎返少颜

　　(同声相应同气相求众仙𨒦之易老为少者矣)。

尽在目前非是远

　　(道在目前如眼有睫虽近而不可见也)。

定知时日好登攀

　　(铭中铭曰至道不烦易晓难精淡薄无味一物常云如谷响应动静无形超凡入圣䪺觉䪺明)。

泥丸本是命根宫

　　(泥丸者居两眉之开显处高而正中也朝礼之法以简叩于泥丸表存神而守中即延命之宫也)。

消息临时语话通

　　(至道不器上士勤行复性命之本源闭气味之户牖以时消息何往不通)。

大道比来行气术

　　(缄縢六志扄钥百骸傥养气于丹田必御风于象外此乃大道本来之用也)。

其余效验藉阴功

　　(内抱清虚守其中正外禁嗜欲行乎好生期仙品之跻升藉阴功之佐助)。

物情之理皆清净

　　(道通万汇物物皆周俱生冲淡之中皆符清净之理)。

造化玄微事莫同

　　(大地造化真境玄微或遗形劳神或尊道贵德虽理归一楑而所行之事或有不同者哉)。

珍重此言深可意

　　(指修炼之要门述长生之妙诀此之言教如珍宝之可重焉)。

腹中日运鼎花空

　　(运六气于腹中丹台已净飞雪花于鼎上六药升空业就功成不离于阴阳之二气也)。

无名踪迹故难兴

　　(道本无名不皎不昧欲究踪迹难兴探[(└@(耜-耒))*責]之心矣)。

智者消详冷似冰

　　(达士详其妙道远在天地近合人身淡而无味有如冰也)。

廓落异端随日变

　　(修道之云若放旷其志异端其心逐时变动去道远矣)。

乖违法度受天惩

　　(人乖道要凝神而神散养气而气浊不绝三尸之仇故受天谴谪矣)。

机关勿使招他谤

　　(人之用心动念但自任真或用机关必招物议也)。

亮直温和自举升

　　(壮志似矢之直温知绕指之柔岂爵祑为酬或神仙可冀也)。

好事相宗堪䡄范

　　(非修炼得志即经籍自娱皆可宗师永堪䡄范也)。

方言内外一般称

　　(内即遵老氏之玄微外乃究仲尼之典诰同源异𣲖皆归乎一揆)。

天生颜㒵几何般

　　(天地大德生乎万物清气升而生其智浊气沉而产乎愚愚智非同故多般也)。

鹤骨餐霞厌俗观

　　(松筋鹤骨御气餐霞道契丹经名标仙籍厌乎尘俗唯道是观)。

赤水华池谁法则

　　(金丹之要妙在赤水华池又云赤水即神华池即气神气相保故能长生道本无根修之永固知谁之法则乎)。

白银为[門@(圭*艮)]又堪看

　　(丹成道在宫阙白银紫府辉华群圣具瞻矣)。

来传音旨俱然混

　　(杳冥之精恍惚之物此乃从来所传之音旨道隐虚无俱然混也)。

位有尊𢌿勿异端

　　(八卦之宫四神之象慎终至始自有尊𢌿一气而成无异端也)。

逆顺之中关理性

　　(顺之则契其阴阳逆之则背于道德顺逆之义关乎真性矣)。

心田静外岂相干

　　(心田既静诸尘不生道守天真气唯抱一任世万缘岂相干也)。

灵草灵砂起自然

　　(若夫灵芝内茂绛砂自真何假乎九洞餐霞十洲采药尔)。

却将非外乱烹煎

　　(夫含养之道阴阳烹炼不在乎五金何关于八石也)。

黄牙成土堪名药

　　(夫金因土生水从金长水土合度药物万滋也)。

秋石为胎本是铅

　　(贞吉含章与时消息既月华而为秋石用铅体以为元胎矣)。

乐道逢来折且喜

　　(夫人寄情于冲寞达命于上玄怡然自得以遨以游也)。

周知体认更完全

　　(智周万象道洽群垊去甚去奢知白守黑也)。

阳施阴授宜消息

　　(嗉籥万汇消息阴阳以油知为气以含养为功故老子云万物负阴而把阳也)。

不识时人在眼前

　　(见素抱朴少私寡欲用之不知览之不见)。

逍遥我命在玄穹

　　(既逍遥而广大知我命以遐长盖动合于天真谅静遵于冲邈故云在玄穹也)。

鹤宿霞𥙘景致中

　　(鹤宿幽深霞𥙘缥缈养天和而自得纵消息以谁穷虽景致而颇类于神仙实玄功而咸归于妙道)。

自得安宁兼养道

　　(心既适而无累身即安而愈宁道自人隆故能兼养矣)。

更将利益屏群雄

　　(始固于身终利于人在至圣以居尊即群雄而自屏)。

渊深引古知今用

　　(以今况古将古证今语其道也则至深明其用也则无拥)。

劈斫区分尽可通

　　(利刃投虚纤芒不挂万机独断一以贯之故无不通也)。

和畅五音从豁达

　　(大乐者与天地同和必和而畅之即五音无爽乃豁达之象明矣)。

𠃵坤之内霭溟蒙

　　(阴阳以和人神咸赖天地交感万物化成所谓霭然无极也溟蒙盛㒵)。

巅峰一望水深潭

　　(上穷磅礴下极沧溟欲逗机宜遐观庶类)。

谁解缘情语话堪

　　(高谈至道亦假缘情堪与其言一何鲜矣)。

暗室自开明日月

　　(遁世养蒙如栖暗室皎然方寸二耀齐明)。

道心奇异老山庵

　　(道之高也情乃澹然虽迩色声自忘嗜欲迥超尘鞅如老山庵妙契希夷故称奇异)。

研穷妙理真消息

　　(虚无之道理极幽深若不研精曷通消息)。

诫忌先贤让不贪

　　(自古贤达皆以推让为先不贪为宝今言诫忌者不令背于此道也)。

稽古尚为今法则

　　(考诸古圣作则万邦民到乎本[仁-二+印]之如日月矣)。

愚蒙太甚苦谈谈

　　(是非得失目击道存智者玄通一言以蔽愚蒙不敏徒尔云云)。

千年福寿自由人

　　(周书五福曰富曰寿岂况算永神仙禄深天爵此盖灵台妙运阴德潜施在我致之非他人与也)。

万象星罗[仁-二+印]在身

　　(万象森耸若星罗列所以人法天而归于道故[仁-二+印]观俯察皆由于身也)。

宝马不教龟鳖乳

　　(物以群分者各禀其性也且派兔不能乳马况龟鳖之类岂得哺良骥哉)。

嘉禾湏问谷田神

　　(食为民天故以丰年为上瑞今岁时不害嘉禾屡产盖后稷为谷田之神橎植由叙故可问甚根源也)。

根株种植华池内

　　(金洼二堂乃华池也若种植道性则深根固蒂润盈不竭可利万神也)。

药鼎煎催运火匀

　　(火𠋫既匀药成有自故假煎催之力立期变化之功尔)。

混沌分来皆是道

　　(混沌未判道性莫显洎清浊既分妙用咸被所以万物由是而生故知非道而何)。

二仪交感八方亲

　　(天高也而无私覆地里也而无私载故使庶汇致和八方攸仰睦亲之义在于斯矣)。

非人口似泻汾河

　　(人口如川不可暂止易系辞云诬善之人其词游虽邪辩而揵喻若河流无所益也)。

此辈尘中有甚多

　　(蒙蒙六合之内櫌櫌尘埃悠悠天地之间岂知道德也)。

心恨㒵恭无定止

　　(㒵虽恭肃心多佷戾动与道乖故无定止)。

舌夸端正乱乖讹

　　(华词不实端正自夸愈致乖讹终无所取)。

为官善政身荣禄

　　(受之以爵命之以政身既荣矣禄亦多矣)。

利剑休教石上磨

　　(神剑之利非假淬磨至人虽贤亦湏任用)。

立待满盈舡䧟水

　　(人道𢙣盈天何可欺如舟被溺抵掌可待)。

恶风从被海神拖

　　(且鬼神𡧱盈聪明正直故以恶风寄怒惩劝于人也)。

精详语议四门开

　　(夫修炼大丹必先精详语论穷乎四象所谓青龙白虎等四象之门也)。

舒惨阳和意外裁

　　(阳舒阴[慘-(彰-章)+小]之象刚柔伏制之机意外品裁见乎精炼)。

远见风尘思往事

　　(穷修炼之至道见物外之风尘先达可观堪思往事)。

无穷日月去还来

　　(精纯功力无弃光阴不为日月之迁流从任四时之还往)。

乐耶栺趣归三体

　　(妄修傍通之术制伏铅汞之徒指趣俱邪尽归三体三体者白金黑水之流也)。

周旋道理遍九垓

　　(虚通真性穷达玄源道理周旋九垓咸遍广雅云九天之外次曰九垓)。

贤圣人天常法则

　　(夫大道有常为物之准也是以贤圣人天莫不皆依至道用为恒式)。

𡖖云岭上白皑皑

　　(天一炉开玄丹功毕高升仙岭类彼𡖖云)。

飞腾自在莫教赊

　　(炼彼金膏调兹玉液虽飞辉腾彩自在相鲜而勿令踪迹有赊远也)。

坎女离男共一家

　　(九还之妙七反之门太阴以坎女彰名太阳以离男标位既长养发生之道无外是曰一家矣)。

无碍逍遥通智慧

　　(盈虚消息动静旁通无碍则随机入妙逍遥则触类资玄故咸通于智慧也)。

将求利乐勿湏夸

　　(夫体道居中凝神太极本期利乐于世宁湏夸炫于人)。

灵根就看和春雪

　　(万化通神灵根俨若𡨋心大鼎就看孤摽举体轻明宛和春雪)。

神室之中有缝砂

　　(丹品鼎位神室在中一九气以弥精统三才而益着故能成斯上药就彼绛砂)。

彼是彼非堪可重

　　(道无所是理无所非是非双遣何可轻焉)。

常娥倚树笑唅呀

　　(仙桂摇辉常娥笑倚颇尽逍遥之兴实由至药之功)。

贪染犹来理不通

　　(道性清净体本冲和或贪染于声尘则于理而多拥矣)。

虚劳岁月面西东

　　(调元养气随阳顺阴若耽染之人功积难就徒劳岁月面于西阴东阳者焉)。

从前自是凡心别

　　(淳素之元本周万物迨从太始宁起尘机只于无名之宗倏起有象之解乃从混朴自起凡心)。

利益湏归上帝功

　　(变浮嚣之性成神妙之功沐浴玄风利益群品超凡入圣实上帝之力也)。

洞府名高同景致

　　(神游洞府名在丹台饮沆𤅈之精居逍遥之上朝游夕处景致皆同)。

尘泥踪迹莫知空

　　(存浊滞滓不果轻升迹既混于尘泥心岂达于𡨋寂)。

去非但向铅中作

　　(去非以存是弃伪以㽞玄澄神但向于真铅久视自符于至理也)。

变化飞腾大道雄

　　(变阴阳以在𠋫化铅汞以为金丹砂赫赫以飞腾大道雄雄而𡨋契者矣)。

达道真人见者稀

　　(慎内闭外以金液灌身谓之真人浮世之流罕得值也)。

岂教容易等闲知

　　(蜉蝣之者以智自烧以明自贼杳霭妙旨岂容易知乎)。

阴阳造化无非实

　　(金母为女仙之宗阳为男仙之主挻埴万汇成实形象矣)。

天地元精动合宜

　　(玄功归一万物生焉易曰天地以顺动故日月不过而四时不忒也)。

功行三千湏及物

　　(阴德广施功行及物自然动合大道通杳达𡨋矣)。

还丹九转上升时

　　(还丹者建寅之辰自子及申七返九还功毕而成丹也得之升仙矣)。

忙中岁月忙中遣

　　(流年迅速疾若隙驹炼志清神以道消遣也)。

我本愚来性不移

　　(深藏若虚盛德若愚盖禀性自然老子曰我愚人之心纯纯乃不移矣)。

迁心隐逸故非常

　　(夫欲迁其心藏其用或山或薮或市或朝任性陶真放情隐逸迹异鄙俗故非常也)。

大约恒持要久长

　　(大约守道庶乎养神务在恒常任持逍遥其性匪徒旦夕贵在久长)。

清净好为皆是益

　　(离尘绝欲息念迁真道契无为皆顺清净而能博施济众善行无辙也)。

周旋理度审安详

　　(生成之理䂓矩之度原始要终唯务周旋审安详也)。

法𠃵驭物湏平稳

　　(法天作则体道临民翼翼小心兢兢驭朽既齐七政则平稳矣)。

顺日成功自酌量

　　(成功顺日鉴物无私道在向明勉而自酌)。

倏忽之间堪疋配

　　(倏忽变化疋配合宜存之养神而合于理)。

临时巧拙见圆方

　　(夫慕道者随其方而任于圆逐其巧而顺其拙临时制遏可不明哉)。

香汤沐浴更斋清

　　(大药将成至静为怀齐沐为务向星坛而稽颡端玉简以凝神)。

运动形躯四体轻

　　(若屈伸道引消息神气必真目于玄关游心于无外也)。

魔鬼自然生怕怖

　　(一㕛始生八卦既定神室密灵于内秘丹台已继于仙名何魔鬼之不惊也)。

神魂必定转安宁

　　(夫将躁制之以宁将邪闲之以贞将浊澄之以清优哉游哉不欲不营)。

从无入有皆真实

　　(必若怡心𢬃制所悦静默元和抱一者是从无而入有务实以去华也)。

去住何难妙㝡精

　　(阴气尽祛阳灵益着则神妙无方然后绛宫可往赤水得游尔)。

五行聚散归一体

　　(且阴阳混蒸以主万物散则物物皆句聚乃㸦相涉入)。

灵源不用苦煎烹

　　(士有烹金链骨鹤宿霞栖者殊不知内养灵丹外固华池者也)。

一身独善欲何之

　　(或栖土窟或舍风瓢唯务叩虚𠕀思兼济优游卒岁亦奚以为)。

争及衣[冠-元+示]解抚绥

　　(岂若迹脱尘泥身荣簪组上弼谐于皇极下抚育于苍生名耀简章传乎永世)。

浮世浅情无限量

　　(悠悠尘俗溺在劳生向道之情率多浇薄则知迷者邈矣无涯)。

愚蒙自是不相䂓

　　(亲仁善邻国之宝也而愚者自用不能思齐如玉不琢不成器尔)。

直须凭仗分明说

　　(民之未信化之未至是以圣人垂训令发蒙于庶品也)。

诘取灵源问得知

　　(灵粹之源天真自性贤愚贵贱一以贯之未遇发挥莫知其妙)。

要觅洞中闲日月

　　(若不虚心合道与物齐真欲访洞天别求日月忘源逐𣲖不亦迷乎)。

除将济事谩非为

　　(上善若木水善利万物苟非体道生成康济天下者皆非圣人之所为也)。

寻思道味咏吟哦

　　(道体淳和养月正性既非觌览而可求但且吟哦而寄咏矣)。

去住先贤有几何

　　(在昔贤达之士去者不可追住者有其几于去住之间得道怡神演畅情性者又有几也)。

性识无凝关要妙

　　(飘风骤雨或终日不息则伤损尤甚亦如学道之流执滞言教则虚无莫达今既性识凝寂何要妙之旨而不通晓哉)。

浮沉依约不言多

　　(道源澄湛不随物变今或心徇浮沉情无准的依约有之便违妙理何必更言多也)。

但将子细分明说

　　(天何言哉四时行焉万物生焉而况大道至微非言不显故假子细披陈指其玄奥布于耳目也)。

犹恐闲非却被魔

　　(魔能败正非能抑是唯妙本明白皎若丹青而诚信不坚追悔或有也)。

救世比来心所愿

　　(真人御世心存拯物所以恒守雌静务在含育致百度惟贞万汇咸若尔)。

逍遥尽入扣玄歌

　　(扣寂课虚宜咏逍遥之理全真抱一堪栽玄妙之歌岂惟动天地感鬼神者哉)。

铅汞丹方不谩论

　　(真铅真汞乃造化之精微宝鼎金丹岂容易而论也)。

同归一体有玄门

　　(然药有千宗而同归一致事通百累理极玄门玄之又玄皆贯乎道也)。

刚柔产取黄牙树

　　(阴刚阳柔内外相制仗水火之二气固天地之真精乃产黄牙成其宝树矣)。

远近先明赤水魂

　　(远摽外象近指内精漱玄液于神魂要先凝于赤水)。

化质昭然清日月

　　(自始至终从凡入圣变无名之魄成有象之形昭昭然同日月而明着矣)。

纵横无碍杳𠃵坤

　　(妙用无方纵横莫测杳然𠃵坤之内变化阴阳之中寂兮寥兮非神圣而不知)。

龙吟虎啸真非是

　　(龙虎相从风云㸦起气象符偶感应道交曰是曰非皆不离于相生之道也)。

雾散云飞似雨奔

　　(阳阴𠋫足天地炉开赫弈丹砂倏忽而就若云飞而雾散似电走以雨奔者焉)。

　　御制逍遥咏卷第九

　　甲辰岁高丽国分司大藏都监奉
𠡠雕造
高丽藏第 35 册 No. 1260 御制逍遥咏


　　御制逍遥咏卷第十(七言)　轻

道妙怀真纪异常

　　(至道体虚用虚含妙鸿纤不弃纲纪恒存故曰异常)。

人间天上若存亡

　　(至体周通至性无碍存而下有亡所不无道经云无状之状无物之象是谓惚恍)。

潜机物类多中觑

　　(潜运玄机何往弗济应乎万化生成密观)。

纳取虚无定久长

　　(体道治物功成不矜自然与天地同休能长且久也)。

碧落遨游归洞府

　　(大丹既服仙界如归恣羽驾之盘游见玄功之不忒)。

黄金不买自馨香

　　(河车正气金砂妙丹本自天成岂劳力致馨香袭景善不可加)。

参同契合诸经说

　　(达人著述妙不师心契往圣之玄言作今时之洪范)。

精魄𡙸来烂紫光

　　(得真一之气精魄我还类脱五行超绝五色乃强名乎紫光也)。

无为道大入幽玄

　　(老子云域中有四大道大天大地大王亦大是知无为妙道广大无比尽入幽玄之理也)。

几许风光慕昔贤

　　(惟昔圣贤也储精养神其门不一若黄石公之遐寿赤松子之长生风光霭然论情几许实堪倾慕也)。

对境尽同闲见识

　　(体道之士动契真空对境忘怀触途无碍故尽同闲见识也)。

忙中皆是急相煎

　　(冲虚一失万虑忙然动必区区疾犹烈焰故不可也)。

配匹直湏宽雅淡

　　(日精月华之为妙也配而匹之务尽玄微方明至益必湏宽缚于怀雅淡乎性也)。

会有逢时不偶然

　　(尽九转之法度成五色之灵丹会当逢遇之时故不偶然也)。

修炼但教坚志气

　　(夫寿延金石迹御风云振物外之清摽显域中之高蹈岂不弥坚志气终契自然也)。

参详稳审更周旋

　　(参而同之详而用之尤宜稳约审细则更甚周旋乃长养之道尽矣)。

含胎长养尽笼罗

　　(世日一阳迨乎秋望在胎十月含育英华凡云长养之资尽在笼罗之内)。

岂离玄谈道理么

　　(圣人谈其玄门后学募其师范虽千变万化然岂离于妙道耶)。

狐兔几曾能乳马

　　(燕雀不生于凤皇狐兔不乳于良马得非气贵纯一小不育大者乎)。

麦田断定不生禾

　　(蓬麻性异禾麦根殊且夫道尚真淳日经诫杂是知一气不可相乱也)。

目前便是真佳境

　　(于北守气道岂远乎丹田或合于冲虚目前便为于真境)。

汞内消停自合和

　　(以四神之灵和二气之妙汞内之消停得所玄中之寥廓自通里外体和长生可保)。

认取门庭深见解

　　(开二八之门随龙虎之𠋫依之修炼便契杳𡨋体认不虚是深见解矣)。

红砂奇异涌恒河

　　(十台告晓金鼎成功赫弈红砂显彰奇异涌变无尽如昆丘之注恒水焉)。

人心多是少相投

　　(人心不同犹若其面所以水火不可相济善恶不可同涂相投之心实为鲜矣)。

非识尘中上品流

　　(大隐居䣑真人由是混迹尘世或显矣晦中下之流故不识辩也)。

不见真宗归物理

　　(不晓清简无为之旨混合自然之玄以此冲虚同臻物理也)。

难知妙道后先休

　　(非常道之玄岂名言而可及是以圣人后其身而身先故难知也)。

生前内鼎宜烹炼

　　(人生瞬息宜以修身养道精思炼志吐浊纳清矣)。

殊胜华池好渐修

　　(神水华池功玄理奥深知法妙好渐修之矣)。

但见完全凭土德

　　(知之修炼仗五行以貌全故土有五德终始用之不可暂舍也)。

能调火𠋫药皆秋

　　(志士得日时升降火𠋫进退秋后寸草秀实所以金丹此时功毕矣)。

玄之玄又见真空

　　(当欲而无欲谓之玄以玄遣执故云又玄万法斯了见真空矣)。

巧拙临时要妙中

　　(智者常守清净愚者迷于道源如能解心释神返照正性乃要妙之本)。

大智伏藏知远近

　　(大智若愚故伏藏也洞达古今故知远近)。

纤微尽达了然通

　　(洞精鉴微无幽不烛达其道本了然而通)。

周旋物性谁区别

　　(物任其往各得所宜大道区分故周旋也)。

坥荡由来是且同

　　(姒道虚极坦然宽大其来悬远混而且同)。

境致三才随有位

　　(天能覆之地能载之人民定之且万物苞含和柔守本随有位也)。

神光照室莹西东

　　(灵源妙性谓之神光洞晓内真故云照室融辉莹彻自西自东)。

还丹未就且降魔

　　(夫欲勤𨦣湛阴励操于粉面者犹虑药中狼虎贵且降魔矣)。

二八从教细搅和

　　(铅基汞子阴禀阳胎来从二八之门起自一殁生处如胶与漆真契搅和故[孝-子+工]子云唯之与阿相去几何)。

离火催驱凡入圣

　　(士欲酣饮云桨永服沆瀣者必从凡而渐圣绛砂而离火矣)。

坎铅功力甚偻儸

　　(金花凝液抱一含真功与造化争权妙在偻儸者矣)。

红尘自化真堪贵

　　(神室内秘凝永将成明𤗉者走于红尘烚下全𠬧于碧微)。

白雪增盈不用多

　　(白雪功成增盈得理妙符神用雅契玄津者矣)。

九转龙吟成虎啸

　　(青龙若吟白虎必啸故易云云从龙风从虎圣人作而万物睹)。

人非人是状巍峨

　　(夫首象蓬山旁分垣阙既显巍峨之状复彰尊贵之名既绝是非共生珍仰也)。

难求的当问愚痴

　　(欲叩玄关湏亲上智求诸孤陋惟益其疑如问道于瞽者尔)。

𨚗个堪言好事知

　　(学者虽众尤多泣歧孰知其微堪可称誉)。

名利猛贪无有足

　　(名湏副实利要无苟若不度德知命贪猥无厌是不知止足也)。

多端动止没䂓仪

　　(千途万辙驰骋锋铓动静咸非宁符教义作伪日拙斯之谓欤)。

浮生不实将何用

　　(儒称务本道贵去华巧伪日新终身何益玉虱无当何所用哉)。

欲把非常乱作为

　　(不恒其德或承之羞专用非常实为紊乱)。

谩语饶教能配类

　　(欺天罔俗言不由衷画空成有转白为黑巧生品配其锋蒠当)。

一朝患害殢他谁

　　(罪既贯盈必速其祸自贻伊戚不可尤人)。

千般万类不相逢

　　(道非声色故寂寥虚静不可以有象求纵机巧千途奇诡万状岂可得而逢也)。

天地尊卑岂易穷

　　(天尊地卑𠃵坤定矣及赜其至微穷其幽秘其惟圣人乎)。

海岳高深随日转

　　(日月不停由如磨蚁是使石烂南山尘飞北海高深之固尚尔危脆之物岂得长存者哉)。

神仙聚乐隐尘中

　　(世代之人为五色五音之所惑乱故神沮气浊不能轻举适意令真仙之流窒嗜欲门处清净域虽隐尘中亦常聚乐盖心无可欲之所污染也)。

鲜求名利知贪少

　　(老子云名与身孰亲身与货孰多此盖昔人欲令去功名掷珠玉而全真养和今贪求既鲜悔吝不生可几于道也)。

多事闲忙揔是空

　　(为学日益为道日损便能增见闻悟道体令翻习不稽之事务非理之忙无实可凭总成空也)。

几个心贤平坦荡

　　(内省不疚先执厥中心既贤明情惟坦荡久而不渝者几人于斯)。

十洲三岛自从容

　　(海涌十洲鳌负三岛颜不耗于日月寿不促于寒暑今既塞九窍之邪戮三尸之鬼从容仙府何所阻焉)。

含元得一本真宗

　　(含和元气得一冲虚本妙道之祖宗皆𡨋汉之真要)。

误者平论揔是空

　　(昧乎大理误致论量诠万类以全空述冲元之非有背矣哉废乎表里也)。

万象都来皆备[婁*殳]

　　(广而不可量微而不可察混漠无际皆万象之端备在其间矣)。

千言譬谕了然通

　　(御物指真备乎上士而中下者形乎谕况举设言端方能通解也)。

才高俊彦优堪赏

　　(才高至理气俊怡神寄尘境以优游践仙乡而赏玩矣)。

窃禄偷安有异同

　　(尸禄素餐氶颜顺旨噂沓背憎反道败德与夫夔龙辅政房杜佐君一何异哉)。

唯愿他心如似我

　　(圣人无心盖从民所欲务彼清净思复淳和使天下一同皆为善也)。

不教䧟恶罪身中

　　(不䧟物于不义但教人以知方罪渐涤于身中迹或升于象外矣)。

𠃵关万象审消停

　　(夫修金药六丹神符凝液必先体高天之物象审两曜之盈虚消息变通准绳造化)。

子母相传日月精

　　(积阳之魄为母积阴之魄为子母子相成成乎大药)。

产药要教千日化

　　(法天修炼妙极至玄金鼎三年药成千日)。

玄门全藉五行清

　　(大哉玄门神仙至教仗五行之精洁立修进之功夫)。

灵胎脱体方知圣

　　(始托黄牙为母终成凝液之形故云脱落五行身登上品)。

铅汞梯媒不是名

　　(以铅以汞为梯为媒少遵修炼之功未是至神之号)。

金鼎就来从变质

　　(积功累德药变鼎中非五色之可求显二仪之力大)。

阳和阴气两俱生

　　(阳气纯和阴气纯静二气交感大药成矣)。

九重天上帝仙居

　　(楚辞云圆则九重居天圆而九重也彼天之上天帝列仙以居之盖得自然太真之道揔三清而无外凝一气以浑同也)。

愚昧求真道理疏

　　(愚兹妙境昧彼玄津系风捕影之流却粒茹芝之士求真失趣与道转疏)。

混沌初分长日月

　　(河图括地象云易有太极是生两仪两仪未分其气混沌混沌既分伏者为天清也偃者为地浊也在天成象故有日月之道行焉盖与入地而同𠇲也)。

精魂聚散记丹书

　　(龙虎相对魂魄相求或聚或散具载丹经)。

离男坎女皆相类

　　(二位相生配合日月气类交感万物化成)。

壬子丙丁异境殊

　　(自子及午为阳位也一阳既生二元合体土王四序罗列终始且火能生土寄治丙丁故云异境也)。

历劫因缘随世在

　　(灵骨挺生袖襟独秀因从浩劫缘熟于今虽世世恒存也)。

阴功及物㝡玄殊

　　(玄德动天阴功及物既优既远且玄且殊)。

神水华池妙更精

　　(神水华池者九转之第五转也有若息游虑于神水澄浩气于华池道在兹乎精而复妙)。

非铅非汞妄于名

　　(真丹之体也不待神灵而生不待阴阳而形不待日月而明不待舟车而行其道自然非圣不达若于铅汞而求者是谓妄干其名焉)。

河车本是延龄药

　　(千载紫河车者九转之第七转也斯乃功将渐就体变河车未阶化羽之期先示延龄之力)。

戊子从教配类成

　　(戊为土也土从火生子为水也水居阴位一佐一助一伏一飞配类五行成于至药)。

朱雀坎蛇安在后

　　(南离为朱雀北坎为腾蛇安置丹炉然后为得)。

青龙白虎免交争

　　(东之阳春青龙在矣西之肃杀白虎居焉欲免咬侵宜各处其方位也)。

若使真金全二八

　　(龙虎金丹之九转也自卯至酉十月之功若能体彼神玄全乎二八之𠋫者无不成金矣)。

何忧住世不长生

　　(妙道有成神丹克就去则乘风御气生则久视长生何往弗藏无所忧矣)。

还知受气禀天然

　　(道与气凝故道气混然是以气住神住神住形存乃天然也)。

百法方为事理全

　　(金丹之术百数其要在神水华池配合混融方全事理)。

假合都来归至道

　　(天地动用之玄阴阳运转之妙五星四象揔合虚无也)。

修持远大更通玄

　　(爰从太易直至坎离二卦其间从无生有从有生无递相含养乃更通玄妙矣)。

二仪交感成祥瑞

　　(日盈月满㸦为相生阴阳数就方成丹矣)。

八卦刚柔被俗牵

　　(圣人托易象立卦𠋫发智者而悟真英岂彼浮俗而能消息焉)。

何谓此中生恍惚

　　(志修大药动契天机何在狐疑强生恍惚也)。

直湏款曲细精研

　　(静而思之精而炼之直湏通幽洞微必证彻视证听者也)。

玄门至道故无涯

　　(深妙之用生乎万物谓之玄门虚极妙性应用无方目之至道应机设教故无涯也)。

自是人心所见邪

　　(道本凝然志当归一学者迷真动而有变故所见邪也)。

智识未能通大药

　　(金丹大药其旨深玄或智识浅微岂精通深妙也)。

岂将容易拟荣家

　　(一失玄津动皆是妄既无所得何可荣家乎)。

千年圣境何虚谬

　　(洞天圣境道在长生或住寿于千年或延龄于万世事岂虚设想无谬焉)。

百劫曾修不用遮

　　(夫达其道遇其真或百劫以修心或千生而炼行福缘善庆形直影端矣)。

龙虎欲成堪炼鼎

　　(阴阳交感龙虎功成妙契真玄乃同炼鼎矣)。

勿为利路乱交加

　　(夫欲涤除玄览象外求真鹤驾骖鸾龙轩济物或布利而乱心成交加矣)。

论功湏是一阳初

　　(夫造万物之基湏向一阳之始鸿渐于陆九层之初矣)。

二八调和作楷模

　　(结气朱英金花凝液初二八之交配毕子母以相生)。

固济但牢封密闭

　　(八卦为炉四神护卫犹荆山之蕴玉若岱岳以泥金)。

莫教中道有差殊

　　(德冠五行爰从真一青乃东方为首黄仍中道称尊甚勿差殊极湏秘密)。

依时消息专心记

　　(将欲神栖于灵宝消息于洞真者必精专为功节𠋫为念也)。

在意停腾运火徐

　　(丹台有名神室用意既徐徐于火𠋫恒惕惕于炉前矣)。

日月无亏明节𠋫

　　(从一阳生造十月满积功累德自下升高将㱕沐浴之时可近临[冠-元+示]之日)。

从容愿所不踌躇

　　(涤除玄览情抱冲虚果夙愿心何踌躇之有也)。

还丹百数细湏寻

　　(黄牙白雪鹤顶月华如是异名[婁*殳]盈于百考其功用妙在华也迹奥探微理宜周细)。

以验从来道理深

　　(大丹真诀展转幽玄若不研穷岂知深奥)。

火𠋫混成如白屑

　　(离宫有准实鼎无差阴抱于阳混然成一如王之屑皓影无伦)。

水中凝结是黄金

　　(阴中有阳混同一气炼之得妙结以成金阴阳相生自然之理)。

循环复始周旋鼎

　　(鼎之设也法彼二仪通乎四序终而复始循环不停)。

造化驱驰要用心

　　(修养之功齐于造化区分擒纵至险至难切在问防慎终如始)。

消息玄门穷八卦

　　(大药玄关通乎八卦六㕛变动二气感通其象昭然善自消息)。

飞腾自在远山岑

　　(神丹外就玄德内充功至行高自能轻举丹丘紫府任性优游)。

真空修炼永长年

　　(灵台内静玄德外运修之于身则功齐造化养之于寿则年等龟鹤也)。

不识还丹在眼前

　　(道经云常有欲以观其撽盖性失于欲将观妙本则远在边徼是知还丹之法内境虚明在外物空寂若背此而求虽在目前莫之识矣)。

一得清来光宇宙

　　(天得一以清乃至侯王得一以为天下正虽远举天地之清宁会㱕只在于侯王俾令守雌州道求光宇宙也)。

千朝湏是用烹煎

　　(且天行倢君子以自强不息所以日慎一日惟一惟精庶修炼精气臻于妙道尔)。

人间天上分明录

　　(业就功着世人攸仰道光德馨仙籍明录盖由绝学无为而无不为也)。

汞里花开岂偶然

　　(华池发润金鼎流光伏刚以柔制动以静致花开汞面药熟丹炉事匪偶然盖自真修之所感也)。

达取但教依理路

　　(大道之路坥然夷平好迳之流自疏履践今既或遵妙典不爽格言无怠勤修何道不克)。

勿贪世利误周旋

　　(世利未息宠辱且在故为患之本也既失前功行又误彼周旋垂诫之言尤宜佩服也)。

烘烘火色水中论

　　(纯阳赫赫在乎上纯阴𡨋𡨋处乎下阴阳混蒸可论中矣)。

至宝湏教鼎内存

　　(五行有绪四位无差列鼎乎造化之中至宝存阴阳之内)。

点化自然常在手

　　(夫点䥫为金化凡入圣虽理极自然且常居掌握矣)。

区分道理有玄门

　　(造化虽广物象有归随宜而容应用而遣然大理真汉自有玄门)。

莫将容易夸言说

　　(变化之理道极神功妙在真归谈何容易)。

尽入虚无是我尊

　　(万类纷然皆归无象无象之理乃是尊焉玄纲论云此所谓返我乡归我常与道伛强)。

天动地神邪可畏

　　(𠃵坤位正则鬼神不得肆其邪阴阳丈进则水火安能固其位当修炼之时宜其慎乎)。

丹能飞走似云奔

　　(妙用通玄功成道至可以飞灵彩走神功通幽洞微邈声云奔也)。

人是人非意颇同

　　(人之持论㸦出异端其意颇同是非殊解)。

较量此事尽归空

　　(较彼是非品量见识未臻大道触事皆空)。

无为政化求真理

　　(体真理而合无为扣玄门而敷政化尽善尽美功成不矜矣)。

方表深仁大道雄

　　(不仁而仁仁膈有截不德而德德被无强大道深仁非雄何谓)。

举止但能恒有节

　　(夫圣人之动息犹天道之卷舒举必有常止必有序静专动直其在兹矣)。

寻思何处不周通

　　(道体周虚道性无碍出处由此无幽不适)。

寰瀛善恶知多少

　　(民之善恶皆由乎心以道治之物无不化)。

莫忘生前积德功

　　(至功至德法地法天民惟乐推史无不载矣)。

因缘业障遇真稀

　　(名未桂于丹台品未登于仙箓故因缘尚远业障尢多所以遇真者稀也)。

黄帝乘龙岂是非

　　(史记云黄帝铸鼎于荆既成有龙垂髯而下黄帝因遂乘之上升于仙又岂非也)。

达识尚凝常恍惚

　　(有达识者常凝然于妙道故老氏云恍恍惚惚其中有物也)。

愚蒙学解故相违

　　(愚蔽蒙昧之者学寡洞真解非博物执以五金八石而为妙者故相违也)。

华池秘密人天授

　　(华池者乃九转中神水华池也人不虚授天不易求故云秘密也)。

神室光扬日月辉

　　(𠃵坤交泰离坎相生契彼三乃应兹九地乃谓之神室也以日精月华而为体故光扬显其辉彩也)。

智者无言皆口嘿

　　(达大方者到佊无言之津所以嘿也)。

敢将容易论玄机

　　(天非爱道人亦能修故就无言之言以申无说之说谅非容易务尽玄机庶几乎名利仙籍者一议究焉)。

　　御制逍遥咏卷第十

　　甲辰岁高丽国分司大藏都监奉
𠡠雕造
高丽藏第 35 册 No. 1260 御制逍遥咏


　　御制逍遥咏卷第十一　　　轻逍遥歌一首逍遥赋一首周穆王宴瑶池赋一首

　　逍遥歌一首

逍遥自在何拘束

　　(邈彼大方旷然白得指六合而无外临万机而有余其居也何思其行也何虑含精抱一适性融真非夫天下之至人其孰能与于此哉)。

天地希夷无返覆

　　(天地虽大其化均也若穷乎视听之门极乎希夷之表则道无以塞德无以为所谓得天地之平也又何反覆哉)。

勿把他心向外求

　　(道不在外而内自明)。

真宗理道相和睦

　　(夫明白入素内外玄同者谓之真宗也既混然成性则与道相和故人天之乐在其中矣)。

人间天上尽修行

　　(人天虽殊其道一也)。

七宝山高混太清

　　(案灵宝经云玉清境者玄气凝结而为此天有山如昆仑上广下狭七宝骞林弥覆其上此皆结气非实形也故此七宝之山巍巍崇高混于太清矣)。

玉树玄珠明照室

　　(亭亭王树皎皎玄珠御于神室也)。

命根悟者转增盈

　　(太初真一之气曰命之门曰灵之根悟之者乃能游之于众妙运之于无穷也)。

虚无入有何踪迹

　　(从无入有自有还无既形器之所莫拘谅随迎之所不及)。

非是神光化金液

　　(古之道也怀玄抱真毓性养神长存正气不昧玄津又何独神光化于金液也)。

廓落方圆在杳冥

　　(廓落自在随方任圆荡荡焉出乎杳冥之上矣)。

南来北去断消息

　　(南离位也北坎位也可使由之不可使知之故云消息断矣)。

灵元物象向天涯

　　(灵元实始万象之所由生既目天涯宁唯地表信所谓浩然无际也)。

古往今来圣事夸

　　(道之至也往而不泯今而不昧来而不穷此圣人之事也实堪夸赏矣)。

无碍智通精进心

　　(妙用纵横触途无碍智也天行健君子以自强不息故心通于精进矣)。

研穷理路㸦交加

　　(刚柔相荡魂魄相须研精穷极㸦有所长)。

奇哉离焰烹铅水

　　(奇哉神鼎之为利也铄兹离焰粹彼铅精焕若融辉湛乎凝水)。

清静之中藏奥旨

　　(盖体虚无清净之道也内含文明外光真智动静交养龙虎相縻则玄奥之旨在其中矣)。

出没门庭景异常

　　(火足金花乍出乍没抵掌千变消息万端寔异常也)。

十洲隐大神仙子

　　(海内有十洲其上皆有真人游处)。

绵绵若论太幽深

　　(神化相生绵绵不断载言妙旨幽而且深)。

即是流珠不是金

　　(九转还丹独存灵汞是曰太阳流珠也既青龙化质亦君之象矣白虎乃金臣之象也以可兼下下不可僭上故非金也)。

万卷经文兼在目

　　(眇观秘𥱍逖览玄风载考真经何止万卷皆拭目可知也)。

机关绝妙有浮沉

　　(铅水潋滟真人在中以游以泳载浮载沉此机关之妙也有之)。

开关寤寐来相逼

　　(凡舍庐四面率开一门所以导风火往来也既动静交处故寤寐相亲亦风火之势使然矣)。

魄走魂归天地力

　　(金之为魄阴精神也汞之为魂阳精神也金魄以其静也不得自用汞魂以其动也不得自飞故海静合一所以成乎天地造化之力矣)。

风扫尘埃蹑紫云

　　(谢黄舆而密化映红日以生埃绵期月以垂成穆清风而似扫峨峨独秀赫矣疑丹色烂紫光如登云驭也)。

睹其颜㒵难别识

　　(俄超四象倏迈五材虽颜㒵之可观且神灵之未辩议乎点化试以粉提不其难哉)。

勿生疑虑变阴阳

　　(若明其火𠋫则消息盈虚升降文武品之以律㠯验之以寒暄动静有常刚柔断矣则洞阴阳之变也夫复何疑)。

须信丹砂道理长

　　(如上则丹砂之道理甚优长良可信也)。

若向此中明此义

　　(若就此玄文明兹要义者指下句也)。

十洲洞府蕴馨香

　　(十洲洞府皆仙者所居谓清芬必振于彼以其得逍遥之趣也)。

康哉内景植仙桂

　　(摄正气以资神统真精而固本内景也所谓植长生之桂居不死之乡)。

枝叶蔢䓾深根蒂

　　(根道气也蒂精华也蔢䓾盛㒵流兹七液灌彼五花乃深根固蒂之谓也则枝叶不得不盛矣)。

真宗妙法审来由

　　(真一玄宗乃长生之妙法也审彼厥由有自来矣)。

修炼真空无涯际

　　(真空妙本也修之炼之惟精惟一既日新其道即所趣无涯矣)。

要知逆顺莫相非

　　(极玄黄之数穷逆顺之规自然而然无在不在岂有非也)。

广演周遮隐玄机

　　(达者敏在一言昧者烦乎多说)。

先说艰难后始说

　　(或彼知难方堪演秘)。

精穷运化遂相依

　　(精穷至妙运化无方内明养素之机外尽钩深之旨遂相依也)。

瑶池浴凤通霄汉

　　(仪凤浴于瑶池之上翔于碧落之边)。

金阙光舒何灿烂

　　(蓬瀛之上皆以黄金白银而为官阙也)。

丹成可验不狐疑

　　(神鼎功全灵丹日满骖鸾可验脱屣何疑)。

常娥偷𥨱月中看

　　(羿得长生之药恒娥𥨱以奔月也)。

春间花卉一齐开

　　(春之发也琼花玉卉率土滋荣)。

天上优游谁肯来

　　(乍赏三清之景仪遗十洞之春飞羽驾以飘飘袅霞衣而灿灿真归众外高谢寰中)。

洞里烟霞牢秘隐

　　(洞天沙邈▆霞焕烂迥拔尘蒙故云秘隐)。

水精宫殿白皑皑

　　(皑皑白㒵水精光冷宫殿生寒皆真人之灵居也)。

昔日神仙皆烧炼

　　(大土养神上药也其次养形中药也巨葛洪之丹井犹存五色之雅言尚着是知昔日神仙成精此道也)。

不说根由人岂见

　　(不指其源孰知其极)。

本是凡情枉谩劳

　　(凡人之情不能禁精气之户牖复性命之本源导气养神恬虚屏虑虽劳而无益也)。

何年待得成九转

　　(既昧金丹终赊九转)。

密藏无使等闲知

　　(苟非其人道不虚授)。

碧落真如在两仪

　　(妙凝碧落玄契真如两仪既分三才益着则万物生乎其中矣所谓神以知来却以藏往也)。

理外消停造化实

　　(真理之外法象而明大无不危细无不括善穷造化之功既名而日实也)。

相逢遇偶勿怀疑

　　(玄解丹砂涣同冰释)。

直须意遣凡庸道

　　(常人不达攻乎异端谓金石可以假其精谓芝㭉可以登其算亦以为道也何足可依)。

所以难言论秘奥

　　(圣人所以秘而重之者真一奥枢也可以神会勿以事求故其言也不亦难哉)。

先令顿悟了然空

　　(色生于心心忘而象叔则外无所蔽也心生于象象了而心空则内有所明也故强名曰悟矣)。

方扣玄关驱烦恼

　　(既而外无所取内无所舍取舍既绝彼此宁拘寂兮寥兮所矣大矣夫如是则可以造玄关可以涤烦恼)。

从来教法甚分明

　　(原妙教之来则坦然明白)。

几许心迷事不成

　　(学者多类牛毛成者罕同麟角盖心迷于妙道也)。

弃世比图闲自性

　　(绝世高蹈御气随风务尽真闲优游自性)。

精修道路必长生

　　(精求妙诀修养内丹大道明然长生可趣)。

归童返老超升界

　　(归童子之颜返老人之㒵异乎超欲界而上三清)。

正定威仪勿懈怠

　　(正心在定威容有仪以时规矩焉有怠哉)。

开闭善能若苦勤

　　(日月有亏盈天地有开阖道之行也则而象之必在夫察彼琁玑观乎鼎器勤劝夕惕斯为善也)。

奋迅光阴同一泰

　　(奋迅者速疾之象也绵历光阴倏焉拔萃和金结汞抱一还丹泰然神用也)。

凡流学者不坚持

　　(入灵台之妙者不知其所以持而持之真持也其有名未刊于仙籍学未䡄于宗师得谓之凡也或不能坚持耳)。

生灭门中故不知

　　(有乎生有乎隐是谓天门也万物出乎其中矣其谁能知之)。

走缩阴阳无住相

　　(或出或处乍合乍离既有屈伸宁无走缩故阴阳之象也无住相焉)。

非难非易细推之

　　(得其理也则非难失其用也则非易)。

含胎十月无休歇

　　(藉金为种育汞成丹白春徂冬凡月满于始终迭运子母相生曾无有间矣)。

或作金兮或似雪

　　(或金花耀质或皓雪呈姿虽异态殊名必同才合伎)。

认取还丹莫乱求

　　(旦还丹之为妙也法天地象日月揔五行之秀指四象之微金汞以之相资神灵以之自着岂容易而成也故诫之焉)。

猕猴水底弄明月

　　(素月流天寒光映水猕猴俯玩谓影可探徒甚劳形终弗能揽譬彼妄求还丹者皆理而外寻也靡量懵学没困迷津)。

　　逍遥赋一首

𠃵象推功

　　(大圆洪覆生十太初既无言于四时乃垂象以示物昭昭在上而万汇赖其功焉)。

至道相宗

　　(至矣真道宗乎虚无触类何拘逍遥靡滞推功归本玄之又玄故曰人法地地法天天法道道法自然相宗之门无出于此矣)。

逍遥理而不散

　　(𠃵以合化物乃流形鹧鷃各遂于逍遥情性俱臻于玄极所谓包罗四气笼罩三光斯则不散之理矣)。

赫弈高而且通

　　(大道不器在物咸真腾丹台赫弈之光类昊天高大之用无际无极何往弗通)。

信之者以阴阳

　　(太虚无穷自然成性欲彼群动奉而信之于是以月阴日阳之名生存神抱素之术俾其示于信者也)。

秘之者以铅汞

　　(夫长生久视冲邃幽深非俗骨凡肌之所学也乃假以铅汞依之修炼造次莫及秘而贵之)。

名恍惚之何异

　　(或名恍惚或号杳冥称谓虽殊玄关何异)。

见出没之无穷

　　(或寂默冲淡非象非形或高明沉潜可大可久自在之妙出没无穷)。

大道穹隆深仁常在

　　(无为大道众妙之门嵩华不足喻其高沧溟不足匹其广瞻望弗及则穹隆可尊矣至若发生为性肃教扬威虽二气有差岂违乎大道深仁者矣)。

腾三清而靡息混四溟而不改

　　(寓物生化与道浮沉腾三清于太上之都混四溟于渺弥之府任物有陵谷而性靡改迁者乎)。

云凝似雪释迷而顿悟虚无

　　(以刚柔之气㐲铅汞之华当其月满丹炉云凝白雪必可以释迷去滞顿悟虚无也)。

鼎里开花要妙而熠扬光彩

　　(金鼎初开玉花斯丘得要妙之诀成赫弈之姿光彩熠扬灿然耀目)。

想初神明闇契景贶优游

　　(存思其始也外节嗜欲内合希夷神明闇契于灵台景贶自臻于象外)。

子母成而入圣

　　(以铅为母以金为子日月满足脱落凡胎则为圣矣)。

乌鹊飞而逗遛

　　(停腾日月之𠋫哨息阴阳之期若乌鹊徘徊逗遛详审而已)。

可提撕而堪数

　　(一阳始生初伏神室中秋正望即见金丹其间时以提撕数其𠋫度者也)。

非杂类以相投

　　(狐兔不乳于马燕雀不生于凤务在诫乎杂类导养淳和者焉)。

云浮羽客之前方知礼让

　　(外气通明内神融适卿云浮于寥廓羽驾翔乎碧虚绛节霓旌进退有序既登玄圃得不行礼让之风乎)。

洞府真人之喻𠕀测端由

　　(指洞府在鸿蒙之外喻真人居崆峒之乡求之于兹得之于彼若夫天地为一宅万物为游尘但修之于身必会之于道或背此而修炼者得非𠕀测其端田乎)。

及乎偃仰无踪

　　(偃仰者消息也无踪者妙本也是以圣人消息御物之道归乎妙本之中显夫应用体虚善行无迹)。

有为皆寂

　　(有之以为利无之以为用利用俱空动静咸妙)。

窥其户牖须凭刀尺

　　(夫欲窥至虚之室者利器为先利器者乃有为之刀尺也)。

千载遇而可化

　　(无为至道杳杳难名必臻可化之机方庆千年一遇)。

九转成而堪惜

　　(至哉大药九转功成谅惟宝重之心盖蕴还淳之德)。

达亏盈而动止若之相望

　　(月盈日吴之度阳动阴止之数皆可以理而远之者盖两曜有相望之本也)。

诀逆顺以所思潜遁其迹

　　(黄赤二道或逆或顺刚柔二功或隐或显虽各务潜遁之迹悉可以至道而诀之)。

何谓清者浊之本浊者清之徒

　　(言天先得一之功故为浊之本言地后得一之理故为清之徒)。

风尘路合桂影蟾孤

　　(车马路息风尘气清观桂影之扶疏由蟾光之独朗)。

由久恒持岂凡庸之能测

　　(久固至神任持大道识见岂容于凡庶逍遥已越于神仙)。

元和独立辩玄化之精粗

　　(太初始启独立权舆之本二仪次设乃明巨细之由)。

然则难将语默故不差殊

　　(至道离于名字不可以语默而诘之是知大音希声何有差殊之状也)。

显华夷之共泰

　　(执至道之正要光玄元之大猷自然远肃迩安民康俗阜)。

离烦恼之销除

　　(三要精修五尘顿弃涣然冰释仙器清虚)。

物临幽奥眇邈真如

　　(夫物芸芸而不知其道者盖天行不言之令是以物临幽奥皆处混茫之内也)。

曷若习本灵元故依人望

　　(夫圣人作而万物睹乃由习本灵元见真空体品汇依望就之犹日也)。

岂不知寰瀛之内修得归神仙之上

　　(妙治寰瀛功齐大易住出神仙之表恩施动植之中进退以时若鹏抟于广汉卷舒在我犹云起于长空是知不跃不行而在乎天也)。

究龙吟之走作海岳渊深

　　(天地为炉阴阳为炭药成云起变化斯须海岳增深究之于道)。

穷虎啸之和平流珠通畅

　　(阳龙既吟阴虎必啸云生风起理之使然然而金鼎丹成流珠可比通畅显无瑕之状圆明彰精炼之功)。

且夫性静希夷

　　(道性虚极入乎妙本故守雌静而已道非声故听之不闻以其无声之中独能和焉故目之曰希道非色故视之不见以于无色之中而能色焉故名曰夷)。

别识根基

　　(阴者道之基阳者形之始滋产万物鸿渐于斯故智者别识焉)。

信受而纵横自在

　　(圆曜金鼎考绩玄功先在谛求次乎信受然后含养真一自在玄都矣)。

举措而照鉴形仪

　　(夫大丹之道在天成象在地成形机张造化母育万灵举日以照之树月以鉴之)。

清得而金牙灿烂

　　(真一之道白金作基黄牙为母体之灿烂清净圆明矣)。

红芳而碧叶交垂

　　(合花凝润玉液含晖朱英得以红芳铅汞将生碧叶矣)。

玉阙化成涤荡愚蒙之见

　　(金基玉阙如神应物冲用无方发彼颛蒙涤除玄览也)。

烟霞绮靡用兹广达之知

　　(游宴玄言轻举繁庭形霞绮靡玉树玲珑用达心知何人默识者矣)。

於戏法教门中研精秘旨

　　(大道之门究畅真宗研核奥旨权舆天地茂养万物妙本见素矣)。

与阴阳而合德

　　(阴阳合孕冲气调和然后万物化成与道而合德也)。

寂天地而同理

　　(有物之体真一混生寂寥虚静妙本湛然齐天地之理也)。

还丹至药

　　(黄庭经云阳龙阴虎木液金精二气交会炼而成者谓之外丹调和元气上入泥丸下注丹田偱环不息朝于缝宫此内丹也)。

接圣境以周旋

　　(所尚虚寞所得玄默精感遐彻轻举霄汉服饵红浆而已)。

日月齐明勿恣纵而善矣

　　(阴阳配其交媾日月同于照耀但可妙在虚通不可恣纵而已)。

凡在人间各有长生

　　(道无私于物民日用而不知其或精感遐彻久视长生谅惟得矣)。

我聒贤愚之耳

　　(圣人以冲气和柔撝谦恤物畅大道之玄理诫劳生之封执者矣)。

　　周穆王宴瑶池赋

　　(周穆王名满昭王子也洎即位好神仙之道常欲使车辙马迹遍于天下以仿黄帝焉后乘入骏之马奔戎为右造父为御得白狐玄貉以祭河肉遂宾于西王母觞于瑶池之上王母乃歌白云在天之谣王亦答之以余埽东土之什又云西王母降穆王之宫相与升云而去矣)。

驭驾神踪

　　(八骏在驭翠盖爰行将诣昆丘会于宴所也)。

碧落香风

　　(既辞下土渐陟高空丁东风触于珮环散漫香飘于黼黻矣)。

叆叇之祥烟绮靡

　　(祥烟叆前绮靡可爱徐而引步何所不适哉)。

纵横之羽盖迎空

　　(杂水仙仗纵撗翠盖自空而迎以严导从)。

夜景迢迢意思而奔赴瑶席

　　(星河灿灿云路迢迢虔御金舆赴彼瑶席玄都未达意思邈然矣)。

天高远远驱驰而直抵昆宫

　　(洞天遐阻龙骥驱驰遂抵昆宫馆于仙境)。

当其浑杂骈罗

　　(乍届鳌峰方憩銮辂骈阗彩仗罗列羽仪以卫跸也)。

情分宾主

　　(王母离席以迎穆王执圭以进既尽升降之礼乃分宾主之位也)。

腾骧之骏马何极

　　(王初命驾右服骅骝左𩥵绿耳神骏之骥腾凌骧首远速之势无极也)。

𣫍袂之仙娥共睹

　　(天姿掩蔼容颜绝世者则皆𣫍袂侍宴咸所睹焉)。

既而灵贶集

　　(将欲飞觞举白吐奇纳秀故湏列不夜之珠出未名之宝灵贶毕集斯为盛矣)。

仙童侣

　　(仙童玉女群聚仙家往来妮侍左右也)。

明月之圆将似昼组绣瑶池

　　(望月正午明皎如日流彩瑶池分华组晡物外之宴何乐如之)。

金殿之高卷珠帘笙歌伎女

　　(玉阙金殿划之于上珠帘翠幕轴之于中由是天乐既张众啇咸举或吹云和之笙或鼓▆灵之簧或歌玄灵之曲皆尽其妙清音骇空也)。

志慕求真

　　(穆天子以帝王之尊慕神仙之事故得名焕金蕑宴陪▆阙慕仙之志斯为至矣)。

俨雅深仁

　　(仁深于物者必量司沧海有感则通期方外之游事何不克)。

辉华宴以初设

　　(即席未久仙宴乃启饮琬琰之膏进甜云之味素莲黑枣碧藕白橘皆芳香袭人辉华照物也)。

光幸辇以争新

　　(境非浮世人惟上仙幸辇虽尊琼筵更贵云我去驾实曰争新)。

珊瑚器皿

　　(器皿之设于筵也七宝间错五色曜奇深匪人上成自天匠也)。

渌水波津

　　(瑶池之上有翠水焉王母每统群仙而游之穆王因是得同登赏矣)。

锦帐云屏去就传觞之旨

　　(张九华帐设云母屏装以金碧饰以珠翠若明星之连缀焉仙觞又坫献酬合节无失雍雅也)。

鸾歌凤舞如常待客之陈

　　(歌则缓奏鸾音舞乃轻回凤态侍客之仪亦如人间也)。

虎啸龙吟

　　(虎啸而阆苑风生龙吟而昆山云起万籁微响五色分鲜也)。

衣[冠-元+示]侍众

　　(衣齐纨之眼戴天真之▆金玉相敲侍卫且众也)。

筵斟玉液之酝

　　(龙膏之酝斟之乃玉液也盖言其珍洁以飨于宾尔)。

乐奏琴瑟之弄

　　(奏以钧天广乐鼓以金徽瑶瑟正始之音𦗟之无怠也)。

鹤鸣天上思羽驾而自在逍遥

　　(鹤以偌素之质嘹唳之音翱翔碧虚思陪羽驾异逍遥而自适也)。

日𣅳乌倾薄尘世以从容举动

　　(日盈则𣅳乌乃随倾旦尘世短促阳光易坠洞府一朝人间百岁既不得从容取乐又岂能举动而安神仙睹之真可薄也)。

时也灵符降展情欢

　　(太上灵宝真一符契则还源之诀也仙母宣之於穆王王受已欢惬之情邈无涯矣)。

赠玉帛以成礼

　　(玉帛贽币也非仙所贵如荐苹蘩以成其礼也)。

摇翡翠以㽵端

　　(首饰峨峨如摇翠羽端㽵之态超然莫俦)。

筵中之百媚花芳柳垂金线

　　(洞天花冉莫得而名间列于前相鲜𡙸日依依仙柳影乱金丝)。

阶上之双娥对舞殿列鸳鸾

　　(宝殿瑶阶钧天九奏仙姝对舞婇御环立缥缈焉若鸳鸾之翔集尔)。

既而窈窕周旋

　　(雍容自若高迈游龙揖让周旋益逾后素则阗关之义适足以咏歌矣)。

徘徊不绝

　　(仙乡日永世虑全无兴逸情欢盘桓不已)。

水精宫间于碧沼

　　(宫凝阴魄下枕碧流素彩清光虚明掩映踟蹰周览爽涤尘襟)。

珠玑座临于缝阙

　　(缀明月之珠镂辟寔之玉而为座尔前临绛阙月素交辉炳焕晴空丽逾杲日)。

九旒冠冕日黯于东海之中

　　(天冠九旒珠光明彻日轮西坠微觉黯然)。

十二楼台风飏于西波之月

　　(瀛洲山上有十二楼台皆神仙之所居也风飏西溟波摇月影下视沧海如掌中焉)。

复还五色云头万𣲖分流

　　(云含五色散以凝空瑶水分流纵横万𣲖也)。

若木之金乌飞乍变

　　(东望飞乌才升若木壶中瞬息又见西沉尘西百龄信同隙驹之影也)。

锵风而白鹿鸣未收

　　(灵毛仙鹿情亦逍遥鸣戏天风呦呦未止)。

眉开八字兮晶荧烟霞馥郁

　　(眉分八字光彩鉴人凤脑香浓飘霞拂雾)。

歌声一曲兮缥缈银汉优游

　　(白云歌起清掩贯珠渐过星河更资嘉赏白榆花下岂猒迟回)。

何期远恣情深

　　(驭骏追风雨游八极逐寻仙境脱屣情深)。

有无所得

　　(宴罢昆丘却还人世益易道丧神气日衰酷志外求卒无所得)。

琼宫不让于天上

　　(金屋玉堂万乘攸雾人寰之贵岂让三清)。

人间非外于纵逸

　　(赤墀高峻丹禁深严触目繁华足以行乐何湏方外始曰胜游哉)。

终乃是非起而慕求仙

　　(穆王驱驰八骏寻访仙乡事迹虽奇去道弥远是非蜂起无以辞焉)。

如梦轻佻之客

　　(不能内复淳和外安黎庶妄求仙道得非轻易乎暂偶神仙终成退坠缅思宴会得非梦𥧌乎瑶池之上仙母为主穆王为宾故云客也)。

　　御制逍遥咏歌赋卷第十一

　　甲辰岁高丽国分司大藏都监奉
𠡠雕造
